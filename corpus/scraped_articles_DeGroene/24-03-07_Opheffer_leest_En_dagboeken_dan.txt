Opheffer leest En dagboeken dan?

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
7 maart 2024
'Nee, dat is aanmatigend', antwoordde ik. De vraag die was gesteld luidde: 'Waarom schrijf je geen autobiografie?'
Later dacht ik dat het eigenlijk gek was dat geen schrijver meer zijn autobiografie schrijft. Sporters daarentegen wel.
Van welke schrijver kende ik er eigenlijk een? WasGestalten tegenover mij(1961) van Simon Vestdijk niet een autobiografie? Nou nee, hoewel hij een paar aardige regels over zijn afkomst schrijft, waren het vooral herinneringen aan schrijvers. Soms zo goed, dat ik er literatuurzin van kreeg.
Over Nijhoff bijvoorbeeld - en let op Vestdijks stijl: 'Roep ik zijn karakterbeeld te hulp, zoals zich dat voor mij in de loop der jaren meer en meer verduidelijkt heeft, dan zou ik, na deze harlekinades tot de ernst des levens terugkerend, willen zeggen, dat waar de meeste mensen hun ondeugden of z.g. ondeugden zorgvuldig verbergen, en er vaak alleen maar van dromen, Nijhoff tot diegenen behoorde, die er zeker niet mee te koop lopen, maar die aan hun oppervlakte dermate gebonden zijn aan het psychisch mechanisme der kortsluitingen, dat zij bepaald moeten oppassen niet over de schreef te gaan.' Ik ben ervan overtuigd dat zo'n beschrijving (Vestdijk gaat er nog een tijd mee door) het werk van Nijhoff verdiept.
Schrijvers publiceren geen autobiografieën, ze verzinnen ze.
Wie een interessante jeugd heeft gehad, maakt daar tegenwoordig een roman van. Je zou hetVerzameld werkvan Reve een autobiografie kunnen noemen en het laatste prachtboek van Herman KochGa je erover schrijven?een klein gedeelte van een autobiografie. Maar het hele schrijversleven neerzetten in een boek kom je nauwelijks tegen. Jammer.
Had ik onlangs niet gelezen dat Erasmus een autobiografie had geschreven? Ik ging zoeken en kwam erachter dat deze niet meer dan vijftien bladzijden beslaat en in feite een brief was aan een vriend, bedoeld om een adequaat in memoriam te kunnen afleveren mocht Desiderius komen te overlijden. (Wat de betreffende vriend trouwens niet heeft gedaan. Erasmus had de brief overigens alvast in de derde persoon geschreven.) Aan biografieën geen gebrek maar aan autobiografieën wel. In het buitenland is men minder protestants. Dus zijn er meer autobiografieën. Ik genoot van ChurchillsMy Early Lifeuit 1930 dat we thuis hadden en zijnThe Second World War(zes delen, heb ik een jaar over gedaan). Niet voor niets kreeg hij in 1953 de Nobelprijs voor literatuur. Hij kon absoluut schrijven. Ik vrees dat zijn visie op oorlog de mijne heeft gevormd.
Een autobiografie zou mooie cultuurgeschiedenis kunnen zijn; hoe dacht een schrijver over zijn collega's, hoe ontwikkelde hij zich, wat waren zijn keuzes? En waarom? Een biograaf herstelt de leugens later wel. De autobiografie van Hermans, van Roland Holst, van Mulisch, van Wolkers, in een poging tot eerlijkheid, zou ik graag hebben gelezen.
Had Gerard Reve destijds zijn 'bekentenisliteratuur' als een nieuw genre geïntroduceerd, tegenwoordig is bijna alles 'autobiografie' en bekentenisliteratuur.
Iets verzinnen is verdacht geworden. 'En dagboeken dan? Die worden toch met grote regelmaat uitgegeven?'
Zeker, momenteel lig ik te schateren om de dagboeken van Mensje van Keulen, die naast me op het nachtkastje liggen. Maar dagboeken staan volgens mij een eigenwijze autobiografie in de weg.
Onlangs moest Jaap Cohen, de biograaf van Theo van Gogh(De bolle Gogh),mijn herinneringen aan Van Gogh corrigeren. Maar mijn oprechte herinneringen waren echt leuker dan de werkelijkheid was geweest.
Ik pleit, kortom, voor de terugkeer van de autobiografie, hoewel ik die zelf nooit zal schrijven.
Je moet tamelijk vervuld zijn van jezelf, je moet je bestaan bijzonder vinden.
Men meent dat de zeer lezenswaardigeOverpeinzingenvan Marcus Aurelius misschien wel gezien kan worden als de eerste volwaardige autobiografie, omdat hij constant in aforismen en beschouwingen terugblikt en in discussie is met zichzelf.
Daarom tot slot een uitspraak van hem, als een tip waaraan een goede autobiografie moet voldoen: 'Een druif is eerst onrijp, dan volgroeid en ten slotte verdroogd. Telkens is er verandering, niet naar niet-bestaan, maar naar iets dat nu niet bestaat.'
Tegenwoordig is bijna alles 'autobiografie'. Iets verzinnen is verdacht geworden