Willem van Manen 3 september 1940 - 26 september 2024 Het einde

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
3 oktober 2024
Nog een kleine week. Dan had trombonist, componist en bandleider Willem van Manen kunnen proosten op het jubileum van het Bimhuis, het Amsterdamse jazzpodium dat hij vijftig jaar geleden mede oprichtte.
Willem van Manen, die op 26 september overleed nadat hij in Amsterdam was aangereden door een auto, groeide op in Amsterdam-Zuid in eenupper middle class-gezin. Vader was onderdirecteur van de Stoomvaart Maatschappij, en zoals gebruikelijk in nette families mocht Willem op zijn zevende op pianoles. Meneer Van Manen, die zelf ook behoorlijk piano speelde, haalde in de weekenden zijn koffer met grammofoonplaten tevoorschijn om de favorieten uit zijn jeugd te draaien: 78-toerenplaten van Louis Armstrong, Duke Ellington en Engelse dansorkesten. Samen luisterden ze ook naar de Dutch Swing College Band, die elke zaterdag op de radio te horen was. Mevrouw Van Manen vond het maar niets, maar vader en zoon deelden een passie voor muziek.
Alleen: de pianoleraar, Johannes Röntgen, vertelde de jonge Willem dat hij te dikke vingers had. Bepaalde pianogrepen, vooral boven in de witte toetsen, kreeg hij moeilijk onder de knie. Toen de trombonist van de middelbare-schoolband naar Canada emigreerde, kwam er plek vrij. Willem greep zijn kans; van zijn zakgeld kocht hij een tweedehands exemplaar, voor honderd gulden. Koperblazers fascineerden hem, en de trombone had zijn voorkeur vanwege het mooie middenregister. Het timbre lag hem beter dan dat van de trompet of flugelhorn, die hij te hoog en scherp vond klinken. Te veel gekwetter.
Begin jaren zestig besloot Van Manen om sociologie te gaan studeren aan de universiteit. Een ongewone keuze voor een muzikant, maar Van Manen was geen doorsnee jazztrombonist. Terwijl anderen zich onderdompelden in het artiestenleven, combineerde hij het academische met het muzikale. Ook op trombone bleef hij verder studeren, onder begeleiding van een gepensioneerde Concertgebouworkest-trombonist. Die voorzag hem van een robuuste klassieke basis, met de voorkeur voor de delicate, haast explosieve klanken van de twintigste-eeuwse Frans-Russische componisten. Bij het Duitse repertoire - Bruckner, Mahler, Wagner - haakte Van Manen af. Te stijf, te cerebraal.
Maar het wrikte soms: Van Manen hield van uiteenlopende stijlen, van de relatieve orde van Stravinsky tot de losgeslagen chaos van Coltrane. Met zijn vrienden speelde hij al vroeg West Coast jazz en freebob, een opkomend genre, swingend van tempo maar zonder vaste akkoordenschema's.
Muziekvernieuwers en maten als Hans Dulfer en Willem Breuker hadden ook niet veel op met de jazzorthodoxie. Van de nette oude-stijl-bigbandwereld belandde Van Manen, onder hun vleugels, ineens in de vrijere jazzscene. Dat ging hem goed af, omdat Van Manen technisch veel beter geschoold was dan veel van zijn tijdgenoten. De moderne scene was bovendien een stuk hipper: er werd meer gezopen en er kwamen leukere vrouwen op af. Van Manen speelde (samen met Dulfer en consorten) wekelijks in Paradiso, waar ze iedere woensdagavond als huisband optraden, voordat de grote Amerikanen, zoals Dexter Gordon en Don Byas, het podium beklommen.
Toen de hippies die Paradiso bestierden de jazzliefhebbers eruit knikkerden om plaats te maken voor gitaarmuziek, gingen de jongens op zoek naar een eigen plek. Ze vonden een leegstaand gebouw en richtten het Bimhuis op, een nieuwe jazzzaal aan de Oudeschans, een rustige gracht aan de oostkant van de binnenstad. Die plek groeide uit van een donker hol tot een podium van internationale allure. In de jaren daarna speelde Van Manen onder meer bij het Theo Loevendie Consort, Boy's Big Band (van Boy Edgar) en het Willem Breuker Kollektief. Vooral bij dat laatste gezelschap was er altijd reuring.
Na zijn vertrek uit het Kollektief richtte Van Manen zijn eigen orkest op: de Springband. Hiermee ging hij bewust in tegen de traditionele bigbandformule. Maar in 1983 sloeg het noodlot toe; na afloop van een concert in Baarle-Nassau raakte hun Volkswagen-busje, op weg naar Amsterdam, door een storm van de weg en botste tegen een boom: drie bandleden kwamen hierbij om, waarna de band ophield te bestaan.
Van Manens invloed reikte verder dan het podium. Hij werkte veel achter de schermen om het muziekbeleid te verbeteren. Vanwege zijn bescheiden aard, kreeg hij weinig waardering van buitenstaanders. Dat leek hem niet te deren. Zijn werk op beleidsgebied was van doorslaggevend belang voor de erkenning van geïmproviseerde muziek als een gelijkwaardige tegenhanger van klassieke, gecomponeerde muziek. Kortom, een bescheiden gigant binnen de jazz - niet zomaar een trombonist, maar een pionier, componist en orkestleider die de grenzen van de jazz verlegde en de horizon van de moderne muziek verbreedde.
Dat zijn werk niet voor eeuwig was, kon hij niet altijd verkroppen. 'Momenteel is het ieder voor zich en God voor ons allen', zei Van Manen in een interview in 2006, kort nadat hij stopte met professioneel spelen. Subsidiepotjes slonken, podia fuseerden of sloten de deuren. Toch was Van Manen tevreden met de carrière die hij had opgebouwd. 'Als ik nu terugkijk op mijn muziekbestaan, kan ik alleen maar zeggen dat het zeer aangenaam en erg leuk is geweest. Toen ik vijftien was, had ik nooit kunnen dromen dat het allemaal zo fantastisch zou gaan. Ik heb ontzettend veel van de wereld gezien, bijna geen slechte kritieken gehad, veel platen en cd's kunnen maken, in de leukste en beste groepen gespeeld en een paar geweldige grote orkesten mogen leiden.'
Willem van Manen speelde meer dan vijfduizend concerten in binnen- en buitenland.
Van de nette oude-stijlbigbandwereld belandde hij in de vrijere jazzscene
Frans Schellekens / Getty Images | 1994