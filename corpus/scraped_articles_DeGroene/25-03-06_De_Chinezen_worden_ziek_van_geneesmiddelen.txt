De Chinezen worden ziek van geneesmiddelen

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
6 maart 2025
Beijing- Je moet een operatie ondergaan, maar de verdoving blijkt niet te werken. Je neemt een laxeermiddel, maar je darmen worden er niet door ontstopt. Het antibioticum dat je krijgt voorgeschreven, bestrijdt de infectie niet maar veroorzaakt wel allergieën. De pil waarmee je je bloeddruk wil verlagen heeft geen enkel effect, behalve dat je er hartkloppingen van krijgt. Sinds kort is er in China met de gewoonste geneesmiddelen en behandelingen iets ernstigs aan de hand. Je wordt er niet beter van, maar vaak juist zieker. De felle protesten daartegen van patiënten en artsen worden door de overheid niet op prijs gesteld.
China heeft een traditie van voedsel- en medicijnschandalen. De bekendste gaan over afgewerkte spijsolie die als nieuw werd verkocht en over babymelk die met het gif melamine werd aangelengd, waardoor het proteïnegehalte hoger leek. Vorig jaar werden in de gezondheidszorg veertigduizend mensen gestraft wegens corruptie. Onder hen waren 350 prominenten. Het jongste schandaal gaat terug tot 2018. In dat jaar trad een nieuw systeem in werking dat de enorme kosten voor geneesmiddelen drastisch moest terugdringen. De staatsziekenhuizen gebruiken ongeveer zeventig procent van alle in China gebruikte medicijnen, waarvan de kosten door de snelle vergrijzing steeds verder uit de hand waren gelopen. Volgens het nieuwe systeem moet China zelf goedkope geneesmiddelen fabriceren, die de dure buitenlandse medicijnen vervangen.
Deze besparing van vijftig miljard dollar is voor een groot deel te danken aan de hevige concurrentiestrijd tussen de Chinese farmaceutische fabrieken. Ze wilden allemaal op de inkooplijst van de staat komen, en daarom maakte het ene bedrijf zijn patentloze producten nog goedkoper dan het andere. Dat lukte alleen door niet meer te letten op de kwaliteit van pillen, poeders en drankjes. Dit inferieure spul kreeg in het farmaceutisch register nagenoeg dezelfde keuringscijfers als de originele merken. Toen dat aan het licht kwam, was er volgens de toezichthouder slechts sprake van een 'redactiefout' in het register. De regering beweerde dat het alleen maar een kwestie van 'perceptie' was, die niets te maken had met de werkelijkheid.
Artsen en patiënten protesteerden tegen die manipulatie met de patentloze medicijnen. De online protesten zijn vrijwel direct door de censuur gewist, maar dat heeft niet kunnen voorkomen dat het vertrouwen in het nationale gezondheidssysteem is geknakt. Artsen van staatsziekenhuizen willen weer geïmporteerde geneesmiddelen gebruiken, maar die zijn er nauwelijks meer. Patiënten worden daardoor haast gedwongen online te gaan shoppen of zich te laten behandelen in particuliere klinieken. Buitenlandse medicijnen worden door de zorgverzekering echter niet vergoed. Inferieure Chinese medicijnen wel.