'Overtuigingen komen niet in pakketvorm' Democratie onder druk Steffen Mau

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
9 mei 2024
Raakt de maatschappij steeds meer gepolariseerd? Steffen Mau plaatst daar vraagtekens bij. Volgens de Duitse socioloog is het eerder zo dat sommige politici graag doen voorkomen dat de samenleving barst van de tegenstellingen.
Stel: je zet een groep Nederlandersbij elkaar die qua samenstelling lijkt op de Nederlandse bevolking en vraagt ze hoe ze staan tegenover transgender medeburgers. Vinden ze dat die hun leven mogen leiden zoals ze willen? Zouden ze moeite hebben met een transgender collega of buur, met een transgender die zich kleedt hoe die wil? Allemaal geen probleem: eigenlijk iedereen omschrijft zichzelf als tolerant en vindt dat transgenders niet mogen worden gediscrimineerd. Maar vraag wat ze vinden van een transgenderuur in hun lokale zwembad, ergens op een middag, en zeven op de acht schudden direct het hoofd. Als je erover doorvraagt, komt er al snel irritatie los.
Wat kun je met dit resultaat? Je kunt natuurlijk wijzen op de kennelijk brede tolerantie voor transgenders onder Nederlanders en doorlopen naar belangrijker vragen. Maar je kunt het ook uitsluitend gaan hebben over een transgenderuur in het zwembad. Je weet nu namelijk dat veel Nederlanders daar een sterk idee over hebben. Er is vast wel iemand die ooit op X heeft gezegd dat dat een goed idee is, er is misschien een zwembad ergens dat zo'n uur heeft of had, en anders schets je het als dreigend toekomstbeeld. Je wekt dan alsnog de indruk van polarisatie over beleid voor transgenders, en zeven op de acht Nederlanders is het eens met je standpunt. Wat maakt het uit dat je verwijst naar een realiteit die er niet is?
Dit is geen hypothetisch voorbeeld, maar gecopy-pastet uit een onderzoek van Steffen Mau. Goed, zijn focusgroep bestond uit Duitsers en niet uit Nederlanders, maar hij vergeleek zijn uitkomsten zo veel mogelijk met onderzoeken in andere Europese landen en zijn conclusies zijn maar al te herkenbaar. Zoals deze: op terreinen waar vrij grote maatschappelijke consensus bestaat, zijn vaak specifieke maatregelen of ideeën te vinden waar grote weerstand tegen bestaat. Dat kunnen vrij marginale voorstellen zijn, zoals een transgenderuur in een zwembad in Tjitseradiel. Maar toch raken die aan diepgewortelde overtuigingen over eerlijkheid die bij burgers leven. Ze triggeren hun gevoel van onrecht of ergernis.
Als politicus kun je naar dit soort specifieke punten op zoek gaan.'Triggerpunkte'noemt Mau ze, activeringspunten. Het boek dat hij daarover met twee collega's schreef, vertaald alsTrigger Points: Consensus and Conflict in Contemporary Society,werd in Duitsland een onverwachte bestseller.Volgens Mau kun je als politicus prima politiek debat voeren via die triggerpunten alleen. Sterker nog: dat wordt steeds meer de norm. En dat vertekent ons beeld van de samenleving.
'Het is een geaccepteerde waarheid geworden dat onze samenleving steeds meer verdeeld en gepolariseerd raakt, en dat je deze polarisatie terugziet in de politieke arena', zegt Mau in een beeldgesprek vanuit Berlijn. 'Zeker na Trump, Brexit en covid is groeiende verdeeldheid in de samenleving, een toenemende kloof tussen een linker- en rechterdeel van de bevolking, eenmaster narrativegeworden waar bijna iedereen in gelooft.'
Het klopt alleen niet, stelt hij. 'Als ik naar de gegevens kijk die hierover beschikbaar zijn, speelt in werkelijkheid precies het tegenovergestelde. Er is en was vrij weinig politieke polarisatie en sociale scheuring. Dertig jaar geleden plaatsten de meeste Europeanen zich politiek in het midden en dat is nog altijd zo. Ook hun standpunten over belangrijke politieke thema's zijn niet bij elkaar weggeschoven.
Maar het bespreken van politieke vragen aan de hand van heel specifieke punten die een emotionele reactie oproepen, creëert wel de indruk van zo'n polarisatie en vormt ook het begin ervan. Dat is geen polarisatie die van beneden komt en een uiting vindt in de politiek, zoals het geaccepteerde beeld wel is, maar een polarisatie die van boven naar beneden gaat. Door mee te gaan in het idee van een verdeelde samenleving en emotioneel hevige politieke strijd, drijven we langzaam weg bij de maatschappelijke consensus over belangrijke vraagstukken die er volgens opinie-onderzoek gewoon is. We creëren een verdeeldere samenleving door voortdurend te zeggen dat die bestaat.'
Zoals bijna iedereen raakte Steffen Mau geïnteresseerd in maatschappelijke polarisatie door wat zich de afgelopen jaren voor zijn ogen leek af te spelen. In 2016 het Britse referendum over het verlaten van de Europese Unie en de verkiezing van Donald Trump. Daarna de opkomst van rechts-populistische leiders en partijen in democratische landen door heel Europa, en de tekenen van scherpe verdeeldheid in Europese democratieën over covidmaatregelen, immigratie en andere zaken. Dat wierp natuurlijk de vraag op hoe het precies met die tweedeling in de samenleving zat.
Mau's leven was juist sterk getekend door een andere tweedeling. Hij werd geboren in Rostock, een aan de Oostzee gelegen stad in de ddr, en groeide op in de nieuwbouwwijk Lütten Klein, het soort wijk waaraan je denkt als je Oost-Duitsland zegt: volgens een strak schema geplaatste flats, gemaakt vanprefabplaten -Plattenbau. Hij zou later een goed verkocht boek schrijven over de transformatie van dit Lütten Klein na de Duitse eenwording.
Voor Mau was een plaats weggelegd in de scheepsindustrie van de stad. Hij had stage gelopen als elektrotechnicus en zou natuurkunde gaan studeren, maar koos na deWendevoor sociologie in Berlijn. Na een uitstap naar Bremen werd hij hoogleraar sociologie aan de Humboldtuniversiteit. Hij doet er onder meer onderzoek naar sociale mobiliteit, migratie en natuurlijk polarisatie. Hij begon met een simpele vraag: of het klopte dat mensen sinds de jaren tachtig vijandiger tegenover elkaar zijn komen te staan.
'Ik probeerde eerst een zo goed mogelijk beeld van Duitsland te krijgen, dus ik deed zelf onderzoeken en verzamelde zoveel mogelijk data en vergelijkbare onderzoeken van de afgelopen dertig jaar', zegt hij. 'En ik probeerde zoveel mogelijk onderzoek en data te verzamelen uit diezelfde tijd uit andere landen, zoals Polen en Italië, de Scandinavische landen. In alle Europese landen die ik onderzocht, kon ik geen sterke polarisatie ontdekken: vroeger niet en nu nog steeds niet. De meeste mensen bevinden zich politiek ergens in het midden, en dat is niet zoveel veranderd over de tijd.'
Dat is natuurlijk behoorlijk anders dan het heersende beeld. 'Er is een soort consensus ontstaan dat de samenleving veel meer gepolariseerd is geworden', zegt Mau. 'In Duitsland en andere landen geloven mensen in die polarisatie: als je ze vraagt of de samenleving gepolariseerder is geworden, zeggen ze ja. In sommige landen is dat ook waar, zoals in de VS, maar meestal is het iets wat we elkaar nazeggen zonder bewijs dat het zo is.'
Om standpunten en opvattingen van nu te kunnen vergelijken met die van vroeger, deelden Mau en zijn collega's de politieke debatten van dertig jaar geleden in naar vier thema's. Ten eerste ongelijkheid en klassieke vragen over rijkdom en armoede. Vervolgens migratie en grenscontroles. Als derde zelfbeeld en identiteitspolitiek. Tot slot klimaat, duurzaamheid en generatieconflicten. 'Als je de standpunten van Duitsers en andere Europeanen op die manier analyseert, in deze vier gebieden, zie je die zogenaamd groeiende polarisatie niet terug.'
De vraag is dan: waarom voelen we wel allemaal meer polarisatie?
'Mijn antwoord is: omdat we steeds zien dat splijtende politieke kwesties veel opwinding veroorzaken in de samenleving. Maar dat zijn vaak geen problemen die op lokaal niveau en tussen burgers onderling voor veel problemen zorgen, maar kwesties die bewust in het politieke debat worden gebracht omdat ze voor verdeeldheid zorgen. Ik zie de politici die dat doen als een soort polarisatieondernemers. Ze doen alsof ze een kant vertegenwoordigen in kwesties waarover maatschappelijke verdeeldheid bestaat, maar in feite introduceren ze de verdeeldheid over dat onderwerp en geven die vorm. Op die specifieke punten mondt normaal gesproken nuchtere en saaie politieke discussie al snel uit in heftige en emotionele confrontaties waarbij geen overeenstemming meer mogelijk is. Daardoor kunnen op terreinen waarop grote maatschappelijke consensus bestaat, zoals de noodzaak voor klimaatadaptie, toch grote conflicten ontstaan. In Duitsland was er bijvoorbeeld een uiterst scherp debat over de warmtepomp, terwijl er over klimaatmaatregelen vrijwel consensus is. Er was hier heel veel opwinding over gender termen en wc-bordjes, terwijl er grote consensus is over seksuele tolerantie.
Het is ontluisterend hoe openlijk er soms wordt gezocht naar nieuwe conflictpunten die politiek gebruikt kunnen worden.Der Spiegelbeschreef in een lang artikel hoe de strategen van Alternative für Deutschland (AfD) te werk gaan. In interviews vertelden die dat ze publieke debatten observeren om te zien waar mensen boos om worden. Dat noteren ze. Ze verzamelen simpelweg verschillende triggerpoints voor hun eigen politieke portefeuille. Vervolgens kijken ze of de Groenen iets vinden van zo'n kwestie en als dat zo is, nemen ze het tegenovergestelde standpunt in. Op de lange termijn kan dat natuurlijk tot polarisatie leiden. Ook in landen waar kiezers politiek vrij dicht bij elkaar staan, in het politieke midden, kun je op die manier politieke mobilisatie weg van dat midden krijgen.'
Is die er nu niet dan, met rechts-populistische partijen die in zo veel landen zo groot zijn?
'Ja natuurlijk, maar die is dus gebouwd op bepaalde scherpe, emotionele thema's, niet op een duidelijk groeiende onderliggende polarisatie in de maatschappij. De onderliggende rechts-populistische of zelfs rechts-extremistische opvattingen zijn er altijd geweest. In Duitsland zie je bijvoorbeeld uit gegevens uit de jaren tachtig dat toen een stabiel aantal van vijftien tot twintig procent van de mensen zeer sterke wrok koesterde tegen andere culturen en migranten. Die mensen waren in feite geïntegreerd in de grote politieke partijen en tot op zekere hoogte gepacificeerd. Ze hadden ook andere standpunten, en die wrok tegen migranten was niet de kern van hun politieke identiteit. Nu hebben ze hun eigen politieke partij, de AfD. Bij onze buren, Frankrijk, Nederland of Oostenrijk, hebben rechtse partijen een veel langere traditie in het parlement. De polarisatiedynamiek die deze partijen produceren, raakt dan ingeworteld en wordt stabieler.'
Het uitbuiten van die dynamiek, via triggerpoints, lijkt rechtse partijen een stuk beter af te gaan dan linkse. Hoe komt dat?
'Het is niet zo dat er alleen rechtse triggerpoints spelen in onze politiek. De moord op George Floyd in de VS maakte van Black Lives Matter een mondiale beweging. Dat was een triggerpoint voor links. De foto van Alan Kurdi, het verdronken Syrische jongetje, was dat ook. Ik denk wel dat het makkelijker is om die energie te oogsten aan de rechterkant van het politieke spectrum, omdat daar behoudzucht en conservatisme zitten. Veel rechtse triggerpoints keren zich tegen verandering, en in een snel veranderende wereld is dat politiek effectief. Maar aan de linkerkant gebeurt het ook. Recent waren er in Duitsland grote demonstraties omdat de AfD en bepaalde netwerken een soort grote, gedwongen remigratie van migrantengroepen voorbereidden. Daar trokken veel mensen een rode lijn.'
Het verhaal dat de samenleving gepolariseerd is en ook steeds meer gepolariseerd raakt, wordt niet alleen in Nederland breed geaccepteerd. Ook in landen als Frankrijk, Duitsland en de Scandinavische landen is dat zo. In het heersende beeld over polarisatie komen bepaalde elementen vaak terug. Vaak kent de samenleving in dat beeld twee bloedgroepen, die te herkennen zijn aan bepaalde standpunten; in Nederland bijvoorbeeld over Zwarte Piet of Israël. In dat verhaal zitten hele groepen aan de linkerof rechterkant van het politieke spectrum: jongeren of ouderen, of hoger of lager opgeleiden, worden soms met miljoenen tegelijk ergens bij geschaard.
In zo'n snelle schets van de maatschappij is het handig om het over'culture wars'te hebben, want in de VS hebben ze die ook en het bekt goed. In zo'n beeld bestaat vaak een onoverbrugbare kloof tussen stad en platteland. Waar stedelingen doorgaans progressief zijn, hoogopgeleid en vaak jong, zijn plattelandsbewoners conservatief, vaker lager opgeleid en ouder. De beschikbare gegevens vertellen echter een ander verhaal.
'Je ziet best wat nuanceverschillen tussen stad en platteland, maar de tegenstelling vertekent meer dan ze verheldert', zegt Mau. 'Om te beginnen heeft bijna iedereen gemengde opvattingen over maatschappelijke vragen: progressiever bij dit, conservatiever bij iets anders. Bovendien klopt het hele idee dat politieke overtuigingen als een pakket komen, als een soort syndroom, helemaal niet. In het cliché-beeld over maatschappelijke polarisatie kan ik vertellen wat een persoon vindt van Israël-Palestina, migratie en dieselauto's als ik weet of die persoon vegetarier is of niet. Maar in de data erover zie je dat dat totaal niet waar is.
Gek genoeg zijn hoger opgeleiden er vaker van overtuigd dat dit wel zo is. Hun standpunten hebben ook meer interne samenhang dan die van laagopgeleiden. Je zou kunnen zeggen dat ze minder vaak "eigen", persoonlijke standpunten hebben die ingaan tegen wat je clichématig als een pakket standpunten zou kunnen zien. En al denken ze vaak van niet, hoger opgeleiden komen ook minder in contact met mensen die heel anders tegen de wereld aankijken dan lager opgeleiden. Veel hoger opgeleiden vinden het belangrijk dat er een logische samenhang tussen hun standpunten bestaat. Ze denken dat anderen ook zo'n samenhangend wereldbeeld moeten hebben.
In de praktijk is dat niet zo. Lager opgeleiden vinden het vaak ook niet zo belangrijk of hun opvattingen wel logisch op elkaar aansluiten of in een bepaald ideologisch raamwerk passen. Ze vormen hun mening over bepaalde dingen vaak niet door hun wereldbeeld uit te denken, maar als reactie op specifieke situaties die ze meemaken in hun leven of werk. Je ziet bij lager opgeleiden dan ook vaker dan bij hoogopgeleiden dat ze heel progressief zijn over klimaat of migratie en heel conservatief over iets anders, of dat ze op een andere manier verschillende perspectieven mengen.
Meer aspecten van het standaardbeeld van een gepolariseerde samenleving kloppen niet. De vaak besproken generatiekloof tussen de aan fossiele brandstoffen hangende boomer-generatie en de jongere, groene generatie bestaat bijvoorbeeld niet. Of het beeld van steden als monolithische progressieve bastions. De diversiteit in steden is in werkelijkheid heel groot, alleen al doordat de binnensteden vaak totaal verschillen van de buitenwijken. Europese samenlevingen zijn, kortom, minder gepolariseerd dan we denken: het beeld van een maatschappelijke kloof klopt gewoon niet.'
Een hoopvol verhaal dus.
'Ik denk het wel, omdat mensen een bepaald landschap in hun hoofd hebben van hun land, dat niet overeenkomt met de realiteit. Als we dat helder zien, kan het eenboostzijn voor een politieke stijl die de nadruk legt op consensus en samenwerking.
Maar we zitten nu op een ander traject. Onderzoek uit de VS suggereert dat het op de langere termijn tot een echte polarisatie kan leiden als mensen een ingebeelde polarisatie in hun hoofd hebben. Als Democraten wordt gevraagd wat Republikeinen volgens hen van maatschappelijke vragen vinden, plaatsen ze de Republikeinen altijd bij heel extreme standpunten. En vice versa. Maar als je de ander alleen maar heel extreme ideeën toedicht, zoek je natuurlijk nooit de samenwerking. Als grote partijen elkaar als vijand gaan zien, is dat een probleem voor de samenleving.
Een waarschuwing dus, maar ik zie het inderdaad als een hoopvolle uitkomst. Onze samenlevingen staan er niet zo slecht voor als we denken.'
Joris van Gennip / ANP | Geert Wilders spreekt op een manifestatie van de Horeca Alliantie op de Koekamp in Den Haag, waar ondernemers pleiten voor honderd procent financiële compensatie voor geleden covidschade tijdens de lockdowns. December 2020