Scheurtjes

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
8 september 2022
FILM Avec amour et acharnement
InAvec amour et acharnement(met liefde en woede) werkt de Franse regisseur Claire Denis samen met acteurs die ze eerder in twee van haar beste films castte, respectievelijk Vincent Lindon inLes salauds(2013) en Juliette Binoche inHigh Life(2018). Die zijn inAvec amourin topvorm als een echtpaar in Parijs, hij een oud-rugbyspeler en ex-bajesklant die een bestaan probeert te maken als scout, zij een succesvolle presentator van een actualiteitenprogramma op de radio. Ogenschijnlijk zijn ze gek op elkaar, maar dieper in het verhaal verschijnen scheurtjes in de relatie.
Denis maakt intieme films over het drama van het menselijk leven, maar de actualiteit van de buitenwereld is nooit ver weg in haar werk. Dit zien we bijvoorbeeld inBeau travail(1999) enWhite Material(2009) waarin het kolonialisme symbool staat voor persoonlijke, psychologische ontreddering. En in mijn favoriete Denis:High Life,over de existentiële crisis van overleving op een langzaam verpieterende aarde.
Ook haar nieuwe film voelt modern aan. Terwijl Jean (Lindon) in de gevangenis zat, woonde zijn vijftienjarige zoon bij zijn oma. Ook nu hij vrijkomt slaagt Jean er niet in voor de jongen te zorgen (de moeder is niet in beeld). De jongen, Marcus, heeft geen idee hoe hij zich moet verhouden tot de wereld. Zo heeft hij het in zijn hoofd gehaald dat zwarte mensen en mensen van Arabische afkomst minderwaardig zijn. Als hij dit tegen zijn vader zegt, trekt Jean zonder dat te benoemen van leer tegen de identiteitspolitiek. Iedereen maar in z'n hokje, fulmineert hij, hoe kun dan nog ooit kansen voor jezelf scheppen! Je moet de dingen juist openlaten!
Jeans vrouw Sara (Binoche) pakt iets te veel 'openheid'. Want daar heb je François (Grégoire Colin), oude vlam van Sara. Meteen gaat het mis in haar hart. Daarvoor zegt ze nog frivool: 'Als je van iemand houdt, dan gaat dat nooit meer weg.' Een prachtig moment: Sara in bed, Jean in de woonkamer. Haar telefoon trilt. François. Voordat ze op het toestel kijkt, fluistert ze tegen zichzelf: 'Gaan we weer. Liefde. Angst. Mobieltje naast m'n bed. Opgewonden worden...'
Secuur richt Denis vervolgens haar camera op deze tragedie. Binnenshuis volgt ze de ruziende Jean en Sara. Dit levert ijzersterke scènes op. De camera, dicht bij het echtpaar, volgt haast nerveus het geschreeuw. In hun acteren vangen Lindon en Binoche zonder een slag te missen de chaos van emoties. Het is allemaal zo banaal, maar de genialiteit van Denis en haar acteurs brengt diepte en schept een empathische blik op de wijze waarop mensen manoeuvreren in liefdesrelaties. Uiteindelijk, zegt Denis inAvec amour et acharnement,zijn er geen nette lijnen te trekken als het gaat om de liefde - voor hartstochtelijke gevoelens bestaan geen hokjes - en blijft alleen de wirwar van het leven over.
Gawie Keyser
Te zien vanaf 8 september
Cherry Pickers Filmdistributie | Sara (Juliette Binoche) en Jean (Vincent Lindon) in Avec amour et acharnement. Regie Claire Denis