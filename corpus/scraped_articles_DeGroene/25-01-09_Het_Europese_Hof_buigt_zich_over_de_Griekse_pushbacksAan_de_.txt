Het Europese Hof buigt zich over de Griekse pushbacks Aan de grens

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
9 januari 2025
Naar verwachting komt deze week het Europese Hof voor de Rechten van de Mens (ehrm) met een historisch oordeel over de systematische pushbacks door Griekenland. Voor het eerst wordt het land ter verantwoording geroepen voor deze controversiële praktijk, die door mensenrechtenorganisaties zoals Amnesty International wordt omschreven als een 'de facto grensbeleid'.
De zaak omvat twee schokkende voorbeelden. De eerste draait om GRJ, een vijftienjarige Afghaanse jongen die in september 2020 door de Griekse kustwacht in de Egeïsche Zee werd achtergelaten op een reddingsboot zonder motor. De tweede betreft Ayse Erdogan, een Turkse lerares die in 2019 na haar asielaanvraag werd vastgehouden en zonder proces teruggestuurd naar Turkije, waar ze 22 maanden gevangen zat.
GRJ's aanwezigheid op het Griekse eiland Samos werd bevestigd door foto's en video's die hij voorafgaand aan zijn uitzetting maakte. Erdogan kan het bewijs leveren door gebruik te maken van beelden die ze had gedeeld met haar broer, waarop haar aankomst in Griekenland duidelijk te zien is. Dit visuele bewijs, geanalyseerd door Forensic Architecture, werd in een uitgebreid rapport gepresenteerd aan het ehrm. Daarnaast heeft ook de Griekse ombudsman talloze documenten aangeleverd om aan te tonen dat deze schendingen structureel plaatsvinden.
Advocaten en activisten zijn hoopvol gestemd. De uitspraak is van groot belang, juist omdat juridische waarborgen binnen Griekenland ontbreken. Slachtoffers zijn vaak gedwongen om hun toevlucht te zoeken tot langdurige procedures bij het Europese Hof, omdat Griekse autoriteiten structureel weigeren om dergelijke misstanden serieus te onderzoeken.
'Het is absurd dat Griekenland al zo lang straffeloos mensen van eilanden kan wegvoeren en in de zee kan dumpen, zonder dat er een rechterlijke uitspraak is geweest', vindt Tineke Strik, europarlementariër voor GroenLinks en migratieen mensenrechtenexpert. Ze hoopt dat de druk vanuit het Europese Hof niet alleen de Griekse autoriteiten dwingt tot actie, maar ook de Griekse rechterlijke macht in beweging brengt. 'Er lijkt steeds meer irritatie te ontstaan binnen het Griekse rechtssysteem, en rechters beginnen langzaam maar zeker hun rol op te eisen.'
Het aantal getelde doden en vermisten aan de Europese buitengrenzen, volgens het Missing Migrants Project (IOM) bedroeg in 2024: 4579
...