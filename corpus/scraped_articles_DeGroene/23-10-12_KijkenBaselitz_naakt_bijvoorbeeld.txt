Kijken Baselitz: naakt bijvoorbeeld

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
12 oktober 2023
Met kalme bezinning legde Rubens zijn vrouw Helena vast. Hij bekeek haar van dichtbij, dat moet zo als je vrouwen naakt wil schilderen. Je kijkt met aandacht, je loert eigenlijk.
Hij keek naar haarzoals ze, in het schilderij, binnenkwam. De schilder Rubens keek naar zijn mooie jonge vrouw. Hij bedacht dat hij haar schoonheid in hun slaapkamer kon schilderen. Daar kon hij haar in een verleidelijke houding neerzetten, in een belichting die dan haar huid zacht zou strelen. Zij was, toen hij haar zo bekeek, nog niet naakt. Met haar bovenlichaam bewoog ze verder naar rechts om beter in het licht te staan. Tegelijk keek ze rechts over haar schouder naar haar man de schilder. Haar ogen waren helder licht, haar gezicht zacht perzikroze.
Ondertussen stel ik me voor hoe de schilder zich afvroeg hoe hij die warme, wulpse schoonheid ook naakt zou kunnen schilderen. Het is goed mogelijk dat Rubens haar zo half ontkleed tussen badkamer en bed heen en weer zag gaan. Misschien zag hij haar toen ook als schilderij. Haar licht gekrulde haar, rossig blond, was nog vochtig. Hij rook die haren. Het was warm in de kamer. In het schemerlicht begon hij te zien hoe het schilderij dat opdoemde eruit zou kunnen zien.
Een Barok-schilderij van dat nobele formaat, ten voeten uit, werd natuurlijk niet ter plekke gemaakt. Dat gebeurde in het daglicht van het atelier. Er was voorbereiding bij nodig en een enkele assistent. Het soort schilderijen zoals collega Georg Baselitz ze later maakte, waren daarentegen vrijmoedig en resoluut in aanpak. Er was toen moderne kunst. Die was heel anders, avontuurlijk. Hij begon aan het portretAkt Elkevan zijn vrouw. Veel energie kwam vrij bij het schilderen. De figuratieve opzet van dat naaktportret werd zichtbaar toen het onrustig geborstelde stuk daadwerkelijk gemaakt werd. Natuurlijk dacht hij na. Maar het schilderen zelf ging sneller en impulsiever. Aan plotselinge invallen kon gevolg worden gegeven. Olieverf was sneller en soepeler.
Het was brutaal dat Baselitz de naakte Elke zo wijdbeens had neergezet. Maar hij dacht helemaal niet zo. Aan haar houding was niets schaamteloos. Een naakte vrouw zat, bijvoorbeeld, op de rand van het bad om haar voeten af te drogen. Het moest daarom zo zijn dat ze een been had opgetrokken. De schilder had die houding zo gezien. Elke had die haar man laten zien. Misschien waren ze samen naakt in de badkamer. Het kan zijn dat hij, wat hij vaker deed, een polaroid maakte. De lichaamshouding werd dan, in een moment, al compact samengevat. Misschien dat hij, op zijn manier, dan strak bleef tekenen om oog te krijgen voor variaties. Zijn aandacht betrof de breed uitgevoerde vormgeving.
Het schilderij was een grote in grijs geschilderde naakte gestalte. De vorm van die figuur was kordaat: benen, heupen, buik, torso, hoofd. Lijnen zwart getekend. De beeldruimte is wit en grijs. Aan de figuur hangt eerst helder blauw. Links in de hoek zien we zwart geschilder en een robuust stuk gele vorm. Daar is stevig impulsief geschilderd. Die passages sterke kleur houden het beeld op zijn plaats.
Bij Rubens was het ook kalme bezinning toen hij met het schilderen van zijn Helena begon. Ik denk dat de twee kunstenaars, bij het echte schilderen, op vergelijkbare manier naar hun vrouw hebben gekeken. Ze moesten ze van dichtbij zien. Dat moet zo als je vrouwen naakt wil schilderen. Je kijkt met aandacht, je loert eigenlijk. De schilder probeert, kijkend met behulp van tekeningen, de meervoudige lenigheid van het vrouwelijk lichaam te begrijpen.
Door de eeuwen hebben schilders zo naar naakte vrouwen gekeken. Ook naar naakte mannen overigens. Zij zijn een groot thema in de kunst. Jonge kunstenaars begonnen op academies naar naaktmodel te tekenen. Dat was hun werk. Dit is toen wat ik me voorstelde: Rubens wilde van zijn jonge vrouw Helena Fourment een schilderij maken dat er luisterrijk moest uitzien. Het moest werkelijk uitzonderlijk worden. Helena was zijn tweede vrouw. Ze waren getrouwd toen zij een bloem van zestien was. Hij was 53 en een wereldberoemd schilder. Dat was in 1630.
Ik denk dat het sierlijke schilderij in 1637 werd gemaakt toen hij zestig werd. Op die leeftijd mag de ouder wordende man trots zijn en blij zijn met een jeugdige vrouw die ook nog mooi is. Ze hadden vier kinderen. Er was passie in hun samenzijn. Hij besloot haar naakt en levensgroot te schilderen. Dat was van hem het geschenk voor haar. Een warmkleurig schilderij, voor hun beiden omdat ze samen waren. In het hoofd van de schilder begon de verbeelding toen vorm te krijgen. Op blote voeten zag hij haar binnenkomen. Toen stond ze even stil op donkerrood tapijt. Ruimte in de achtergrond is donkere schaduw. Uit die schemer verschijnt haar stille gestalte. Het licht glijdt zacht over haar huid. Zij staat daar dus elegant in de bevallige pose die Rubens voor haar bedacht had. Hij kon haar lichaam dromen. Ze lagen bij elkaar in bed. Ook Baselitz was zo vertrouwd met de naaktheid van zijn vrouw. Ik zie bijvoorbeeld de zwierige houding in het zwartgrijzeAkt Elke,ook de sublieme zwier van het penseel dat zo beweeglijk schildert. Dat kon omdat de schilder het lichaam kent.
Toen Rubens dan Helena weer zag,in hun slaapkamer, had ze een mooi geplooide bontmantel los om het naakte lichaam gedrapeerd. Aan de mouwen daarvan en langs de zoom glinsterde gouden stiksel. Gulden versiering. Ze had zich omgekleed en verleidelijk gemaakt. Misschien had hij haar gevraagd zich in dat zachte bont te hullen. Haar zo halfnaakt te schilderen met dat sierlijke bont maakte haar verleidelijk. Haar lichaam, gehuld in zacht verderlicht bont, in eenpelske,zou er geheimzinnig uitzien. Onder het bont droeg zij op de naakte huid nog een zijden hemd met versiering langs de rand. Ze wist hoe mooi ze was, geil met dat bont. Langs de voorkant hing het pelske half open. Daar was ze bloot tot voorbij haar navel. Rubens stond iets rechts van haar. Ik denk dat hij tekende. Het schilderen zou later beginnen als hij in in zijn atelier haar gestalte en houding had bedacht en vastgelegd.
Nu draaide ze het bovenlichaam iets naar links. Ook haar hoofd draaide mee. Rond de kruin in het haar zat een dunne hoofddoek. Haar kapsel van gekrulde haren hing nu los langs het roze gezicht. Dan keek Helena haar man aan. Ze glimlachte. Haar gelaat was teder, liefdevol. Aan haar linkeroor flonkerde als een heldere druppel een paarlen oorbel. Heel haar lichaam werd stilte en schoonheid. Ze was nog warm van haar bad. Met haar rechterarm ondersteunde ze het ronde gewicht van haar borsten. Ze toonde die ook. Door ze wat naar boven te duwen leken ze voller. Ze bolden mooi, de tepels werden hard. Zij keek naar haar man en zag hoe zijn blik op haar decollet√© bleef rusten. Intussen keek hij ook, van dichtbij, naar plooien en vouwen en rimpels en vlekken in haar huid. Hij was schilder. Hij moest zulke details van haar lijf kennen om het te kunnen schilderen.
Onder het bont droeg ze nog dat dunne hemd van witte zijde. Het vouwde zich om haar lichaam. Die zijde zat gekruld tussen slanke vingers die licht gespreid zijn. Ze zijn sierlijk als een ornament. Het gebeurt ter hoogte van haar schaamte. In de buik daarboven lag de holte verscholen van haar navel. Het schilderij was zachtmoedig. De gestalte weelderig. Ik zie steeds de aandacht waarmee Rubens naar het lichaam keek. Je ziet die aandacht in zijn schilderen. Intussen keek ik naar het schilderen van Baselitz. Ik begrijp dat een schilderij eigenlijk ook een huid is van gekleurde verf. Een ragfijn oppervlak waarin beweging bleef zitten van het handschrift.
Toen begon ik mij iets te herinnerendat ik bijna vergeten was. Als jong kind al was ik voortdurend aan het tekenen. Je tekent wat je kunt zien. Dan moet je eerst goed kijken. Kennelijk had ik daar het geduld voor. Tekenen was ook iets dat langzaam ging. Het was daarom meeslepend. Als je tekent gebeurt er van alles: je komt bij wat je nooit voorzien had. Met potlood of krijt ben je aan het krabbelen om bijvoorbeeld een struik bloemen te tekenen in de tuin. Bewegende lijnen pakken vorm. Wat je tekent komt geheimzinnig tot leven.
Op de zolder van ons huis waren rollen behangselpapier blijven liggen. Daar knipte ik dan grote vellen van. De achterkant was stug, lichtgrijs papier. Je kon er makkelijk met vetkrijt op tekenen. Ik was veertien. Ik legde een vel papier vlak op de tuintafel. Het was een warme middag in de zomer. Mijn moeder was daar ook. Zij zat in badpak in een ligstoel onder een boom in de schaduw. Ze zag mij bezig met dat harde papier. Zou je mij ook willen tekenen? Dat is wat ze zei. Toen pakte zij het bovenstuk van haar badpak beet en rolde het pardoes tot aan haar buik. Stilzwijgend liet zij mij haar borsten zien. Je wilde toch kunstenaar worden: dat zei ze ook. Mijn moeder was midden veertig toen. Ze deed veel gymnastiek en was dus lenig. Tegelijk zag ze er mollig uit. Haar borsten waren niet groot en ook niet klein. De zwelling van hun zachte vorm was onbegrijpelijk. Ik was ook in de war. Ik kon die zwelling zien maar vond nooit de manier om ze zacht te tekenen. Het bleef onbeholpen, ik stopte ermee. Wat ik getekend had, is zoekgeraakt.
Wel kan ik me mijn moeders boezem goed herinneren daar in de tuin. Misschien leek haar kleine figuur, hoewel wat dikker, wel op het ontroerende schilderijSchwarze Elkedat Baselitz ook ooit van zijn vrouw maakte. Die gedachte blijft mij achtervolgen. Het lijkt me dat Baselitz dit opgewekte portret in de nazomer heeft geschilderd. Zeker weet ik dat natuurlijk niet maar ik zie dat in de kleur ervan een zomers licht is blijven hangen. Het zijn de hondsdagen. Elke staat mooi in licht en kleur. De helderheid van haar figuur is broos. Het is het vlakke wit van gedroogde kalk. Daarnaast is er een kleur die warm en parelgrijs is. Het lijkt daar zelfs doorzichtig. Het grijs vermengt zich met de schemering van violet.
In dit schilderij zijn de kleuren verf hoofdzakelijk met de vingers opgebracht.Fingermalerei. De vingertoppen brengen losse vlokken kleur naar het oppervlak van het schilderij. De warme vloeibare olieverf wordt door beweging van vingers met elkaar versmeerd. De verf droogde langzaam op. Kleur raakte gemengd. De verf werd droge huid van onmerkbaar gemengde kleur. De huid was mat. De kleur glansde en werd geleidelijk gekleurd licht. Het was ademloos als een sprookje. Het oppervlak vanSchwarze Elkekwam strelend tot stand. Elke werd strelend gemaakt.
Zij is tenger van gestalte. Haar lichaam is fris koel heldergrijs. In haar contour zit blauw. Haar romp is slank gedraaid. Uit de lucht komt oranje licht dat langs haar borsten en haar linkerschouder strijkt. Zo krijgt zij adembenemend haar vorm. In haar ranke gezicht klinken glasheldere ogen. Het kan zijn dat ze kijkt naar haar man. Ook Helena van Rubens keek naar haar man. Om de gestalte van Elke zweeft nu een zomerlicht van violet. Zij staat daar heel sierlijk: een stilleven van kleur.
Dit is helaas de laatsteKijken. Rudi Fuchs blijft gelukkig wel aanDe Groenebijdragen
Peter Cox / Van Abbemuseum, Eindhoven | Georg Baselitz, Akt Elke, 1977. Olieverf op doek, 250 x 200 cm Kunsthistorisch Museum Wenen | Peter Paul Rubens, Helena Fourment ('Het Pelsken'), 1636/38. Olieverf op eiken paneel, 178,7 x 86,2 cm