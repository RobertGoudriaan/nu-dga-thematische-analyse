Wind op zee Economie

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
18 april 2024
De renteverhogingen - tienmaal sinds vorig jaar - komen tot een einde, kondigde de ECB afgelopen week aan. Terwijl de effecten van die renteverhogingen nog maar net duidelijk worden. Dat maakt de vraag naar de rol van de overheid in strategische transities des te prangender.
Het kabinet wil bijvoorbeeld dat wind op zee in driekwart van de Nederlandse energiebehoefte gaat voorzien. De hogere rente, samen met duurdere materialen en hogere lonen, gaat dat tientallen miljarden euro duurder maken, meldde minister Rob Jetten. Bedrijven waarschuwen dat het niet meer kan.
Wat opvalt bij dit nieuws is de gelaten toon. Tja, niks aan te doen, de marktomstandigheden veranderen nu eenmaal. Dat is op vijf manieren niet juist.
Allereerst is die rente er niet door marktkrachten, die komt van de centrale bank. Niet voor niets is er door economen als Galbraith en Weber voortdurend gewaarschuwd dat de rentereactie onnodig schadelijk voor de economie is. De prijsstijgingen door energie-afhankelijkheid en markmacht (winstflatie) kunnen ook met tijdelijke energiesubsidies, prijsplafonds en het belasten van overwinsten bestreden worden - effectiever én minder schadelijk voor de economie. Omlaag dus met die rente.
En als de beleidsrente toch te langzaam zakt, dan weerhoudt niets de centrale bank ervan om met groene rente te helpen windmolens te financieren. Banken die daarvoor leningen uitgeven kunnen zich dan goedkoper financieren bij de centrale bank, en het voordeel doorgeven aan de bouwer. Dit instrument vantargeted long-term refinancing operationsbestaat zelfs al. Het moet alleen nog van de plank gepakt worden.
Vervolgens kan de overheid instappen met subsidies en garanties om meters te blijven maken. Op dit moment is er geen directe subsidie, want, zo legt de rijksoverheid nog steeds trots uit op windopzee.nl, dankzij de kostendaling is de bouw van windmolenparken gewoon commercieel rendabel. Nu niet meer blijkbaar, dus komt er dan volgens die logica subsidie? Ik heb het nog niet vernomen.
Maar stel dat de overheid subsidies niet wil omdat de staatsschuld dan op zou lopen. Een zwak argument, want deze investeringen leveren meer op dan ze kosten. Maar zelfs dan kan de overheid de financieringszekerheid van bedrijven veiligstellen, buiten de begroting om. Nederland, en Europa, heeft daarvoor talloze faciliteiten,off-balance-sheet fiscal vehicleszoals Invest-NL, de Bank Nederlandse Gemeenten en de Europese Investeringsbank. Door garanties en deelfinanciering kan zo private financiering zeker worden gesteld én goedkoper gemaakt.
Ten slotte is er nóg een manier. Denk aan de productie van granaten en raketten die maar niet op gang komt. Defensiespecialist Dick Zandee van Instituut Clingendael noemde als bottlenecks een gebrek aan lange-termijnorders en een gebrek aan zekerheid over samenwerking en de aanlevering van grondstoffen. Die orders moeten van de overheid komen, de samenwerking kan alleen gecoördineerd worden door de overheid.
Kun je een grote en noodzakelijke verandering in de economische orde aan de logica van de markt overlaten? Decennialang leek die vraag steeds minder relevant. De economische orde werd immers steeds meer synoniem met marktwerking, ik moet nu aan mijn studenten het verschil uitleggen. Het idee dat je zaken in de economie ook anders dan via een markt kunt organiseren klinkt ze mirakels nieuw in de oren. Ook veel van mijn collega's denken dat economie over markten gaat, een enorme verschraling van het vak, die ons nu opbreekt.
Want in energie en defensie zijn grootschalige industriële transities nodig en dat lukt niet zonder een voortrekkersrol van de overheid. Er is decennialang over 'marktfalen' gepraat als enige mogelijke reden voor overheidsbemoeienis. Maar wat we nu zien is 'transitiefalen': gebrek aan coördinatie door de overheid, waardoor het bedrijfsleven niet verder kan. De hoge rente is lastig, maar liggen de bottlenecks niet bij overheidsbeleid?
Allemaal redenen dat het narratief over renteproblemen voor wind op zee meer gebakken lucht is dan harde economie. De transitie kan de wind in de zeilen houden mits de overheid het stuur in handen neemt, en onze energievoorziening niet vast laat lopen op de zandbanken van misplaatst marktdenken.
Wat we nu zien is gebrek aan coördinatie door de overheid
Reageren? Mail naarbezemer@groene.nl