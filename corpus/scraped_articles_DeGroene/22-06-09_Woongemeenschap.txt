Woongemeenschap

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
9 juni 2022
TONEEL Death Row
De vier acteurs zitten op een rij, met de voorstellingstekst op een standaard voor zich. Al gauw begrijp je waarom. Dit is geen lezing. Het script waarvan de spelers de bladzijden omslaan, is de partituur van een verklankt toneelstuk. Achter de acteurs staat muziektheatermeester Paul Koek met een tafel vol wonderlijke instrumenten. Als een'master of ceremony'rijst hij boven de spelers uit. Hij begint de voorstelling met een vertelgeluid: het dichtslaan van de deur van de toneelruimte. Zo roept hij de binnenkomst op van de eerste sollicitant.
Death Rowis de impressie van een ballotageprocedure. Een woongroep voor ouderen zoekt een nieuw lid voor een vrijgekomen appartement, en de rij acteurs vormt de sollicitatiecommissie. Twee van hen, Annemarie Prins en Erik Besselink, wonen ook in werkelijkheid in zo'n gemeenschap. Het stuk dat zij schreven met hun medespelers, Nanette Edens en Gerardjan Rijnders, die het ook regisseerde, is gebaseerd op hun ervaringen. Die zijn niet bepaald geromantiseerd. Wat de gedroomde ontsnapping uit een verzorgingstehuiseinde lijkt voor alleenstaanden, of liefdespartners die het getweeën oud worden een benauwend vooruitzicht vinden, wordt hier met satanisch genoegen van elke illusie gestript. (Je moet jezelf op de hak kunnen nemen, stelt Prins in interviews.)
De bevoorrechte woongroepleden zagen de kandidaten, die we niet zien of horen, schaamteloos door over hun levensloop en opvattingen. De eisen zijn nogal specifiek. 'Je moet zo'n woongroep wél omarmen', dicteert een van hen. Eenzaamheid is weer niet gewenst, dan is de gemeenschap weer louter een gang met deuren. Zinnelijk is de ritmische afwisseling tussen de kalme ondervragingen en het onderlinge gekakel van de bewoners. In dit contrast zit ook de grootste betekenis. De kandidaten zijn stuk voor stuk vreemde snuiters, en je krijgt mee hoe moeilijk het is om te beoordelen of iemand in een woongemeenschap past. Maar de bewoners zijn zélf helemaal niet 'passend', blijkt uit het vileine geroddel over andere (oud-)bewoners en de hatelijke jijbakken over eerdere conflicten.
Het is genieten van de kleuren die de spelers in het stemmenstuk weten te leggen, en de vier karakters die ze daarmee uitvergroten. En Koek excelleert in het klankbed dat hij onder de dialogen legt. Met roffels zet hij de stilgevallen ouderen weer aan. Percussie-uitbarstingen geven zinnen drift, lieflijke vogelgeluidjes brengen verzachting en de kat die voor conflict zorgde laat hij er dwars doorheen miauwen. Het mooiste is hoe hij de onzichtbare sollicitanten in geluiden een stem geeft, met een jankerig zingende zaag of een monkelende citruspers. De innerlijke euthanasie-overdenkingen van Prins doen wat losstaand aan, al onderstrepen die dat de ouderenwoongroep voor de meesten een laatste station is.'Death row'betekent: dodencel. Maar wat de woongroepsatire overtuigend voelbaar maakt is de keerzijde van een gemeenschap die uit een idealistisch zorg-voor-elkaar is opgericht. Om met een van de bewoners te spreken: 'Het is hier niet zo leuk als je zou denken.'
Marijn van der Jagt
T/m 12 juni in Theater Bellevue, Amsterdam.https://allesvoordekunsten.nl