Reuzegom en wij De fatale Leuvense ontgroening

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
22 juni 2023
De dood van student Sanda Dia tijdens een ontgroening houdt Vlaanderen in zijn greep. De verontwaardiging over de milde sancties is groot, en doet denken aan middeleeuwse toestanden rond het schavot.
Vlaanderen is al enkele wekenin de ban van het arrest in de zaak-Reuzegom. Maar ook Nederland leeft mee en voelt de naschokken, met onder meer protesten in Den Haag en Rotterdam. Zelden maakt een rechtszaak zulke heftige emoties los. De feiten zijn dan ook niet alledaags: in 2018 vond de zwarte student Sanda Dia de dood in een extreem ontgroeningsritueel van de elitaire studentenclub Reuzegom. Ruim vier jaar na de feiten kennen we het vonnis van de rechters, maar daarmee keert de rust niet meteen terug. Wat vertelt het arrest − en de reacties erop − ons over recht, rechtvaardigheid en onszelf?
Eerst de feiten. Het fatale ontgroeningsritueel speelde zich af begin december 2018. Reuzegom telde toen 22 leden, waarvan 18 betrokken waren bij de doop. Op 4 december werden de drie 'schachten' (eerstejaars) overdag verkleed op pad gestuurd om rozen te verkopen. Wie er niet genoeg verkocht, werd gestraft door iets vies te moeten eten of drinken. Voorafgaand aan de avondlijke cantus werden de schachten in een afgelegen steegje op hun knieën gezet: ze moesten vragen beantwoorden en elk een fles gin leeg drinken.
Tijdens de cantus bleken de schachten zo dronken dat ze in een veilige positie op de grond werden gelegd om te vermijden dat ze zouden stikken in hun braaksel. Het merendeel van de Reuzegommers urineerde op de drie slapende schachten. Tijdens de pauze werden ze naar de studentenkamer van Sanda Dia gebracht. Eten en drank waren weggehaald en de kraan was afgeplakt zodat ze geen toegang hadden tot water. Ook in de studentenkamer werd er geplast op de schachten.
De volgende dag verplaatste het doopritueel zich naar een blokhut in Vorselaar, in de Antwerpse Noorderkempen. Hier kregen ze 'schachtenpap' (papjes met visolie, makreeltjes, gepekelde olijven, pepers, hondenvoer en pikante chilisaus) en dronken ze visolie. De Reuzegommers gooiden ook emmers water over de schachten, zodat er water stond in de put die ze zelf hadden moeten graven. Het doopritueel kende verschillende onderdelen, waaronder de visproef: hierbij moesten de schachten een levende goudvis doorslikken om deze vervolgens, door visolie te drinken, weer uit te braken. De visproef mislukte bij Sanda Dia: hij kreeg nog een tweede vis en dronk heel wat visolie. Na de visproef blendde een van de Reuzegommers een levende muis: elk van de schachten kreeg een stukje van het knaagdier en moest het opeten.
Bij terugkeer in de put liep het mis: Sanda Dia reageerde niet meer. De Reuzegommers vermoedden dat hij onderkoeld was en probeerden hem op te warmen. Kort daarna brachten ze hem naar het ziekenhuis van Malle, waar hij een kwartier later een hartstilstand kreeg. Om 21.49 uur werd hij overgebracht naar het Universitair Ziekenhuis Antwerpen. Daar overleed hij twee dagen later. Uit het medisch rapport bleek dat hij een dodelijke hoeveelheid zout had ingenomen.
Wat was het oordeel van het Hof van Beroep in Antwerpen? De rechters waren bijzonder scherp voor de Reuzegommers die niet stil hadden gestaan bij 'de mogelijke risico's die ontegensprekelijk en logischerwijs gepaard gingen met de kwestieuze dooprituelen die steeds "straffer" dienden te worden om te beantwoorden aan het stoere imago van "Reuzegom"'. Elk van de Reuzegommers werd veroordeeld voor onopzettelijke doding: het overlijden van Sanda Dia zou veroorzaakt zijn door een gebrek aan voorzichtigheid of voorzorg bij het overmatig toedienen van de visolie als braakmiddel. De Reuzegommers werden ook veroordeeld voor onterende behandeling en diverse inbreuken op de dierenwelzijnswet. Ze kregen werkstraffen tussen 225 en 300 uur en geldboetes van 400 euro. Bij de strafbepaling werd rekening gehouden met eerdere tuchtsancties, de negatieve berichtgeving, het tijdsverloop sedert de feiten en het probleeminzicht en schuldbesef.
Het arrest bracht echter geen rust.Integendeel: de straffen werden al vlug het mikpunt van snoeiharde kritiek. De bekende youtuber Acid plaatste een video online waarin hij de identiteit van vier (ex-)leden van Reuzegom bekendmaakte. De video lokte heel wat controverse uit. Sammy Mahdi, partijvoorzitter van de christen-democratische partij cd&v, nam het in een TikTokvideo op voor Acid en spotte met de 'werkstrafjes' van de Reuzegommers. In verschillende steden in Vlaanderen en Nederland werden protest- en solidariteitsacties georganiseerd.
Die verontwaardiging hoeft niet te verbazen: dit was niet zomaar een uit de hand gelopen doop met dramatische afloop. Nee, dit was een ontgroeningsritueel van een elitair clubjefils-à-papauit de Antwerpse high society waarbij een zwarte student van eenvoudige komaf het leven liet. De zaak fungeerde daardoor al gauw als magneet voor allerhande zaakwaarnemers, van strijders tegen sociale ongelijkheid tot Black Lives Matter-activisten. Dat Extinction Rebellion in Nederland de protestmars van Zwart Manifest in Den Haag ondersteunde, is op dat vlak betekenisvol. Dat rechtse Vlaamse politici, die op andere momenten op sociale media gretig roeptoeteren dat de straffen te laag zijn, opmerkelijk stil waren, is al even veelzeggend. Het Reuzegom-arrest richt onbedoeld de schijnwerpers op diepe breuklijnen in het Vlaanderen van vandaag. Van een durkheimiaans moment van gemeenschappelijke afkeuring en eensgezinde normbevestiging was geen spoor te bespeuren.
Tegen die achtergrond schiet een rationeel debat over feiten schromelijk tekort. Het arrest werd meteen gepubliceerd zodat iedereen het kon lezen, minister van Justitie Vincent Van Quickenborne ging op 8 juni in gesprek met misnoegde studenten in Leuven, rechters in Gent beloofden om naar de scholen te trekken om uitleg te geven: het zijn allemaal lovenswaardige initiatieven, maar hoe ver kom je ermee wanneer een zaak zodanig verstrikt raakt in andere verhaallijnen dat de feiten, zoals opgetekend door de rechters en beleefd door de direct betrokkenen, irrelevant worden?
Dit werd nog het duidelijkst tijdens de talkshowDe afspraak.De programmamakers hadden op 1 juni een student in de studio uitgenodigd die had opgeroepen tot een Justice for Sanda-protest in Leuven. De student moest toegeven dat hij de inhoud van het arrest niet kende en ook nauwelijks iets afwist van de zaak: hij had vanuit zijn buikgevoel een protestactie opgezet. Mijn eerste reactie was: wat doet die jongeman dan in de studio? Maar bij nader inzien was die keuze betekenisvol: dit waren de beweegredenen voor heel wat van de protesten en die stonden vaak veraf van wat zich daadwerkelijk op die fatale vijfde december in 2018 had afgespeeld.
In die beladen context werd een sterk signaal van justitie verwacht. En dat signaal moest tastbaar zijn. Het valt op dat de focus daarbij kwam te liggen op de identiteit van de Reuzegommers. Sven Mary, de advocaat van de vader van Sanda Dia, pleitte ervoor dat de Reuzegommers een 'brandmerk' zouden krijgen in de maatschappij. De student inDe afspraakzei iets gelijkaardigs: 'Ik weet niet wie ze zijn, hoe ze zich voelen, waar ze zijn. Ik weet alleen dat Sanda er niet meer is.' In die context moet ook dedémarchevan youtuber Acid worden begrepen: met de bekendmaking van enkele namen speelde hij in op die oproep om hun ware gezicht te tonen.
Maar waarom die focus opdat strafblad en die identiteit? De kans dat de Reuzegommers opnieuw dezelfde fout zouden begaan leek klein. Vermoedelijk speelden onderhuids andere motieven mee. InThe Spectacle of Suffering(1984) beschrijft de Rotterdamse historicus Pieter Spierenburg hoe toekijkers in de Middeleeuwen zich vergaapten aan het theatrale schouwspel bij het schavot. Toen de guillotine in 1792 voor de eerste keer werd aangewend, morde het Franse publiek over de snelheid waarmee de betrokkene een kopje kleiner werd gemaakt. Ze vroegen om de hervoering van de galg. En toen Charles Dickens in 1849 samen met dertigduizend anderen getuige was van een dubbele terechtstelling in Londen viel hem vooral de losbandige sfeer op. InThe Timesschreef hij een brandbrief, waarin hij zijn beklag deed over de 'slechtheid'('wickedness')en 'lichtzinnigheid'('levity')van de massa, die met volle teugen genoot van het spektakel.
InThe Pleasure of Punishment(2021) stelt Magnus Hörnqvist dat dergelijke elementen van plezier en genot uit ons moderne strafsysteem werden verbannen: straffen werd een zakelijke, gebureaucratiseerde, bloedeloze praktijk, die zich op veilige afstand van pottenkijkers voltrekt. De heftige reacties op het Reuzegom-arrest illustreren dat we daar niet altijd genoegen mee nemen. Ook in 2023 blijven we consumenten en toekijkers van straffen: niet langer roepend, dansend of zingend bij het schavot, maar van achter onze pc of via tv of smartphone. En dat herinnert aan waar het bij straffenin seom draait: tijdens een strafproces worden mensen gedegradeerd in hun status, ze worden terechtgewezen, op hun plaats gezet.
En laat nu net dát ook zo typerend zijn voor het ontgroeningsritueel van de Reuzegommers. De schachten werden bij wijze van straf volgegoten met alcohol, visolie en vunzige papjes. De Reuzegommers plasten ook veelvuldig op de schachten. Het is zonder meer een van de meest wansmakelijke ingrediënten van het doopprocédé. Dat geürineer heeft een uitdrukkelijk vernederend karakter: het mannelijk lid wordt uit de opengezipte broek gehaald, als een revolver die uit zijn holster wordt getrokken, en vervolgens naar beneden gericht op de weerloze schachten. Symbolisch kan het tellen: machts- en superioriteitsgevoelens zitten ingebakken in het ritueel zelf, maar worden uiteraard nog versterkt door het feit dat het gaat om een select clubje witte geprivilegieerde jongemannen die zich ongenaakbaar wanen.
Het contrast tussen het denigrerende doopritueel en het steriele strafspektakel is hemelsbreed. Net op dat punt lijken de straffen voor sommigen tekort te schieten: de Reuzegommers komen zonder strafblad, anoniem en ogenschijnlijk ongeschonden uit het proces en moeten de penetrante stank van urine niet uit hun kledij of hoofdharen wassen. Kortom, de straffen laten de Reuzegommers in hun waardigheid. Maar wanneer we straffen, verlagen we ons niet tot het niveau van de wetsovertreders. Het is een vuistregel in onze Europese straftraditie: eigenlijk hebben we sinds midden negentiende eeuw min of meer gehoor gegeven aan de oproep van Charles Dickens. Dat unieke historische traject raakt al snel ondergesneeuwd in een gepolariseerd debat dat voortdendert op Twitter en TikTok.
Hoe dan verder na Reuzegom? Het doek viel over het strafproces, maar dat neemt niet weg dat er nog mogelijkheden zijn voor de Reuzegommers om zelf naar buiten te treden en de symbolische knieval alsnog te maken: dat kan op eigen kracht of via slachtoffer-daderbemiddeling die in België ook in de fase van de strafuitvoering openstaat voor alle betrokkenen. Het ongenoegen dat zich intussen heeft opgehoopt vergt echter een maatschappijbreed debat. De grieven van de protesteerders kunnen niet afgewimpeld worden met het argument dat alle antwoorden te lezen zijn in het arrest: de beslissing en motivering van de rechters in de Reuzegom-zaak bieden geen antwoord op het feit dat witteboordencriminelen vaak wit zijn en er met financiële schikkingen vanaf komen en de gevangenissen vol zitten met gekleurde blauweboordencriminelen. Dat debat moet gevoerd worden, maar dat gebeurt het best op het publieke en politieke forum en niet in de rechtszaal.
Tom Daems is hoogleraar criminologie aan de KU Leuven. Vorig jaar verscheen zijn boekMisdaad en straf in onrustige tijdenbij Borgerhoff & Lamberigts
Als we straffen, verlagen we ons niet tot het niveau van de wetsovertreders