Carles Puigdemont is nu de 'hoogste terroristenleider' In de wereld

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
14 maart 2024
Barcelona- Wie als verdachte telkens een ander verhaal tegen de rechter ophangt, heeft een probleem met zijn geloofwaardigheid. Vraag het maar aan Dani Alves. De voetballer werd onlangs veroordeeld voor verkrachting in de vip-ruimte van een Barcelonese discotheek, nadat hij wat al te vaak met een nieuwe versie op de proppen kwam. Maar wat als het de rechter is die sjoemelt met rapporten, bewijzen die niet in zijn straatje passen negeert en in dezelfde feiten vier jaar later opeens een misdrijf ziet dat hij al die tijd niet zag?
Vorige week besloot het Spaanse hooggerechtshof Carles Puigdemont te vervolgen wegens terrorisme. Dat gebeurde op verzoek van rechter García-Castellón, die de zaak 'Democratische Tsunami' op zijn bord heeft. Puigdemont zou de leider zijn van deze 'terroristische organisatie'.
Het gaat om straatprotesten uit 2019 die volgden op de zware veroordelingen van Catalaanse leiders om hun aandeel in het onafhankelijkheidsreferendum van twee jaar eerder. De vonnissen wekten brede verontwaardiging in Catalonië. Democratische Tsunami, een raadselachtige club waar nadien niets meer van vernomen is, riep via de sociale media op tot vreedzame protesten op de luchthaven van Barcelona en een snelweg. Op enkele kleine incidenten met de politie na verliepen ze geweldloos.
In november komt rechter García-Castellón in actie. Vier jaar lang heeft zijn onderzoek naar Tsunami geen vorderingen gemaakt. En opeens ziet hij het helder: de protesten van Tsunami waren terrorisme, en Puigdemont is de aanstichter. De wending van de conservatieve rechter komt op het moment dat de vorming van een rechts kabinet mislukt is en socialist Pedro Sánchez aankondigt dat hij in ruil voor de beslissende stemmen van de partij van Puigdemont bereid is een amnestiewet in te voeren. Die wet zou moeten gelden voor Catalanen die vervolgd worden wegens het referendum van 2017, onder wie Puigdemont.
Met de beschuldiging van terrorisme probeert García-Castellón de amnestie te omzeilen. Maar zijn relaas heeft zwakke plekken. Hij baseert het idee dat Puigdemont de 'hoogste terroristenleider' zou zijn slechts op berichten dat Tsunami Puigdemont op de hoogte zou stellen van de manifestaties. Dat is wel erg dun bewijs. Bovendien negeert hij oproepen van Puigdemont tot vreedzaamheid. En na decennia eta-geweld en twee grote jihadistische aanslagen weten de Spanjaarden heel goed wat terrorisme is en wat niet.