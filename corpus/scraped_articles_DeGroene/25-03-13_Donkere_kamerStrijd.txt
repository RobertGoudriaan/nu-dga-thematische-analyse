Donkere kamer Strijd

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
13 maart 2025
Henk Wildschut legt inTerritoriumde koude oorlog om de schaarse ruimte tussen boeren, ecologen en dagjesmensen vast.
De grond ligt bezaaid met kegelvruchten. Niet een woord dat ik ooit dacht te zullen gebruiken, maar ik voorkom graag dat iemand in de pen klimt en me erop wijst dat het zo achteloos gebruikte woord 'dennenappel' een pijnlijk gebrek aan kennis van natuurzaken verraadt. Die boom mag dan trouwens het beeld domineren, het reptielenbrein kan zich er niet op concentreren. Dat wat in de achtergrond gebeurt eist de aandacht op.
Er liggen er drie op de grond. Vier anderen zijn nog bezig met hun voorwaartse manoeuvre, maar ook zij zullen zich vast snel ter aarde laten storten. Wat terrein gewonnen.
Ter hoogte van een bandenspoor in het mulle zand staat een man naar de zeven soldaten te kijken. Hij staat zoals mannen met zo'n in alle ernst gedragen baret altijd staan: wijdbeens, de armen over elkaar geslagen. Naast hem ligt, netjes in het gelid, de bepakking van het zevental in het zand. Linksboven in het beeld staat een tweede groep. Ook hier zeven soldaten tegenover één instructeur.
De soldaten dragen op hun linkermouw een Nederlandse vlag. Vrij groot, dacht ik onwillekeurig. Alsof de patriot die zichzelf in een uniform heeft gehesen graag herinnerd wordt aan het hele waarom ervan. Misschien net dat kleine beetje extra overtuiging dat je de loopgraaf uit enno man's landin helpt?
Marsmuziek komt over het vlakke land aanwaaien. Europa moet zich bewapenen. Ernstige woorden worden gezocht en gevonden: wie vrede liefheeft, bereidt zich voor op oorlog. Voor de een is het hoe collectieve verstandsverbijstering er van binnenuit uitziet. Voor de ander een besef - noem het realiteitszin - dat langzaam en laat indaalt.
Deze foto is geen representatief beeld uit Henk WildschutsTerritorium.Hij groeide op aan de rand van de Veluwe en keerde terug naar het landschap van zijn jeugd en fotografeerde daar de strijd om de schaarse ruimte: een koude oorlog tussen boeren, ecologen en dagjesmensen. Wildschuts beelden worden gekenmerkt door een zekere eenvoud. Weinig opsmuk, geen drama. Arbeid en recreatie komen in Nederland vaak toch op hetzelfde neer: wat geploeter op een vlakte.
Minstens zo interessant als de beelden zijn de getuigenissen die de fotograaf verzamelde. Hij sprak kalverhouders en schaapherders, motorcrossers en paardrijders, boswachters en onderzoekers. Wat hij optekende is hun begrip van het landschap. Een deel belandde in een grote videoprojectie in het Depot van Boijmans, een ander deel in een mooi vormgegeven boekwerk. De korte tekstfragmenten tellen op tot een helder beeld van botsende belangen en onverenigbare wijzen waarop dezelfde werkelijkheid wordt beleefd. Sommige mensen voelen zich miskend of zien anderen moedwillig blind zijn. Weer anderen lijken niet te kunnen accepteren dat de wereld altijd maar doorgaat met veranderen - dat geen manier van leven voor altijd is.
Een anonieme kalverhouder zegt dat hij of zij veganisme als 'een welvaartsziekte' beschouwt. 'Want wacht maar tot er een oorlog komt! Als er nu iets misgaat, als Rusland of China gekke dingen gaat doen of ze donderen ergens een bom neer, dan hebben we hooguit voor tien dagen te vreten. Nou, na tien dagen weet ik wel wat ze komen doen: dan komen ze bij mij de koeien uit de stal jatten. Echt hoor, ik ben er helemaal klaar mee. Het moet weer '45 worden, een hongerwinter hebben we nodig. Dan pas zullen ze begrijpen hoe belangrijk wij zijn... Ik kan er echt woest van worden. Een klein deel van de bevolking bepaalt nu dat de hele wereld honger moet lijden voor een of ander groen visioen. Ik geloof er niks van. Nee joh, het gaat eigenlijk maar om één ding: de koeienboer. Die heeft twee derde van Nederland in handen, die grond willen ze hebben. Echt wat, dat is 100% waar het om gaat: onze grond! Dat hele kutklimaat - ik zeg het gewoon: ik schijt erop!'
Het moet oorlog worden omdat we de ander niet kunnen vergeven dat hij de wereld niet ziet zoals wij hem zien. Of, simpeler, omdat decadentie moet worden afgestraft.
Henk Wildschut -Territorium,t/m 13 september in Depot Boijmans Van Beuningen in Rotterdam
'Grond willen ze! Dat hele kutklimaat- ik zeg het gewoon: ik schijt erop!'
Henk Wildschut | Legeroefening in Beekhuizerzand, maart 2024