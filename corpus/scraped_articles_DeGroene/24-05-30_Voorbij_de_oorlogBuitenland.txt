Voorbij de oorlog Buitenland

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
30 mei 2024
Is het toeval dat we de laatste jaren zo veelvuldig teruggrepen opDe wereld van gisteren,de in 1942 uitgebrachte autobiografie van de Oostenrijkse schrijver Stefan Zweig? Dat vraagt de Britse academicus, journalist en Oost-Europa-kenner Timothy Garton Ash zich af in zijn onlangs in vertaling verschenenEuropa,Garton Ash' eigen memoires, die hem van de stranden van Normandië in 1944 tot de frontlinies van het huidige conflict in Oekraïne voeren.
'Nimmer heb ik onze oude aarde meer liefgehad dan de laatste jaren voor de Eerste Wereldoorlog', citeert hij Zweig. 'Nimmer heb ik meer gehoopt op een Europese unificatie, nimmer heb ik sterker in de toekomst geloofd dan in deze tijd, toen we dachten een nieuwe dageraad te zien. De waarheid was dat dit reeds een vonk was van de wereldbrand die aanstaande was.'
Volgens Garton Ash kon dit eigenlijk alleen maar omdat lezers in Zweigs boek de profetische tekenen herkenden van een wereld die opnieuw op de rand van de afgrond was beland. Ook Garton Ash zelf leek enigszins verbaasd. Hadden we na de Tweede Wereldoorlog immers niet plechtig 'nooit meer oorlog!' afgesproken? Waren we in Europa niet allangpost-War?vraagt hij zich af, onder verwijzing naar het gelijknamige standaardwerk van collega-historicus Tony Judt.
We waanden ons niet alleen 'post'-Tweede Wereldoorlog, maar ook voorbij het fenomeen oorlog zelf. Zeker toen we na de val van de Muur in 1989 ook nog eenspost-Wallwerden. Europa nestelde zich in een staat van 'kantiaanse eeuwige vrede' - daarbij voor het gemak vergetend dat er in voormalig Joegoslavië een genocidale oorlog woedde.
De in 1993 uit het Verdrag van Maastricht voortgekomen Europese Unie nam al snel de trekken aan van een koraalrif, een oogstrelend, passief collectief wezen waar rijkdom, ideeën en migranten in- en uitvloeien al naar gelang het economische tij.
Het omslagpunt kwam in 2008 met twee afzonderlijke maar vrijwel simultane ontwikkelingen: Poetins inval in Georgië in augustus en de start van de financiële crisis een maand later. De financiële crisis leidde in veel Europese landen tot een langdurige recessie en tot de Europese staatsschuldencrisis die met name Griekenland ongenadig hard trof.
Vanaf 2010 begon Viktor Orbán zijn sloopwerk van de Hongaarse democratie, in 2014 gevolgd door Poetins annexatie van de Krim, en het begin van het gewapende conflict in Oekraïne. Uit de vluchtelingencrisis van 2015 en de golf van islamitisch geïnspireerde terreur volgde de electorale doorbraak van radicaal-rechts.
In Polen kwam de ultraconservatieve PiS aan de macht die net als Orbán in Hongarije de bijl aan de fragiele Poolse democratie zette. In 2016 was er de Brexit, gevolgd door de verkiezing van Donald Trump als president van de Verenigde Staten. Begin 2020 sloeg - in Garton Ash' somber stemmende verslag - het coronavirus toe en twee jaar later viel Poetin Oekraïne binnen met de grootste landoorlog sinds de Tweede Wereldoorlog tot gevolg.
Afgelopen zondag trad Garton Ash via een videoverbinding op in het televisieprogrammaBuitenhof. Hij was net terug uit Oekraïne, waar afgelopen zaterdag in de stad Charkiv een drukbezochte bouwmarkt het doelwit was van Russische zweefbommen. De stemming in het land was niet goed, vertelde Garton Ash. De tekortschietende luchtverdediging, het gebrek aan munitie en het verbod om westerse wapens op Russisch grondgebied in te zetten waren fnuikend voor het moreel.
Op dat vlak lijkt er iets aan het schuiven te zijn geraakt. Navo-chef Jens Stoltenberg verklaarde niet langer tegen aanvallen op Russisch grondgebied te zijn - een 'keerpunt', hoopte Garton Ash. Daar heeft hij helemaal gelijk in. Als we toestaan dat Rusland wint is het gedaan met onze geloofwaardigheid - van Europa, en van het Westen als zodanig.
Maar eerst de Europese verkiezingen van 6-9 juni. Opiniepeilers voorspellen forse winst voor radicaal-rechtse partijen. Tegelijk blijkt er uit onderzoek vande Volkskrantin Nederland een grote eensgezindheid te bestaan over het belang van een gezamenlijke Europese veiligheid.
Eind april zei de Franse president Emmanuel Macron te willen onderzoeken hoe het Franse kernwapen de gehele EU zou kunnen beschermen. EenNieuwsuur-reportage vanuit het Franse stadje Bourges toonde afgelopen zondag een op volle toeren draaiende wapenindustrie. Ondervraagde burgers spraken zich unaniem uit voor een Europese defensie. Zelfs de lokale afgevaardigde van het radicaal-rechtse Rassemblement National zag daarvan de noodzaak in.
Of het Garton Ash gerust stemt weet ik niet, maar het is een begin.
Europeanen zien het belang van een Europese veiligheid