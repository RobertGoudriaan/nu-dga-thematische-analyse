Niet steeds dezelfde zin Dichters&Denkers

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
8 februari 2024
Een criticus betitelde het werk van de Canadese dichteres Anne Carson als 'mislukt' vanwege 'verwoestend onvermogen' ofwel 'minachting voor het genre'. Precies, zou Carson denken.
Er bestaat een literaire stromingwaarover maar weinig wordt geschreven. Ze heeft geen artikel op Wikipedia en wordt niet opgenomen in historische overzichten, er bestaat geen leerstoel met de opdracht haar te bestuderen. Ze is niet tijd- of plaatsgebonden, en wat haar schrijvers delen is geen stijl, invloed of gedachtegoed, maar een vijand: de verveling.
Deze schrijvers ervaren verveling als een ondraaglijk gewicht. Soms heten ze experimenteel, alsof het gaat om moedwillige verkenners van onbekend gebied - dat is een misvatting. Hun werk is niet vernieuwend uit ambitie, maar uit vertwijfeling. Ze vluchten wanhopig voor de grenzeloze saaiheid van alles wat herkenbaar is.
De schrijfster Lydia Davis gaf haar enige roman een metalaag omdat de eerste, rechtlijnige versie haar begon te vervelen. En bij het leren van een nieuwe taal gebruikt ze geen handboeken - 'dat zou gewoon zosaaizijn'. Roland Barthes had het verlangen een roman te schrijven, maar kwam niet verder dan een schetsmatige opzet en een reeks haiku-achtige alinea's, omdat al die 'functionele' zinnen (waarin een personage zich van hier naar daar beweegt, of waarmee de sfeer van een kamer wordt geschetst) hem stierlijk verveelden. Hun manifest werd geschreven door de Canadese dichteres Anne Carson, als introductie van haar eerste bundel,Short Talks. Volgens Aristoteles, schrijft ze daar, heeft een goed verhaal een logisch begin, midden en eind. Maar Carson en haar lotgenoten verlangen zich juist te bevrijden uit 'de saaiheid van een verhaal'. Dat is een levenstaak, benadrukt ze. 'Ik doeallesom verveling te vermijden.'
In het literaire veld heeft Carson een vreemde plek: ze is tegelijkertijd overbekend en obscuur. Onder dichters en critici geldt ze als een favoriet, en op TikTok doen een paar van haar citaten en omslagen het goed, maar bij het brede publiek blijft ze ongelezen. Twee van haar boeken werden vlak na de eeuwwisseling naar het Nederlands vertaald - en waren daarna lange tijd alleen bij antiquariaten te vinden. De afgelopen jaren wordt er een nieuwe poging gedaan haar voor te stellen aan de Nederlandse lezer: er verschenen heruitgaves bij uitgeverij Koppernik, en bij Octavo Publicaties verscheen een vertaling van Carsons monografieEros the Bittersweet. Verder wordt Carson vrijwel ieder jaar getipt voor de Nobelprijs. Mocht ze hem ooit krijgen, dan is dat niet omdat ze 'het onzegbare een stem geeft' of 'het individuele bestaan universeel maakt' (respectievelijk Jon Fosse en Louise Glück, aldus de Zweedse Academie), maar voor haar strijd tegen verveling, de levende dood. 'Je kunt nooit genoeg weten', schrijft ze, 'nooit genoeg werken, infinitieven en deelwoorden nooit vreemd genoeg gebruiken, een beweging nooit ruw genoeg verstoren, de geest nooit snel genoeg verlaten.'
Waar komt dat vluchtgedrag vandaan? Toen tijdens de lockdowns iedereen covid-dagboeken begon te publiceren, kreeg Carson, op dat moment zeventig jaar, haar eerste writer's block. Zo'n dagboek boeide haar niet, maar wat kon je ánders schrijven als je 'dag in dag uit in dezelfde kamer zit, zonder iemand te zien?'
Er werd zoveel geschreven, zei ze in een interview, maar het klonk allemaal als 'steeds dezelfde zin'. In een recent gedicht verzucht ze in haar leven te veel tijd te hebben verspild aan het 'staren naar andermans zinnen/ in een betonstalen ochtend, terwijl ik mijn slapeloosheid afwoog tegen hun/ soepele/ gedachten'.
Je zou kunnen zeggen: Carson is overgevoelig voor clichés. Ze haakt af zodra de geest ook maar geneigd is een denkstap over te slaan, of vraagt: 'Weten we niet al wat we hierover denken? Hebben we hier geen formule voor?' Meestal verstaan we onder een cliché een figuur die door herhaling sleets geworden is, Carson bedoelt het slijten zelf. Veel schrijvers hopen clichés te ontwijken, weinig schrijvers scharen daar zowat álles onder: 'Wat is je eigen taal tenslotte anders dan een gigantisch, kakofonisch cliché? Niets is nog nooit gezegd. De sjablonen liggen klaar. Adam heeft lang geleden alle schepsels hun naam gegeven. De werkelijkheid is gevangen.'
Ze jaagt op de kale ervaring, de 'zenuwschok' voordat de geest hem heeft verwerkt. In een van haar beste essays,Variations on the Right to Remain Silent,komt ze in de buurt van het beschrijven van haar methode. Ze beschrijft een handvol andere mensen: martelaar Jeanne d'Arc, schilder Francis Bacon en dichter-vertaler Friedrich Hölderlin. De drie verzetten zich tegen het cliché, tegen de neiging om de zenuwschok af te stompen tot een kloppend verhaal. Maar hoe? Je kunt niet zomaar buiten je cultuur gaan staan, je ontsnapt niet aan het kakofonische cliché van je eigen taal. Dat cliché moet 'van binnenuit' worden ontwricht - Carsons werkwoord iscatastroferen. Wat ze waardeert 'aan Hölderlin als vertaler, Francis Bacon als schilder, en wat dat betreft aan Jeanne d'Arc als Godssoldaat' is hoe precies ze hun catastrofes aanrichten. Met hun vertaalkeuzes, schildertechniek en antwoorden op de inquisitie laten ze de werkelijkheid stukslaan op zichzelf, zodat er openingen ontstaan.
Geen wonder dat Carsons eigen bundels soms overkomen als verzamelingen brokstukken. Haar praktijk bestaat uit het stukslaan van herkenning, vorm, genre, dus bevatten de boeken allerlei soorten teksten: soms heten ze gedichten of essays, soms opera's of documentaires. Er is een roman in verzen, een 'fictief essay in 29 tango's', een grafschrift uitgegeven als leporello (een lange accordeon aan papier), een monografie, een lezingenreeks, een oratorium, een scenario, een stripboek. Gevraagd of ze in een volgend leven opnieuw een dichter zal zijn, antwoordt ze niet te denken dat ze in dit leven een dichter is geweest. 'Ik heb dingen gemaakt, een deel van die dingen duwden zich soms in een dichterlijke vorm. Ik weet niet waarom.' Dat is misschien het kenmerk van haar werk dat anderen het meest beïnvloedt. De bundel waarmee Alfred Schaffer in 2015 de VSB Poëzieprijs won,Mens dier ding,bestond onder expliciete invloed van Carson uit dagboekfragmenten, monologen, herinneringen, dagdromen, brieven en meer.
Soms suggereert een flaptekst dat een bundel is opgebouwd rond een doorlopend thema, maar meestal gaat het om verzamelingen losstaande teksten. Inmiddels durft haar uitgever dat gewoon te zeggen. Een van haar laatste publicaties,Float,was een cassette met ruim twintig aparte boekjes. Haar komende bundel,Wrong Norma,heet volgens de achterflap 'wrong' omdat de stukken 'niet verbonden zijn' - en zelfs dat lijkt een overdrijving van de samenhang.Wrong Normais gewoon de titel van een van de opgenomen teksten, een gedicht dat al in 2016 verscheen.
Dat alles verklaart haar onbekendheid bij het bredere publiek. Carsons werkwijze maakt haar oeuvre onbenaderbaar, je kunt moeilijk optrekken met iemand die wegvlucht. Je moet als lezer het gevoel al delen dat alles wat je tegenkomt op elkaar lijkt, dat je elke zin eerder hebt gezien. Carsons oeuvre is het spul dat je voorgeschreven krijgt als de rest niet meer werkt. Geen wonder dat ze van grote invloed werd op Schaffer toen hij, na de publicatie vanKooiin 2008, een tijdlang dacht dat hij niet meer zou dichten. Er moest iets worden opengebroken.
Het verklaart ook de weerstand tegen haar werk. Toen ze in 2001 de T.S. Eliot Prize kreeg, verscheen er inThe Guardianeen lange kritiek van redacteur Robert Potts. Het was eeninjustice,deze rijmelarij. 'Haar uitgever lijkt te denken dat het hier om poëzie gaat. Als dat al zo is, dan gaat het om "prozagedichten", met de nadruk op de eerste helft.' Carsons bundel was als poëzie 'mislukt, omdat hij ofwel een verwoestend onvermogen blootlegt, ofwel een ongepaste minachting voor het genre'. Het is onbedoeld de perfecte omschrijving. Carsons werk wordt inderdaad voortgedreven door eenverwoestendonvermogen om te zeggen wat je zou willen zeggen, en krijgt gestalte door een methodische minachting van genre - en elke andere vorm van cliché. Carson weigert de traditie te zien als iets wat opgepastewijze moet worden behandeld. Niet uit rebellie, maar omdat ze zich anders dodelijk verveelt. En misschien is dat laatste geen overdrijving.
Een paar keer schreef Carson sterker samenhangend werk.Autobiography of Redis (op twee voorwoorden, drie appendices en een epiloog na) een doorlopend verhaal over Geryon, een rood gevleugeld monster slash queer tienerjongen die verliefd wordt op Herakles.The Beauty of the Husbandis een reeks verhalende gedichten over een affaire (afgewisseld met citaten uit het werk van dichter John Keats). EnEros the Bittersweetis een bewerking van Carsons proefschrift over verlangen. Het zijn haar meest populaire boeken, en weinig toevallig de boeken waarvan een Nederlandse vertaling verscheen.
The Beauty of the Husband,waarvan de vertaling net opnieuw is uitgegeven, bestaat uit 'erg persoonlijk' materiaal - Carson zelf was acht jaar lang getrouwd. Maar het overspel begint in het boek al vroeg. 'Waarom hield ik dan van hem als jong meisje al tot eind middelbaar en de scheidingsakte per post?/ Schoonheid. Geen groot geheim. Ik zeg schaamteloos dat ik van hem hield om zijn schoonheid. En weer zou houden als hij/ in mijn buurt kwam.'
Het boek gaat over een dichtregel van John Keats:'Beauty is truth, truth beauty'.Het huwelijk van de ik-figuur is een poging die regel te geloven. 'Om te zeggen Schoonheid is Waarheid punt uit./ Liever dan inslikken./ Liever dan te willen inslikken. Was mijn zuivere eerste gedachte.'
Alsof je een hunkering zou kunnen handhaven zonder haar te hoeven ondergaan. Daarover ging Keats' gedicht: een eeuwig stilgezette lente, eeuwig stilgezette muziek. Maar schoonheid blijkt als een gat in je hart. 'Binnen. Hij was al in mij./ De bestaande toestand.'
In een ander gedicht van Carson heet de echtgenoot 'Law', en zegt haar moeder:'That psychotherapy's not doing you much good is it?/ You aren't getting over him./ My mother has a way of summing things up.'Het is misschien de kern van het boek: dat je schoonheid nietverwerkenkunt, niet vergeet.
Door alle mogelijkheden die Carson doodgewoon benut, begin je te beseffen welk keurslijf je als lezer draagt, en hoe lang al. Wanneer ze het moment beschrijft waarop Geryon Herakles voor het eerst ziet, is het alsof je voor het eerst een beschrijving leest van wat verliefdheid is: 'Toen ontmoette hij Herakles en schakelden alle koninkrijken van zijn leven een paar versnellingen terug./ Ze waren twee onovertroffen palingen/ op de bodem van de tank en herkenden elkaar als cursiveringen.' Zo kun je dat, blijkbaar, óók zeggen.
Er is een ander hecht werk,Nox,dat niet is vertaald. Zoals veel van Carsons recente publicaties is het een reproductie van een handgemaakt boek; Carson maakt vooral nog collages waarin korte alinea's aan zelfgeschreven tekst samengaan met tekeningen, knipsels, flarden van foto's.Noxis een 'grafschrift' voor Carsons overleden broer. Toen hij stierf had ze hem al jaren niet gesproken, en ze werd pas gevonden en gebeld toen hij al was begraven in zee. Op de rechterbladzijden van het boek staan allerlei fragmenten, maar de doorlopende lijn wordt gevormd door een gedicht dat de Romeinse dichter Catullus schreef voor zijn eigen overleden broer, en links staan steeds de lemma's van de woorden uit zijn elegie. Een vertaling in slow motion. Carson begon het vertalen te zien 'als een kamer, niet precies een onbekende kamer, waarin je naar de schakelaar zoekt'. Het boek is haast de uitwerking van een woordgrap: het feit dat je een woordenboeklemma in het Engels eenentry,een ingang noemt. Carson heeft een kamer gemaakt 'die uit enkel ingangen bestaat', omdat ze het zwijgen van haar broer niet binnendringen kon.
Vandaar de accordeonvorm:Noxheeft geen verborgen binnenkant, je kunt het helemaal openvouwen. Het boek voelt fragiel in je handen terwijl je het leest, alsof het elk moment kan scheuren. Als je klaar bent, stop je het terug in zijn kist: een grijze bak met op de voorkant een smalle foto van een jongen in een zwembroek, zwembril voor zijn ogen, slippers aan zijn voeten. Al dat tactiele werkt door in de manier waarop je leest. Aan het einde van de eerste helft citeert Carson een brief van haar moeder die nooit werd verstuurd, omdat een adres ontbrak. Een deel van de woorden is niet overgeschreven, maar uit de oorspronkelijke, getypte brief geknipt en door het citaat heen geplakt.'One of these years I hope to have an address for [you] where I could mail [a box] for Christmas/ Love/ [Mother]'.
Het laatste woord was in de oorspronkelijke brief niet uitgetypt, maar handgeschreven. En wat Carson begrijpt, is dat dat uitmaakt voor de betekenis. 'Mother' betekent iets anders in een trillerig handschrift, met rode balpen. Dat kun je niet zomaar vervangen door een getypt citaat, dat kun je niet zomaar herhalen. Het woord moest worden uitgeknipt en opgeplakt, zodat je het fysieke spoor zou lezen van de vrouw die het schreef. Zulke momenten zijn de inzet van Carsons strijd tegen cliché: tegen alles wat wegslijt wanneer we denken te weten wat we bedoelen, wat ertoe doet en hoe je dat moet zeggen. Wanneer we denken te wetenhoe het hoort.
Veel schrijvers hopen clichés te ontwijken, weinig schrijvers scharen daar zowat álles onder
ANNE CARSON De schoonheid van de echtgenoot: Een fictie-essay in 29 tango's Vertaald door Marijke Emeis. Koppernik, 214 blz.