Ook Spanje heeft zijn mondkapjesschandaal

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
27 maart 2025
Barcelona- 'Voor in de zak.' Alberto Luceño, volgens hemzelf expert in internationale handel en eigenaar van 'fabrieken in China', was voldaan. In een e-mail aan zijn zakenpartner Luis Medina liet hij met deze woorden weten dat het geld van de gemeente Madrid binnen was.
Het was 30 maart 2020, en terwijl Spanje achthonderd coronadoden per dag betreurde, ontvingen Luceño en Medina elf miljoen euro voor een partij grotendeels ondeugdelijke mondkapjes, handschoenen en covidtests. Meer dan de helft van dat bedrag, zes miljoen, was commissie. Bovendien was de prijs die de gemeente voor de mondkapjes betaalde, 6,60 dollar per stuk, de hoogste van Spanje, zoals de nationale rekenkamer vaststelde.
Toch was er van oplichting geen sprake, oordeelde het provinciale hof in Madrid vorige week. Van malversatie ook niet. Wel had Elena Collado, hoofd inkoop van de gemeente, volgens de rechters iets beter moeten opletten. Ze zei te geloven dat de twee mannen geen commissie zouden rekenen en dat ze de gemeente Madrid slechts wilden 'helpen' in de dramatische situatie van de pandemie. Maar niemand was strafbaar.
Luceño had de contacten met de fabrikant, Medina met de politieke macht. Hij kende een vriendin van de neef van de burgemeester. Voor haar telefoonnummer streek Luis Medina een miljoen euro op. Medina komt uit een van de rijkste adellijke geslachten van Spanje. Onder zijn voorouders barst het van de hertogen, graven en markiezen, nauw verwant aan de politieke macht in Madrid. Zo ook de eerste hertog van Lerma, dik bevriend met koning Felipe III en volgens kenners de grootste politieke zwendelaar uit de Spaanse geschiedenis.
De hertog van Lerma begreep als geen ander hoe je politieke invloed kon omzetten in cash. In 1601 overtuigde hij Felipe III om de hoofdstad van Madrid te verplaatsen naar Valladolid. Een halfjaar eerder had hij voor een prik een hele rits terreinen en paleizen opgekocht in het centrum van die stad. Hij verkocht ze voor een fortuin toen het koninklijke hof, in die dagen de belangrijkste industrie van het provinciestadje Madrid, naar Valladolid verhuisde. Vijf jaar later herhaalde hij de operatie in omgekeerde richting. De hertog verkocht ook goedbetaalde en vaak overbodige overheidsbaantjes aan de hoogste bieder. Hij werd de rijkste edelman van zijn tijd.
Spanje is niet het enige land waar tijdens de pandemie allerlei charlatens, graaiers en oplichters opdoken om van de nood (gebrek aan sanitair materiaal) een deugd (voor hun bankrekening) te maken. Maar de manier waarop dat hier gebeurde laat zien hoe sommige dingen hier nog op exact dezelfde manier functioneren als vier eeuwen geleden.