Gele kinderschoentjes

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
16 juni 2022
HF Der Besuch der alten Dame
Kun je dat nog toeval noemen? Twee Holland Festival-voorstellingen tegelijkertijd in de Amsterdamse Stadsschouwburg, o nee, ita, en allebei gaat het om een dood kind.
OverLa Cerisaie(De kersentuin) van Tsjechov door de Portugese regisseur Tiago Rodrigues, met de fenomenale actrice Isabelle Huppert als grondbezitster Ljoeba, hoorde ik als klacht dat er helemaal geen nostalgie of melancholie in te zien was. Ook kon je zeggen dat de tegenstelling tussen het snelle geld en de oude adel niet erg was uitgewerkt.
De nadruk lag in mijn ogen heel anders. Ljoeba komt na jaren terug op haar oude landgoed en wordt onmiddellijk geconfronteerd met het grote verlies dat zij daar heeft geleden: haar kleine zoontje is verdronken in een meer achter het huis. Isabelle Huppert slaat bij die herinnering dicht terwijl het hele gezelschap achter haar in feeststemming is. Een bont gezelschap, mensen van alle leeftijden, maar ook allerlei kleuren, blijkbaar willekeurig gekozen, zodat de hagelwitte Ljoeba niet alleen een zwarte buurman, maar ook een zwarte broer en een zwarte dochter heeft. Zij moet daar weg, de herinnering aan haar zoontje laat zich niet meer wegdringen. Haar gedwongen vertrek leidt hier eerder tot opluchting dan tot verdriet.
InDer Besuch der alten Damevan Friedrich Dürrenmatt, geregisseerd door Nicolas Stemann bij Schauspielhaus Zürich, loopt actrice Patrycia Ziólkowska rond met twee piepkleine, gele kinderschoentjes in haar hand. Daarbij moet je denken aan het gestorven kindje van de oude dame, die na veertig jaar terugkomt naar haar geboortestadje en wraak wil nemen op haar vroegere geliefde Alfred Ill, die haar kindje niet wilde erkennen, haar bruusk in de steek liet en daardoor de prostitutie in dwong. Nu is zij steenrijk en kan een miljard uitloven als iemand hem voor haar wil vermoorden. Of dat echt gebeurt, is niet zo belangrijk. De angst en de vernedering doen al genoeg met hem.
En voor ons is er vooral de confrontatie met het dilemma. Zou je bereid zijn iemand te doden voor een smak geld waardoor het hele stadje uit de misère kan worden getild?
Stemann heeft maar twee acteurs nodig om het stuk van Dürrenmatt met z'n dertig personages te spelen. Naast de intense Patrycia Ziólkowska is acteur Sebastian Rudolph ook groots, ondanks een beenblessure en de noodzaak van een kruk. Van Stemann, die sinds drie jaar intendant is in Zürich, zijn in totaal drie voorstellingen te zien. Het festival confronteert ons mede daardoor met Europese theatervoorstellingen die veel te denken en te interpreteren geven.
Max Arian
Van regisseur Stemann is nog te zien:
Kein Licht,
op 24, 25 en 26 juni,https://hollandfestival.nl