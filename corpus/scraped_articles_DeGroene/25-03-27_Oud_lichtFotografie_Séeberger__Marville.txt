Oud licht Fotografie Séeberger & Marville

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
27 maart 2025
In tentoonstellingen van de gebroeders Séeberger in Amsterdam en van Charles Marville in Den Haag komt op oude foto's het Parijs van rond 1900 tot leven.
Toen de Duitse schrijverKurt Tucholsky in 1927 in Parijs een fototentoonstelling bezocht, was hij teleurgesteld over de gepolijste nieuwe foto's die niets toevoegden aan zijn blik op de werkelijkheid.'Schöne Bilder'noemde hij ze in zijn verslag in deVossische Zeitung,en dat was geen compliment. Maar in een kleine kamer met historische foto's verraste de tentoonstelling hem alsnog. 'Het enige dat je hier kunt doen, is je ogen openen en een kleine rilling over je rug laten lopen.Hier ist altes Licht',schreef hij. Op een foto van de Rue des Batignolles zag hij mensen die daar al sinds het jaar 1877 bewegingloos op een terras zaten, zo omschreef hij de indruk die ze op hem maakten. Inmiddels leefden ze niet meer, toch ademden ze in die oude foto's nog steeds. En dat was mogelijk dankzij dat oude licht.
In fotomuseum Huis Marseille in Amsterdam kijk ikzelf naar groepjes spelende kinderen in de Jardin du Luxembourg. Ze zijn al aan het touwtjespringen sinds de gebroeders Séeberger hen in augustus 1906 fotografeerden. Heren met hoge hoeden staan afzijdig te kijken met hun handen op hun rug, kindermeisjes bekommeren zich op de banken langs de kant om in witte doeken gewikkelde baby's. Het zijn tijd- en klassegenoten van Marcel Proust, zelfs deze baby's zullen inmiddels niet meer leven. Toch zie ik ze in 2025 alsof ze zo weer verder kunnen springen.
Een andere foto brengt me in de Rue de la Boulangerie, een straat in Saint-Denis die nog steeds bestaat. Dat was ook in 1907 al een van de armere banlieues van Parijs. Er staan een paar karren, aan de gevels hangen uithangborden voor wijn en steenkolen. En op de voorgrond staan kinderen. Sommigen zijn onscherp door een te snelle beweging, toch blijven ze naar me kijken. Het zijn momentopnames. Maar het bijschrift, in gestileerde letters boven de foto geplaatst, geeft het beeld een andere draai. Daar staat: 'Huizen van vóór de negentiende eeuw, in het departement van de Seine, buiten de fortificaties.'
De letters zijn geschreven door de eerste generatie'frères Séeberger':de broers Jules, Louis en Henri. Hun oudere halfzus Félicie en hun moeder Louise Séeberger worden ook vermeld op lijsten van die tijd, maar verdwenen uit de fotogeschiedenis. Tijdens de voorbereidingen voor deze tentoonstelling ontdekte Anne de Mondenard, fotoconservator van Musée Carnavalet, de namen van de vrouwen. Dat was een verrassing, het werk van de Séebergers is prominent aanwezig in de fotoverzameling van Musée Carnavalet, het Parijse museum over de geschiedenis van de Franse hoofdstad. Ze zouden later uitgroeien tot bekende modefotografen, vooruitstrevend vanwege hun reportages op straat, en twee zoons zetten het familiebedrijf tot in de jaren zeventig voort. De fotoseries die nu in Amsterdam hangen, zijn vroege werken: het is een selectie van hun inzendingen voor jaarlijkse amateurfotowedstrijden die het gemeentebestuur van Parijs van 1903 tot en met 1906 organiseerde.
Rond 1900 was in Parijsde belangstelling voor de eigen architectuurgeschiedenis groot. De 39 miljoen bezoekers van de Wereldtentoonstelling van 1900 in Parijs konden bijvoorbeeld rondwandelen door'Le vieux Paris'.Langs de oevers van de Seine ten noorden van de Pont de l'Alma waren middeleeuwse straten en gebouwen nagebouwd volgens het ontwerp van illustrator en sciencefictionschrijver Albert Robida. Het stadsbestuur had in 1897 een speciale commissie ingesteld die zich boog over het behoud en onderhoud van historische monumenten in de stad, de Commission du Vieux Paris.
Die commissie had behoefte aan beelden. Geschiedenis die niet alleen moest worden beschreven en vastgelegd in kunstwerken, foto's konden die beschrijvingen ondersteunen en registreren wat het menselijk oog en de pen niet konden waarnemen of weergeven. Fotografie was immers, zo stelde de commissie,'l'outil indispensable',het onmisbare gereedschap om de souvenirs van die delen van de stad te registreren die moesten verdwijnen of die een pittoresk karakter hadden.
Nadat de Franse senaat in 1839 op voorstel van wetenschapper François Arago het octrooi op de daguerreotypie had vrijgekocht van de uitvinder, zodat 'iedereen' de nieuwe techniek kon gebruiken, waren al snel pogingen gedaan het culturele erfgoed te inventariseren en documenteren. Na de Franse Revolutie waren de kerken en kloosters immers de verantwoordelijkheid van de staat geworden, en die had het onderhoud ervan verwaarloosd. Dat besef, die neiging alles te documenteren, zat diep geworteld in het Franse ambtenarenapparaat. De Franse historiograaf Charles-Olivier Carbonnell noemde het in 1976 eenfièvre documentaire- documentenkoorts - die tot ongeveer 1870 zou heersen. In Parijs was in 1853 een nieuwe burgemeester aangesteld, direct onder de zelfbenoemde keizer Napoleon III. Deze 'baron' Georges-Eugène Haussmann tekende met de keizer het plan voor een schonere, groene en overzichtelijke hoofdstad. Tegelijk met een fikse administratieve uitbreiding van de stadsgrenzen moest er flink gesloopt worden om de nieuwe boulevards en zichtlijnen te kunnen bouwen.
De foto's die Charles Marville (1813-1879) in dat kader tussen 1865 en 1877 maakte, in opdracht van het stadsbestuur, behoren ook tot de collectie van Musée Carnavalet. Ze zijn nu te zien in Kunstmuseum Den Haag in de tentoonstellingNieuw Parijs -niet eerder waren er zo veel foto's van Marville tegelijk in Nederland te zien. Hij maakte zeker driehonderd foto's van de oude straten die gesloopt zouden worden, zodat er in het Hôtel de Ville een inventarisatie was van waar en wat gesloopt zou worden - helaas zijn er daar slechts een paar van in Den Haag. Wel zijn er veel foto's van nieuw straatmeubilair: reclamezuilen en kiosken die samen met de parken, de bomen en de boulevards de moderne stad tot een geheel zouden maken. Ook urinoirs, gefotografeerd tijdens het gebruik, behoorden daartoe.
Deze foto's zijn qua scherptediepte en scherpte in het algemeen adembenemend, juist ook voor hedendaagse ogen. Marville was opgeleid als illustrator en was vanaf 1850 overgestapt op de fotografie. Hij noemde zich'Photographe de la Ville de Paris'en was vooral goed in het vastleggen van architectuur. Met een grote camera, glasnegatieven van dertig bij veertig centimeter en sluitertijden van twintig seconden tot meerdere minuten, was het nemen van een foto een complexe onderneming. In de drukke straten trok het veel aandacht. Maar, anders dan in de foto's van de Séebergers, veranderden de meeste toeschouwers in een vage nevel.
Rond 1900 werd hetsteeds makkelijker om zelf te fotograferen. De verenigingen van amateurfotografen, de zogeheten Photo-clubs, organiseerden vanaf 1894 een internationale fotosalon, populaire tijdschriften schreven ook steeds vaker thematische fotowedstrijden uit. De leden van de Commission du Vieux Paris haakten hierop in en schreven in 1903 ook een wedstrijd uit voor amateurfotografen. In januari 1904 was er in het Petit Palais een eerste tentoonstelling. De voorschriften waren opmerkelijk precies: zo moesten de foto's van de Seine-oevers niet vanaf de bruggen gemaakt zijn, en moesten er op de foto's van de oude architectuur geen kerken of andere monumenten zichtbaar zijn.
De mitsen en maren in de uitschrijving hielden veel amateurfotografen tegen, maar de stad had geen maximum gesteld aan het aantal foto's dat een fotograaf mocht inzenden. De foto's zouden immers allemaal eigendom worden van de stad: ze zouden onderdeel worden van de collectie van het Musée Carnavalet, het stadsmuseum over de geschiedenis van Parijs dat in 1880 was geopend en dringend behoefte had aan beeld. En van die hebzucht wisten de Séebergers te profiteren.
De Séebergers waren op papier namelijk nog amateurfotograaf, maar ze werkten als een professionele studio. In 1907 maakten en exposeerden ze 307 foto's, daarmee namen ze bijna de helft van het totale aantal foto's voor hun rekening, en ze wonnen een gouden medaille. Vanaf 1910 lieten ze zich registreren als professioneel fotograaf. Hun foto's, waarvan nu een selectie te zien is in Amsterdam, zijn dus eigenaardig op meerdere niveaus. Ze zijn gemaakt door amateurs die eigenlijk geen amateurs meer zijn. Ze beantwoorden op papier heel precies aan de omschrijving die de ambtenaren hadden gegeven, maar in de praktijk voegden de Séebergers meerdere persoonlijke elementen toe. De opvallendste daarvan zijn de mensen.
De Séebergers lieten regelmatig mensen poseren op plekken waar dat, gezien de opdracht, niet nodig was. Een vrouw met een modieuze hoed leunt elegant op de rand van een balkon en kijkt ons vriendelijk aan- waarschijnlijk de limiet van wat toelaatbaar was gezien haar stand. Dat er op de achtergrond een monumentaalhôtel particulieris te zien, het Hôtel Lamoignon, waardoor de foto past in de opdracht om de Marais te fotograferen, zal de meeste bezoekers van de tentoonstelling in 1905 zijn ontgaan. Helemaal bont maakten de broers het bij de serie over dejardins privés:in een van die tuinen poseert een vrouw met haar haren los.
De foto's van de Séebergers zijn geregisseerd tot in de details, elegant laverend tussen topografische reglementen en de smaak van het grote publiek. Ook Marville wist wat zijn opdrachtgevers wilden zien, en hoe de fotografische techniek functioneerde. De stenen en niet-levende constructies waren van belang. Nieuwsgierige voorbijgangers zouden hooguit een vage schim vormen op het verder kraakheldere beeld. Dat is anders bij de foto's van de bouwput bij de Avenue de l'Opéra, begin 1877. Daar staan, als je goed kijkt, tientallen bouwvakkers te poseren op de rand van de gebouwen en afgraving. Aan de rand staan twee mannen met een hoge hoed. Zij regisseren het beeld van binnenuit, inclusief de bouwvakkers die op tien meter hoogte balanceren met een pikhouweel in hun hand. Dat maakt het kijken naar deze foto's zo geruststellend en verontrustend tegelijk. Parijs, de rilling van Tucholsky, het oude licht, het is er nog.
CC0 Paris Musées / Musée Carnavalet - Histoire de Paris | linkerpagina: Jules en Henri Séeberger, De Marais. Hôtel Lamoignon, 24, rue Pavée, 1905