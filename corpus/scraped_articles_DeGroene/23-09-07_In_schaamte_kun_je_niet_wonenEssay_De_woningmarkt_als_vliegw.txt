In schaamte kun je niet wonen Essay De woningmarkt als vliegwiel van ongelijkheid

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
7 september 2023
Als we een sociale huurwoning naast een kast van een huis zien, zullen we vooral bij de eerste denken aan staatssteun. Terwijl de chique buurman via hypotheekrenteaftrek en andere voordeeltjes veel zwaarder wordt gesubsidieerd.
Toen ik een jaar of vijftien was kreeg mijn vadervan een lokale woningcorporatie een nieuwe woning toegewezen in een buitenwijk van Maastricht. Op dat moment, begin 2000, was hij al twee jaar lang dakloos, sliep in de slaapzalen van het Leger des Heils of desnoods op straat. Ik was zelf niet dakloos, woonde samen met mijn moeder in haar rijtjeshuis elders in de stad. Mijn vaders nieuwe sociale huurwoning was sober maar degelijk. Het was een appartement met twee slaapkamers, ideaal voor een alleenstaande man met een tienerzoon die af en toe een paar dagen bleef slapen.
Maar hoewel het een feestelijk moment had moeten zijn, voelde het voor mij niet zo. Net als voor zijn dakloosheid, schaamde ik mij voor zijn nieuwe woonsituatie. Deze voldeed niet aan de norm die ik om mij heen zag. Het voelde nog steeds als een afwijking die ik krampachtig moest zien te verbergen.
Vanbinnen straalde de woning armoede uit. De meubels verraadden zijn structurele gebrek aan geld, het waren de weinige meubels die zowel zijn faillissement als zijn dakloosheid hadden overleefd. Twee jaar lang hadden ze staan verstoffen in een goedkope opslagbox op een bedrijventerrein aan de rand van de stad. Nieuwe inboedel had hij bij elkaar gesprokkeld.
In de badkamer deed het licht het niet. Dat wilde hij nog een keer repareren, maar heeft hij uiteindelijk nooit gedaan. Wilde ik douchen, dan kon dat met de deur op een kier voor een straaltje licht of met een grote bouwlamp in de badkamer. Het gaf hoe dan ook, en steeds opnieuw, een onhuiselijk gevoel. Alsof het huis geen thuis mócht worden.
Het open keukenblok was ronduit vettig en bedekt met stapels afwas, onopgeruimde etensresten, aangebroken pakken koekjes en Euroshopperworstenbroodjes. In de keuken en woonkamer lagen overal tabaksresten - het gruis van de zware shag die mijn vader rookte en het vloeipapier waarvan hij zijn sigaretten rolde.
In zijn nieuwe appartement kreeg ik een eigen slaapkamer, maar daarmee was alles gezegd. Mijn slaapkamer was nog spaarzamer ingericht dan de woonkamer. Er was geen kast, geen bureau, geen stoel, alleen een smal eenpersoonsbed. Aan het plafond bungelde een troosteloos peertje. Ik zou destijds geen idee hebben gehad hoe ik aan anderen moest uitleggen waarom mijn kamer er zo uitzag; het simpelweg verbergen leek me een veel makkelijkere uitweg. Als ik nu aan die karige slaapkamer denk, herinner ik mij vooral de geur: de zware sigarettenlucht die mij 's ochtends wekte, maar die eigenlijk permanent in de hele woning hing.
In mijn vaders slaapkamer waren zelfs helemaal geen meubels, enkel een goedkoop tweepersoonsmatras. Al snel was het matras bedolven onder bergen schone en vuile was. Mijn vader sliep altijd op de doorgezakte bank in de woonkamer, documentaires kijkend opDiscovery Channeltotdat hij wegdommelde. Als ik in het weekend laat in de avond thuiskwam, trof ik hem daar steevast aan, slapend in zijn normale kleding. Het werkte op z'n minst ontnuchterend, en op deze momenten verlangde ik het vurigst naar normaliteit.
In zijn boek 'Veranderen: Methode' beschrijft de Franse schrijverÉdouard Louis het huis waar zijn vader kwam te wonen nadat deze door zijn moeder was verlaten. Hij schrijft over 'de armoede waarvan zijn woonruimte tot de laatste centimeter was doortrokken, de frituurlucht, de enorme tv voor de tafel waaraan hij at, zijn lichaam dat kapotgemaakt was door een leven van geldgebrek en uitsluiting'.
Het is alsof ik over mijn eigen vader en zijn sobere, vettige en karige appartement lees. Het gaat hier niet zomaar om individuele ervaringen van uitsluiting, maar om uitingen van systemische klassenongelijkheid. 'Ik had niet een kindertijd gehad maar de kindertijd van een bepaalde klasse', schrijft Louis dan ook.
Destijds snapte ik niet waarom mijn vader niet 'gewoon' zorgde voor wat fatsoenlijke meubels, om het appartement op z'n minst wat aangenamer en huiselijker te maken. Natuurlijk had ik ook toen wel door dat hij weinig te besteden had, maar ik had denk ik niet door hoe weinig. Mijn vader had schuldeisers achter zich aan en stond onder financiële bewindvoering. Voor hem bleef er niet meer dan een wekelijks zakcentje over.
Maar het was niet alleen een gebrek aan geld, het was ook een gebrek aan mentale rust en ruimte. Hij leefde in die jaren een teruggetrokken bestaan, er kwam praktisch nooit iemand over de vloer. Hij stond nog steeds in de overlevingsmodus. Wie bezig is met overleven, plant niet vooruit. De toekomst is een zorg voor later. Hij kon zich er niet toe zetten de slaapkamers ook maar een beetje in te richten, het licht in de badkamer te repareren, de keuken netjes te houden. De stelselmatige uitsluiting en ongelijkheid waren in het lichaam en de geest van mijn vader gekropen.
Als tiener, maar ook daarna, bleef ik de woonarmoede waarin mijn vader zich bevond verbergen. Ik nodigde bijvoorbeeld nooit vrienden bij hem thuis uit, uit angst voor de vernedering die ik zou moeten doorstaan. Ik vreesde namelijk dat zijn woonsituatie, de armoede die ervan uitging, negatief op mij zou afstralen, alsof het ook mijn persoonlijke tekortkoming was.
De woonarmoede wakkerde bij mij een diepgewortelde klassenschaamte aan, die pas echt onvermijdelijk werd in vergelijking met anderen. Ik herinner me een van de vele zomerse examenfeesten nadat mijn klasgenoten en ik klaar waren met de middelbare school. We hadden ons diploma binnen en zouden het jaar daarop naar de universiteit gaan; de meesten van ons zouden bovendien het ouderlijk huis verruilen voor een studentenkamer. Het feest was bij een klasgenoot thuis. Ik was er nog nooit geweest, maar het bleek een luxe vrijstaande woning aan de rand van Maastricht te zijn. Van het feest kan ik me niets meer herinneren, maar de woning en vooral de indruk waarmee ik achterbleef staan me nog altijd bij. De woning en de uitgestrekte tuin waren gigantisch in vergelijking met mijn moeders rijtjeshuis en zeker in vergelijking met mijn vaders armoedige appartement.
De diepe ongelijkheid in woonomstandigheden voelde confronterend, kleinerend zelfs, hoe aardig de klasgenoot ook was. Wij hadden jarenlang een klaslokaal gedeeld, maar onze leefwerelden waren mijlenver van elkaar verwijderd.
Zeker, mensen kunnen zich ook schamen voor hun bevoorrechte woonsituaties. De nooit echt aangeslagen term 'woonschaamte' refereert volgens het Instituut voor de Nederlandse Taal zelfs aan deze 'schaamte die mensen voelen of volgens sommigen zouden moeten voelen omdat ze zeer gunstige woonomstandigheden hebben in vergelijking met anderen die moeilijk aan een woning kunnen komen'. Denk bijvoorbeeld aan jonge starters die enigszins gegeneerd moeten toegeven dat ze hun woning alleen maar dankzij financiële steun van hun ouders konden kopen. Of aan oudere koppels die niet kunnen ontkennen dat hun gezinswoning, na het uitvliegen van hun kinderen, eigenlijk veel te ruim voor ze is geworden. Maar dit soort schaamte is oppervlakkiger, zal zich niet vertalen in onoverkomelijke angst of paniek, zal hun leven niet beheersen, zal hen niet verlammen of tot een pijnlijk stilzwijgen dwingen.
De afgelopen tijd ben ik steeds meer gaan nadenkenover de ervaringen van schaamte onder degenen die zich aan de onderkant van de samenleving bevinden, degenen die de wooncrisis aan den lijve ondervinden. Het gaat hier namelijk om zo veel meer dan een individuele ervaring van de wooncrisis. Deze vorm van woonschaamte is een belangrijke verklaring voor het feit dat de belangen, zorgen en behoeften van de lagere sociale klassen onzichtbaar blijven. Wie zich schaamt, blijft namelijk stil. Voor de hogere klassen maakt dit het des te makkelijker hen te blijven negeren. Zo staat het de collectieve zoektocht naar fundamentele oplossingen en alternatieven in de weg. Het gedroomde recht op een thuis voor iedereen - het recht op een betaalbare, passende, gezonde, duurzame, zekere en veilige plek om te wonen - blijft daardoor een illusie.
Armoede kent weliswaar veel uiteenlopende verschijningsvormen, maar schaamte is een gemene deler. Dit is een van de conclusies die Robert Walker, hoogleraarSocial Policyaan de Universiteit van Oxford, trekt op basis van internationaal onderzoek naar het verband tussen armoede en schaamte. Armoede is namelijk niet alleen een vorm van materiële schaarste, een gebrekkige toegang tot hulpmiddelen, maar bovenal een dagelijkse ervaring. Het is een dagelijkse ervaring van vernedering, vervreemding en verslagenheid.
Gaat het over klassenschaamte, dan gaat het beslist ook over wonen. Waar en hoe je woont verraadt je sociale klasse. Niet alleen staat kopen hoger in de symbolische rangorde dan huren, maar wonen in bepaalde buurten levert status op terwijl de postcodes van andere buurten een zware last met zich meedragen, en een jarendertigwoning staat hoger dan een naoorlogse galerijflat. Woonpositie en klasse zijn innig met elkaar verweven.
Schaamte is een pijnlijke en onderdrukkende emotie. Het is de angst voor het stigma van buitenaf, de angst voor het negatieve oordeel dat anderen over jou vormen. Daarmee is schaamte per definitie relationeel.Je schaamt je ten opzichte van anderen, omdat je niet voldoet, of niet denkt te voldoen, aan normen die de dominante samenleving je oplegt.
Net als de eerder aangehaalde Édouard Louis besteedt ook zijn goede vriend, de Franse socioloog Didier Eribon in zijn werk veel aandacht aan de schaamtegevoelens die hij ervoer vanwege zijn afkomst uit een arm arbeidersmilieu, en de manieren waarop die zijn leven beïnvloedden. InHet
vonnis van de samenlevingbeschrijft hij hoe de schaamte altijd op de loer ligt, hoe het zorgt voor 'een doffe onrust' die je 'dwingt voortdurend waakzaam te blijven'. Zo voelde het precies. Altijd was er het knagende gevoel, omdat je een ongewenste confrontatie nooit helemaal kon uitsluiten. Altijd was er de angst dat de waarheid aan het licht zou komen en je als gevolg daarvan gezichtsverlies zou lijden.
Die continu aanwezige angst voor gezichtsverlies blijkt wijdverbreid. Zo schrijft ook de Nederlandse socioloog Milio van de Kamp in zijn boekMisschien moet je iets lager mikkenover de schaamte voor zijn klassenachtergrond, voor de armoede en schulden waarin hij moest opgroeien: 'Om de schaamte onder controle te houden moest ik een groot deel van mezelf verbergen en constant op mijn hoede blijven, en dat ging ten koste van het plezier.' De verhulling en het stilzwijgen kosten energie, ze vragen continu aandacht, met ongedwongenheid en zorgeloosheid als slachtoffers.
De angst is dat je de controle verliest, dat er een domino-effect plaatsvindt waarbij de ene na de andere ongemakkelijke waarheid aan het licht komt, met een onbeheersbaar gezichtsverlies tot gevolg. In haar boekDe schaamteschrijft de Franse auteur Annie Ernaux hierover, puttend uit haar eigen ervaringen met opgroeien in relatieve armoede: 'Wat bij schaamte hoort is het gevoel dat alles je nu kan overkomen, dat het nooit op zal houden, dat de schaamte automatisch nog meer schaamte oproept.'
Toen woonminister Hugo de Jonge begin 2023 het plan ontvouwdeom iedere gemeente te verplichten minimaal dertig procent sociale huur in hun nieuwbouwplannen op te nemen, reageerde een Kamerlid van de VVD furieus. Hij vond het 'een absurd idee om dit in heel Nederland te gaan opleggen'. Bovenal schetste hij een dystopisch toekomstbeeld: 'De minister wil de achterstandswijken van de toekomst over heel Nederland uitrollen.' Het VVD-Kamerlid krabbelde na ophef terug en bood zijn excuses aan, maar had zijn morele oordeel toen al geveld.
De uitspraken van het Kamerlid vertegenwoordigen een wereldbeeld waarin sociale huurders minderwaardig zijn. Zij zouden niet het slachtoffer van structurele achterstelling zijn, maar een bron van ellende en achterstanden. Dit staat nog los van het gegeven dat de voorgestelde plannen helemaal niet zo ambitieus zijn. Zelfs als ze verwezenlijkt worden, wat zeer de vraag is nu de woningbouw stagneert en het kabinet Rutte IV is gevallen, zal het aandeel sociale huur blijven dalen omdat ook de verkoop en sloop van sociale woningen doorgaat.
De afkeer van lagere klassen is breed gedeeld, vooral onder rechtse politici. Het liefst zouden zij de plekken waar zij wonen en de huizen waar zij leven met de grond gelijkmaken. Zo stelde een VVD-wethouder eind 2021 dat zijn gemeente 'relatief te veel bijstandsgerechtigden' telt. Zijn oplossing? 'Minder goedkope (sociale) huur' en 'goedkope sociale en particuliere huurwoningen [slopen] en nieuwe wijken opbouwen met meer middensegment'. In dit perspectief zijn sociale huurders minderwaardige mensen die als speelbal van plek naar plek geschopt mogen worden.
Een lokale D66-lijsttrekker in een grote stad noemde sociale huur eind 2017 'in essentie asociaal'. Zijn punt was dat sociale huur alleen bestemd was voor lage inkomens en daarmee middengroepen uitsloot. Alsof het een natuurlijk gegeven betreft in plaats van een politieke keuze die deze vernauwing heeft doen ontstaan.
De politiek stigmatiseert sociale huurders, en dat is een vorm van klassenwalging. Wonen in een sociale huurwoning wordt gereduceerd tot een problematische afwijking. En waar de politiek deze beelden voedt, is het de samenleving die ze internaliseert en herhaalt.
De klassenwalging in de politiek gaat met grote regelmaat hand in hand met racisme en vreemdelingenhaat. Zo stelde de Haagse fractie van de pvv in 2019 nog voor om geheel te 'stoppen met het bouwen van sociale huurwoningen' in de stad omdat 'woningen bouwen voor nog meer kansarme allochtonen betekent dat we onze eigen toekomstige armoede financieren en de stad verpaupert'. Een flink deel van de politiek heeft niet zozeer oog voor de problemen van de lagere klassen, maar ziet deze mensenzelfals het probleem. Hun aanwezigheid is voor hen een doorn in het oog.
Ook het voornemen om een asielzoekerscentrum te openen of statushouders te huisvesten kan regelmatig op hevig verzet vanuit bewoners en de lokale politiek rekenen. En juist in rijke villawijken neemt dat potsierlijke vormen aan. Zo reageerden bewoners van Bloemendaal begin 2023 verontwaardigd dat er mogelijk een azc in hún villawijk zou verrijzen. In hetHaarlems Dagbladlieten zij optekenen dat zij vonden dat 'asielzoekers - getraumatiseerde jonge mensen zonder enig bezit - niet passen in de villawijk'. Eén bewoner gaf daarbij aan bang te zijn voor een mogelijke 'waardedaling van haar huis' en extra kosten 'doordat ze haar woning nu beter moet beveiligen'.
De schaamte die mensen uit de lagere sociale klassenvoelen voor hun woonsituatie komt niet uit de lucht vallen. Ze wordt weliswaar individueel ervaren, maar van bovenaf opgelegd en kan daarom niet los worden gezien van het negatieve oordeel van zowel de politiek als de samenleving. Als je ervaringen en belangen stelselmatig geridiculiseerd worden, is stil blijven omdat je je machteloos voelt volkomen logisch. En dat is ook precies het doel: wie uit schaamte zwijgt, zal niet voor fundamentele politieke verandering pleiten, maar naar binnen gekeerd blijven.
Het negatieve oordeel van de politiek gaat namelijk samen met keihard beleid, maakt het zelfs mogelijk. De afgelopen decennia, sinds eind jaren tachtig, stond dat beleid namelijk in het teken van het beperken van de sociale huursector. Woningcorporaties werden begin jaren negentig verzelfstandigd en de subsidiekraan werd dichtgedraaid. De sociale huursector moest vooral kleiner om de markt ruim baan te geven. Tot op heden worden sociale huurwoningen op grote schaal verkocht of gesloopt. Tussen 2010 en 2021 zijn ruim tweehonderdduizend sociale woningen verkocht, en nog eens meer dan honderdduizend gesloopt. Tegelijkertijd halveerde de nieuwbouw.
Waar de sector voorheen nog een breed toegankelijke en breed gedragen voorziening was, werd deze omgevormd tot een laatste redmiddel en een liefst tijdelijk vangnet voor degenen die niet anders kunnen. De landelijke politiek legde strenge maximale inkomensgrenzen op waardoor tegenwoordig het overgrote merendeel van de sociale huurders een laag of zeer laag inkomen heeft.
Als klap op de vuurpijl werd in 2013, ten tijde van het tweede kabinetRutte, de zogenaamde verhuurderheffing ingevoerd. Dit was extra belasting op de verhuur van woningen en hoefde merkwaardig genoeg niet betaald te worden over de verhuur van dure woningen. Deze strafbelasting werd verpakt als een verstandige bezuinigingsoperatie in tijden van crisis, maar was in werkelijkheid een regelrechte aanval op de volkshuisvesting. Het kostte woningcorporaties ieder jaar zo'n twee miljard euro. Eind 2022 werd eindelijk - na lang tegenstribbelen door de VVD - besloten de heffing af te schaffen, maar toen liepen de kosten al in de vele miljarden euro's. Miljarden euro's die woningcorporaties daardoor niet meer konden investeren in nieuwbouw, broodnodig onderhoud, of verduurzaming.
Als politici het bijbouwen van sociale huurwoningen gelijkstellen aan het uitrollen van toekomstige achterstandswijken, dan bekritiseren zij in feite hun eigen beleid. Het gevolg is een giftige vicieuze cirkel. De door de politiek aangejaagde marginalisering van de volkshuisvesting zorgt voor stigmatisering van de sector en zijn bewoners, wat weer aanleiding is tot verdere politieke maatregelen gericht op het terugdringen van de volkshuisvesting.
Tegelijkertijd speelt het stigmatiseren van sociale huur in op de belangen van ontwikkelaars en andere marktspelers die liever duurdere en winstgevendere woningen bouwen, of sociale huurwijken willen herontwikkelen als lucratief vastgoedproject. Het stigma maakt het makkelijker de inzet op sociale woningbouw tot een minimum te beperken.
Waar sociale huurders regelmatig als probleem worden weggezet, krijgen dakloze mensen te maken met systematische ontmenselijking. Begin 2023 gaf ik een presentatie bij het college van burgemeester en wethouders van een ogenschijnlijk progressieve gemeente. Ik sprak er onder andere over dakloosheid en de fundamentele betekenis van goede huisvesting. Ook aanwezig waren twee ervaringsdeskundigen: mensen die in het verleden zelf dakloos zijn geweest en die tegenwoordig andere dakloze mensen proberen te helpen. Zij vertelden over het stigma waar ze iedere dag op straat mee te maken kregen, hoe ze als minderwaardig werden gezien door hun medemens en op geen enkel begrip konden rekenen. Ze zagen dit als de belangrijkste verklaring voor het gebrek aan maatschappelijke urgentie rondom dakloosheid.
De burgemeester reageerde. Ze maakte een onderscheid tussen dakloze mensen uit de eigen gemeente en anderen die vanuit andere gemeenten komen aanwaaien. De buitenstaanders zouden veel overlast veroorzaken, zouden bedelen en dronken op straat rondhangen. Ze sprak over een 'plaag'. Daarmee vergeleek ze dakloze mensen impliciet met ongedierte. En ongedierte help je niet - ongedierte roei je uit. Het is een bekende vorm van ontmenselijking. Maar wat wellicht het meest schrikbarende was, was dat de burgemeester er geen erg in leek te hebben. Alsof het volkomen vanzelfsprekend was.
Édouard Louis spreekt in zijn werk van 'een retorische en politieke strategie van de heersende klassen om de overheerste klassen in een hoek van schaamte en stilzwijgen te dwingen'. Belangen en behoeften van de lagere klassen worden stelselmatig geridiculiseerd of verdacht gemaakt - zie ook het toeslagenschandaal. Stilzwijgen lijkt dan al gauw de beste reactie. De middenklasse wil vervolgens niet geassocieerd worden met het stigma, is bang om naar dat niveau af te glijden, en kiest daarom de kant van de status quo die vooral de rijken bedient.
De politieke stigmatisering van sociale huurdershangt nauw samen met het diepgewortelde idee dat het hier gaat om mensen die niet zelfredzaam zijn, maar afhankelijk van de steun en welwillendheid van anderen. Of erger nog, mensen die niet eens zelfredzaamwillenzijn. Het speelt in op het stereotiepe beeld van de bijstandstrekker die dankzij allerlei uitkeringen en toeslagen een comfortabel leven kan leiden. De verzorgingsstaat zou voor hen een lekkere hangmat zijn, terwijl hardwerkende Nederlanders zich blauw betalen aan belastingen om dit allemaal te kunnen bekostigen.
Een centraal onderdeel van die hangmat is natuurlijk de sociale huurwoning, aangevuld met huurtoeslag. Collectieve voorzieningen die een bepaald menselijk minimum garanderen zijn bij voorbaat verdacht. Wie gaat dit allemaal wel niet betalen, is de teneur.
Waar politiek en media de steun voor gemarginaliseerde groepen onder een vergrootglas leggen, blijft de steun voor bevoorrechte groepen meestal onzichtbaar. Het gaat hier over een groep die zichzelf weliswaar zelfredzaam vindt, maar die in werkelijkheid in grote mate profiteert van handige belastingconstructies en financiële voordelen. Daarnaast is deze klasse in staat zorg en hulp af te kopen, waardoor er meer tijd en mentale rust overblijft. 'Niemand is zelfredzaam', betoogt Tim 'S Jongers, directeur van de Wiardi Beckman Stichting, dan ook. Het wezenlijke verschil is dat zij die niets tekortkomen alles kunnen outsourcen. Of het nu gaat om de kinderopvang, de schoonmaker, de flitsbezorger of de belastingadviseur.
Die afhankelijkheid zien we juist op de woningmarkt, waar rijke huizenbezitters enorme bedragen aan staatssteun ontvangen, bijvoorbeeld in de vorm van hypotheekrenteaftrek. Deze aftrekpost - een 'chiquere' vorm van subsidie - bedraagt zo'n negen miljard euro per jaar en komt vooral terecht bij de rijkste Nederlanders. Dat is aanzienlijk meer dan de bijna vier miljard euro die de overheid aan huurtoeslag uitgeeft. Het blijft niet bij de miljarden euro's aan aftrek: ook het vermogen in de eigen woning blijft bijvoorbeeld grotendeels onbelast. Een aantal andere belastingen die huiseigenaren moeten betalen is de afgelopen jaren juist fors verlaagd, waardoor zij er relatief op vooruit zijn gegaan. Deze politieke beslissingen houden de ongelijkheid in stand en versterken haar zelfs. We betalen er allemaal aan mee, maar het zijn vooral de rijksten en machtigsten die ervan profiteren.
De gigantische subsidiëring van woningbezit wordt wel eens een 'verborgen verzorgingsstaat' genoemd. Als we een sociale galerijflat en een luxe koopvilla zien, dan zullen we vooral bij de eerste denken aan staatssteun, zo betoogt de Amerikaanse hoogleraar sociologie Matthew Desmond. Een sobere, enigszins verloederde flat bewoond door arme gezinnen strookt met het stereotiepe vooroordeel. Maar in werkelijkheid ontvangen de villabewoners meer woonsubsidies. Hun hangmat is van een ongekend comfort.
Juist de politici en hun partijen die zeggen de verzorgingsstaat te willen verkleinen om de belastingen te verlagen, willen de financiële voordelen voor woningbezitters koste wat het kost behouden. Niet een 'verstandig begrotingsbeleid', maar het beschermen van gevestigde privileges is het voornaamste doel.
De vraag is niet of we collectieve voorzieningen zoals hoogwaardige volkshuisvesting kunnen betalen. Het geld is er, maar de politiek kiest er simpelweg voor het anders uit te geven. Het kiest ervoor rijkdom te subsidiëren in plaats van armoede te verlichten. Het kiest voor een woningmarkt als vliegwiel van ongelijkheid, in plaats van goed wonen voor iedereen. Individuele rijkdom in plaats van collectieve welvaart. De bezittende klasse vaart er wel bij.
Voor de lagere sociale klassen rest precies het tegenovergestelde: individuele schaamte waar collectieve solidariteit had moeten zijn.
Cody Hochstenbach is stadsgeograaf aan de Universiteit van Amsterdam en auteur van het boekUitgewoond(2022). Deze week verschijnt bij uitgeverij Das Mag zijn nieuwe boekIn schaamte kun je niet wonen
De politieke marginalisering van de volkshuisvesting zorgt voor stigmatisering van sociale huurders