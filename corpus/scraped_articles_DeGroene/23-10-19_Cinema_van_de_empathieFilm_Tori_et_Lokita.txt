Cinema van de empathie Film Tori et Lokita

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
19 oktober 2023
Met hun films leggen de Belgische gebroeders Jean-Pierre en Luc Dardenne de kloof tussen sociale en economische klassen bloot en brengen ze de kijker oog in oog met de ander. Ook in hun nieuwste,Tori et Lokita.
'Het is een jongen,geen man!' schreeuwt Lokita, een jonge Afrikaanse vrouw die langs de kant van de weg in de buurt van een industrieterrein ergens in België staat te smeken om een lift. Ze doelt op haar broertje Tori dat in de bosjes schuilt. Even daarvoor is een automobilist, een vrouw, gestopt om de Afrikaanse met de zwaaiende armen, evident in nood, te helpen. Maar als de jongen tevoorschijn komt rijdt ze in sneltreinvaart weg, ondanks de poging van Lokita om de schrikreactie in de kiem te smoren. Twee minuten later neemt dit verhaal een verschrikkelijke wending.
Deze scène uitTori et Lokita,de nieuwe film van de gebroeders Jean-Pierre en Luc Dardenne, is exemplarisch voor wat filmcriticus Roger Ebert ooit de 'cinema van de empathie' noemde. Hij deed dat in een bespreking van Robert Bressons 'ezelfilm',Au hasard Balthazaruit 1966, een van de belangrijkste, mooiste films ooit gemaakt. Zoals Bresson de kijker ongemerkt dwingt mee te voelen met de ezel Balthazar terwijl die allerlei ontberingen doorstaat, manipuleren de Dardennes ons net zolang tot het lukt om ons in de schoenen van de personages te laten staan. Hun methode is puur Bresson: laat zien, vertel niets.
Dus zien we hoe de vrouwelijke automobilist inTori et Lokitaeerst stopt om Lokita te helpen, maar haar vervolgens uit angst aan haar lot overlaat. Meevoelen met de vreemdeling is één ding. Iets heel anders is kennelijk wat er allemaal in de bosjes schuilt. Iemand die niet is zoals jij, die lijnrecht staat tegenover dat eigen ik, tegenover 'ons soort mensen'. Het zijn tegenstellingen die het inmiddels ijzersterke oeuvre van de Dardennes kenmerken. Met hun films leggen ze de kloof tussen sociale en economische klasse in het hedendaagse West-Europa bloot. En brengen ze je oog in oog met de ander.
Ik ken niemand die lijkt op pak 'm beet Bruno (Jérémie Renier) in de Dardennes'L'enfant(2005). De zwerver is makkelijk weerzinwekkend te vinden: een kinderlijke, jongvolwassene die met zijn vriendin Sonia (Déborah François) op straat leeft, die - schokkend - zijn eigen baby verkoopt. Niet om aan eten te komen, maar omdat hij graag leuke jasjes draagt. Zoals Michel in BressonsPickpocket(1959) is hij een kruimeldief die gevoelloos door het leven gaat, althans zo lijkt het, want de film is een en alshow, don't tell. Of neem de timmerman inLe fils(2002), die monotoon leeft als een wandelende dode, platgeslagen door de dood van zijn zoon. Hij neemt een stagiaire aan die de moordenaar van het kind blijkt te zijn. En inLe jeune Ahmed(2019) de moslimjongen die radicaliseert, álle capaciteit voor het meevoelen verliest en alleen nog maar kan denken aan het ombrengen van zijn lerares.
Even verdoofd dolen Tori (Pablo Schils) en zijn zus Lokita (Mbundu Joely) inTori et Lokitadoor de Belgische stadsstraten na hun vlucht uit Kameroen. Ze werken bij een restaurant waar de chef, Betim, ze gebruikt als drugskoeriers. En waar Lokita hem soms seksuele gunsten moet bewijzen. Het enige wat ze wil is geld sturen aan haar moeder in Afrika. Maar véél moet ze nog terugbetalen aan de mensensmokkelaars die hun overtocht hebben geregeld. Gedwongen gaat ze werken op een wietplantage in een bos aan de rand van de stad. Voor het eerst is ze gescheiden van haar broertje. Dan gaat Tori op zoek naar haar, omdat hij bang is dat zij hem mist.
Praten over de Dardennesis praten over Robert Bresson (1901-1999). Het werk van deze Franse regisseur - maker vanBalthazar, Pickpocketen andere meesterwerken, zoalsDiary of a Country Priest(1951) enA Man Escaped(1956) - ligt constant gesuperponeerd op de hedendaagse Europese cinema. Bresson bereidde de weg voor een filmstijl die we inmiddels associëren met naar binnen kijken, die niet focust op plot of actie maar op de transcendentale ervaring, zo je wil op psychologie of diepere betekenis. Bresson deed dat met een intens observerende camerablik, geen of minimale muziek en niet-professionele acteurs die hij 'modellen' noemde. In zijn boekNotes sur le cinématographe(1975) legt hij het verschil uit: 'Menselijke modellen: beweging van buiten naar binnen. (Acteurs: beweging van binnen naar buiten.)'
Het gevolg hiervan is duidelijk: in de meeste narratieve films maaktechteemotie plaats voor oppervlakkig gevoel en betekenisverdoezeling. Daarom zijn er volgens Bresson twee soorten films: films met toneelelementen zoals acteurs en regie waarin de camerareproduceert,en films door makers die de camera gebruiken om tescheppen,om betekenis te halen uit het getoonde. Bij Bresson geldt: blijven kijken totdat er 'iets' gebeurt, niet in de film, maar in het hoofd van de kijker. Dat laatste. Dát is de Dardennes. De camera vertelt niets in hun werk, de camera onthult alles; die creëert betekenis, gevoel.
Laat dat zijn: 'mee-gevoel'. Neem de scène waarin Tori en Lokita optreden voor bezoekers in Betims pizzeria. Hij, een schattige jongen van een jaar of tien, zij een mooi meisje van zestien, zeventien. Ze zingen een Italiaans lied dat ze hebben geleerd na in Sicilië te zijn aangekomen als bootvluchtelingen. Het confronterende is datwijin dat restaurant zitten, inwoners van een Europese stad op een avondje uit. Tegelijkertijd, of we dat nu willen of niet, identificeren we ons met Tori en Lokita doordat de cameravoering ons dicht bij de twee Afrikaanse kinderen brengt.
Hieruit vloeit een clash tussen wij en zij voort die een sociaal-economische realiteit schept. En een verschrikkelijke 'deal' wordt gesloten. De witte Europeanen verkneukelen zich over de 'schattige' Afrikanen (die altijd zo mooi kunnen zingen), en daar voelen wij ons met de gasten tevreden over. We/ze hebben immers 'tolerantie' getoond. Deal, dus. Maar die houdt wel in dat Tori en Lokita op een afstand moeten blijven. Ook de rest van de film toont dat: zodra er meer van de witte mensen wordt gevraagd - echte interesse, hulp, mededogen - haken ze onwillekeurig af. Zie de vrouw die later snel wegrijdt als Lokita haar nodig heeft. De kloof, basisvoorwaarde voor de deal, blijft onoverbrugbaar. Zo worden mensen van lage sociale en economische klasse onder het mom van beschaving en ruimdenkendheid getolereerd zolang ze niet te veel verlangen van die in de bovenlaag.
Deze stilzwijgende overeenkomst komt elders in het Dardenne-oeuvre schrijnend naar voren, inDeux jours, une nuit(2014), waarin Marion Cotillard een fabriekswerker is die haar baan kwijtraakt zodat haar collega's een bonus kunnen ontvangen. Een voor een benadert ze de collega's om te vragen of die tóch afstand willen doen van de bonus, zodat zij haar baan kan behouden. Alleen al het feit dat Cotillard dat vraagt, is te veel voor de collega's. En inLa fille inconnue(2016) Adèle Haenel die een huisarts is die niet opendoet wanneer een onbekende Afrikaanse vrouw 's avonds laat bij haar praktijk aanbelt. Verteerd door schuld speurt ze naar de identiteit van de vrouw. Die achterhaalt ze, maar dichter bij de leefwereld van de vrouw komt ze nooit.
'De banden waar mensenen dingen op wachten, om te kunnen leven', zei Bresson. We kunnen met andere woorden alleen als mensen bestaan als we verbonden zijn aan elkaar. En dat móet de cinematografie - de cinema van empathie - volgens de meester voor elkaar krijgen.
Wat een hoge verwachting. Te hoog? Het einde vanTori et Lokitais even hartverscheurend als dat inL'enfant,de beste film van de Dardennes en hun meest bressoniaanse. Bruno is uiteindelijk net als Michel inPickpocketgestroopt van het dubbelleven dat hij noodgedwongen leidde als slachtoffer van 'de deal' die hem tot iemand maakt die op straat leeft, aan de onderkant, geruststellend ver weg van waar wij zijn. De uitbarsting van emotie als Sonia hem achter tralies opzoekt, is schrijnend - het raakt je in je ziel. Opeens is er een band tussen mij en deze vader die het onnoemelijke heeft gedaan door zijn baby te verkopen voor geld. Ik voel zijn wanhoop, schaamte, schuld, pijn. En zijn zucht naar vergiffenis. En daar heb je Sonia.
Het is net magie: iedere keer als ikPickpocketof zelfs hommages aan de film alsL'enfantzie, heb ik het gevoel te hebbengeleefd.
DanTori et Lokita. De hoofdpersonages zijn de enigen die een band met elkaar hebben. Om dit punt te illustreren verklap ik iets - dat kan omdat de Dardennes niet doen aancliffhangersofbig reveals-, namelijk: Tori en Lokita zijn niet echt broer en zus. Ze ontmoetten elkaar op de boottocht vanuit Afrika. De connectie kwam op het moment dat ze elkaar gingen helpen, praktisch maar vooral emotioneel. Dat was hún deal. Zorgen voor elkaar.
Ze doen dat in praktische zin om te kunnen overleven. Dit willen alle personages in de films van de Dardennes; dit is wat we zien. Maar door dat kijken - naar 'modellen', geen acteurs - komt de diepere laag naar boven: deze mensen hunkeren - naar contact, naar een band met de ander. Dat geldt ook voor de vrouw die wegrijdt als Lokita en Tori vluchten voor drugsdealers en mensensmokkelaars. Want even stopt ze; misschien wilde ze in haar leven iets doen om mensen te helpen die buitengesloten zijn door de deal, die leven in een andere klasse dan zijzelf. Maar had ze niet de moed van haar overtuiging ondanks Lokita's wanhoopskreet: 'Het is een jongen, geen man!' Dat de vrouw wegrijdt en dat er daarna meerdere auto's voorbijsnellen zonder te stoppen leidt tot de tragische afloop.
Al met al is dit een herkenbare optelsom. Bootvluchtelingen zoals Tori en Lokita moeten terug, luidt het veelgehoorde argument, anders verdrinken ze op zee. Maar het punt is, zeggen de Dardennes, ze verdrinken in hun eigen land net zoals ze in de ongenaakbare sociale en economische realiteit verdrinken wanneer ze dan toch hier mogen blijven, dus hoe kunnen wij Europeanen ooit mens of menselijk zijn als we niets doen om te komen tot een eerlijkere deal? Als we geenbandmet ze krijgen? Het antwoord is heel simpel: dan kunnen ook wij niet leven. Hoe mooi eerst Bresson en nu de Dardennes ons dit tonen. En hoe ze verlossing brengen met zoiets simpels als cinematografie.
Te zien vanaf 20 oktober
ChristinePlenus | Tori (Pablo Schils) en Lokita (Joely Mbundu) dolen door de Belgische steden na hun vlucht uit Kameroen