'Ik kom mijn vrouw en dochter redden' Gazanen-handel in Egypte

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
22 februari 2024
Wie in Gaza naasten heeft, kan hen soms helpen ontsnappen met hulp van een dubieus kantoor in Caïro. Voor het kantoor staat een lange rij. 'Er wordt gehandeld met ons bloed.'
Het is zes uur 's ochtends.Het zachte licht verdrijft langzaam de nachtelijke schaduwen. Gespannen sta ik in een lange rij. Iedereen in de rij komt uit Gaza. Veel mensen dragen een rugzak of hebben een zwarte plastic tas of documenten in hun handen. Voor mij staat een lange vrouw met bruine haarlokken die tot halverwege haar rug vallen. Ze houdt de rechterhand van haar vierjarige kleuter vast. Met haar andere hand glijdt ze in de zak van haar lange zwarte jas, waaruit een bundel dollarbiljetten steekt.
Ik kan mijn nieuwsgierigheid niet bedwingen en voorzichtig buig ik naar voren. 'Weet je hoeveel we moeten betalen voor elke persoon?' fluister ik. 'Gewone Gazanen betalen vijfduizend dollar voor volwassenen en tweeduizend vijfhonderd voor kinderen onder de zestien', antwoordt ze met zachte stem. 'Voor Palestijnen met een dubbele nationaliteit liggen de tarieven tussen de zeshonderdvijftig en drieduizend dollar, afhankelijk van de nationaliteit. Betalingen worden contant en in dollars gedaan', voegt ze toe zonder zich naar mij om te draaien. 'Is deze instantie betrouwbaar?' 'Ja, absoluut betrouwbaar', antwoordt ze, terwijl ze zich gedeeltelijk naar mij toekeert. 'Mijn zoon en ik hebben deze weg eerder bewandeld op onze reis naar Egypte. Toen was de prijs tienduizend dollar per persoon. Het lijkt erop dat we nu korting krijgen', zegt ze met een sarcastisch lachje. Ze wil haar man en zoon, die nog steeds vastzitten in het Palestijnse Rafah, daar weg krijgen.
We staan voor een modern gebouw met glazen gevel in een verfijnde buurt in het hart van Caïro. Dit is het bolwerk van Hala Consultancy and Tourism Services. Ook bekend als Hala, 'welkom' in het Arabisch. Het pand rijst op tot zes verdiepingen, met aan beide zijden bewakingscamera's. De twee hoofdingangen staan onder streng toezicht van beveiligers in burgerkledij.
De grensovergang bij Rafah, de enige vluchtroute uit de Gazastrook, is uitgegroeid tot een goudmijn voor degenen die profiteren van de wanhoop. Gedreven door de oorlog zoeken talloze Gazanen een uitweg uit de Gazastrook. Maar alleen Palestijnen met een dubbele nationaliteit, wier ambassades erin slagen hun namen op de evacuatielijst te krijgen, kunnen deze grens oversteken. Voor de rest houdt Egypte de deuren gesloten. Het land 'wil niet meewerken aan een tweede Nakba'. Maar voor wie betaalt, bestaat er een achterdeur. Hala is hier de spin in het web. Dit bedrijf zorgt ervoor dat namen redelijk snel op de evacuatielijst komen.
De Britse krantThe Guardianbeschrijft het als een netwerk van makelaars en koeriers met vermeende connecties met de Egyptische inlichtingendiensten, de nos spreekt over Egyptische mensensmokkelaars. In Egypte wordt het bedrijf slechts op fluistertoon besproken. Journalisten die het onderzoeken, riskeren veel. Als een Arabischsprekende met een Palestijns accent kan ik me wel mengen tussen de wachtenden.
Steeds meer Gazanen voegen zich in de rij. Uit het gebouw stapt een oude vrouw naar buiten, steunend op een houten stok, haar ogen verscholen achter de dikke glazen van haar bril. Haar stappen zijn zwaar en ze wordt begeleid door twee jonge mannen. Een brede glimlach laat haar gebroken voortanden zien. 'Het is geregeld, ik heb de aanvraag voor mijn zonen ingediend en, als God het wil, zullen ze zo snel mogelijk kunnen vertrekken', zegt ze als ik haar benader. In haar hand houdt ze een door het bedrijf verstrekt document met daarop de namen van haar kinderen in Gaza. Het bedrag dat ze heeft betaald, staat er niet op vermeld.
Hoop en angst wisselen elkaarsteeds intenser af. 'Ik krijg berichten van mijn familie in Rafah; de Israëlische bezetting dreigt de stad binnen te vallen. Ik moet dat voor zijn en ze veilig naar Egypte brengen', zegt een dertiger achter mij tegen een man achter hem. 'Dat hoop ik ook. De stad ligt nu al onder zwaar vuur', reageert de achterste. 'Als ze binnenkomen zal er een bloedbad...'
Het gesprek wordt onderbroken. Een lange, kale man met brede schouders komt het gebouw uit. Hij baant zich een weg naar voren. 'De procedures van vandaag zijn afgerond', roept hij met luide stem. 'Blijf ons volgen op Facebook voor de volgende aankondigingen. Via onze Facebookpagina geven wij updates over de procedures.' Niemand lijkt van plan te zijn om te vertrekken. 'We blijven wachten. Vandaag opent de deur vast weer.'
In de schaduw van de bomen achter het gebouw zoeken we een schuilplaats. Ik sta naast zeven Gazanen voor de achterdeur. Een zestiger in een versleten blauw pak met witte strepen praat zachtjes over het bedrijf: 'Dit is door de staat gefaciliteerde corruptie.' Zonnestralen breken door de bomen en schitteren op zijn kale hoofd. 'Oorlog is een handelswaar geworden; er wordt gehandeld met ons bloed.' Naast hem staat zijn dochter, vol hoop dat zij haar echtgenoot uit Gaza kan bevrijden. 'Ik ben hier alleen voor mijn dochter. Al mijn kinderen zijn daar, maar ik wil hen niet evacueren. Zelfs niet als de prijs daalt tot tweehonderd dollar per persoon.' Hij neemt een trekje van een sigaret. 'Zou ik daarmee het lot dat God voor hen heeft bepaald veranderen?'
'Nee, maar je zou hun lijden kunnen verzachten', onderbreekt zijn dochter hem.
'De Palestijnen leven sinds 1948 in lijden. Deze exodus draagt bij aan de ontvolking van Gaza, precies wat de bezetter wenst.'
'Heb jij de oorlog zelf meegemaakt?' vraagt een vrouw met hijab voorzichtig.
'Nee, ik ben hier sinds begin september', antwoordt hij.
'Daarom praat je zo lichtzinnig. Mensen daar sterven een trage dood, ze overleven op ezels en katten. Het geld dat hier aan dit bedrijf wordt gegeven, verdwijnt in Gaza binnen een maand door de torenhoge prijzen. Ik betaalde tweehonderd dollar voor een gasfles.' Ze valt even stil. 'Wie de oorlog niet heeft ervaren, kan het ware leed niet bevatten', zucht ze.
De vrouw is van Syrische afkomst en getrouwd met een Palestijn in Gaza. Ze vertelt hoe de Syrische ambassade haar en haar twee kinderen hielp de grens over te steken. Haar man bleef echter achter. Nu is ze vastberaden hem te redden. 'O, gelukkige Syriërs, jullie paspoorten zijn krachtiger dan het Belgische paspoort van mijn broer', grapt een man met een lange baard. Zijn broer bezocht Gaza in september en zoekt nu, na tevergeefs aangeklopt te hebben bij België, zijn toevlucht tot Hala.
Ook vóór de oorlog is Halabij Gazanen bekend. Met vestigingen in Caïro en Rafah biedt het bedrijf sinds 2019 de enige vip-service voor het vervoer van mensen van Gaza naar Caïro. Voor zeshonderd tot twaalfhonderd dollar biedt de service Gazanen een uitweg uit de complexe veiligheidsprocedures en het lange wachten bij de vele Egyptische veiligheidsposten.
Zonder de 'coördinatie' door Hala, vertellen veel Gazanen mij, is de reis van 380 kilometer van Rafah naar Caïro een uitputtende tocht van meer dan vijftien uur. Soms zijn reizigers genoodzaakt om dagenlang te overnachten bij de posten van het Egyptische leger in de Sinaï-woestijn, waar ze blootgesteld worden aan de extreme hitte in de zomer en de ijzige kou in de winter. De luxe voertuigen van Hala leggen deze afstand in minder dan zes uur af.
Hala is onderdeel van Abna Sinai, ook bekend als Organi Groep, een toonaangevende speler in de sector van contractwerk en handel. De oprichter, Ibrahim Organi, een zakenman uit de Sinaï-regio, heeft sterke banden met de Egyptische inlichtingendiensten, schrijft de Franse krantLe Monde. Op de Facebook-pagina van Hala wordt Organi gepresenteerd als de voorzitter van de raad van bestuur van het bedrijf.
Een Egyptische onderzoeksjournalist, die anoniem wil blijven, noemt hem de 'zwarte doos' en de 'keizer van Sinaï'. Organi verwerft naam en faam door zijn rol in de strijd tegen terrorisme in de Sinaï-regio. Al Jazeera beschouwt hem als een van de 'toonaangevende figuren onder de gewapende tribale milities in Sinaï', dankzij zijn 'nauwe connecties met de inlichtingendiensten en zijn innige band met de Egyptische president Abdel Fattah el-Sisi'.
Het is bijna twee uur in de middag. Bij de achterdeur verschijnen twee lange mannen in zwarte jassen en met donkere zonnebrillen op. Hun blik kruist de onze. Met een subtiele beweging van hun wenkbrauw wijzen ze naar een hoekje achter de nabije palmboom. Ik snel er met de rest onmiddellijk naartoe. 'Als jullie vandaag naar binnen willen', zegt de een, 'moeten jullie per persoon duizend dollar extra betalen.' 'Wij laten jullie dan via de achterdeur binnen', zegt de ander. 'Maar vertel dit aan niemand.'
Iedereen staat stil. 'Hm', mompelt een oudere man, en dan: 'Oké.' Hij is een Palestijn uit Gaza, maar geboren en getogen in Saoedi-Arabië. De afgelopen vier nachten heeft hij doorgebracht in een appartement naast het bedrijf, wachtend op het moment waarop hij de namen van zijn vrouw en dochter kan laten registreren. Ze bezochten Gaza voor een familiebezoek voordat de oorlog uitbrak. 'Eindelijk zal ik ze redden van de dood', zegt hij met een Saoedisch accent.
We zoeken naar schaduw op een andere plek. De zon schijnt nu feller. 'Ik breng al een week door in deze routine', zegt een man van in de veertig terwijl we samen naar het winkeltje tegenover het gebouw lopen. 'Elke dag ben ik hier van zes uur 's ochtends tot drie uur 's middags, zonder resultaat. We hebben ons huis in Gaza verkocht om mijn ouders en zussen uit Gaza te halen. Wij kunnen niet méér betalen.' De man graait in de zak van zijn jas, haalt zijn telefoon tevoorschijn en scrolt door de Facebook-pagina van het bedrijf. 'Op dit moment nemen we geen nieuwe aanvragen in behandeling. We richten ons eerst op de bestaande lijsten', leest hij in een recent bericht. 'Dit betekent dat mijn familie nog langer moet wachten. Ik hoop dat ze tot die tijd in leven blijven.'
Mohammed Abed / AFP / ANP | Palestijnse ontheemden bij de grens met Egypte in Rafah. 16 februari