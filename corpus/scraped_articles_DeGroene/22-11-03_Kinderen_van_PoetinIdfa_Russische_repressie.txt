Kinderen van Poetin Idfa Russische repressie

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
3 november 2022
Russische jongeren groeien net als elders op met sociale media. Maar ze leven ook in een repressieve staat, met een officiële en een eigen verbeelding van de werkelijkheid. Drie keiharde documentaires tonen hun wereld.
'In 2005 was ik zestien jaar,ik was positief want het was mijn laatste jaar op aarde', zegt Marusya Syroechkovskaya terugkijkend op zichzelf als puber. De verlossing is nabij, denkt ze, want ze is van plan zelfmoord te plegen, net als de ene na de andere vriend. Ilya gooit zich voor een vrachtauto. Natasja kiest voor de gouden dood: een overdosis drugs. Kirill hangt zich op. Marusya is depressief, zoals 'alle Russen depressief zijn'. Ze mutileert zichzelf met alles wat maar voor handen is. Mesjes, scharen, een liniaal die bestemd is voor wiskundesommen.
DatHow to Save a Dead Friendgeen opwekkende documentaire is, weet je al bij het eerste shot van een huilende, volwassen Marusya bij de begrafenis van Kimi Morev, haar grote liefde. 'Ik wist meteen dat hij het voor me was', vertelt ze later in de film. 'Hij had littekens op zijn beide polsen en kende net als ik alles van Joy Division uit zijn hoofd. Allebei komen we uit een gebroken gezin.' Ze worden verliefd, en door hem heeft ze weer zin om verder te leven. Samen proberen ze hun zielenpijn te verdrijven. 'Kimi heeft een andere remedie dan ik', zegt Marusya. 'Pregabaline, methadon, clomipramine, fluvoxamine, chlorprothixeen, amitriptyline. Alprazolam, diazepam, phenazepam, codeïne, tramadol. Trihexyfenidyl, etaperazin, diphenhydramine, amphetamine - hij gebruikt het in verschillende combinaties en gradaties.'
Decoming of agevan deze twee getormenteerde Russen wordt in de loop van zo'n zestien jaar door henzelf vastgelegd, niet zozeer met het doel er een documentaire van te maken, het is eerder uit verveling. Ze hangen lethargisch in Marusya's slaapkamer en verlaten zo nu en dan de binnenwereld om naar hardcore punkconcerten te gaan of om drugs te scoren. Toch stijgtHow to Save a Dead Frienduit boven de zoveelste film over de rafelranden van de maatschappij, thematiek waar het Idfa altijd een voorkeur voor aan de dag legt. Deze documentaire is hún werkelijkheid door hún ogen, zonder een buitenblik. Dat maakt het bijzonder. Door het opgebouwde narratief word je meegezogen naar het onvermijdelijke levenseinde van de ooit sprankelende, knappe Kimi. En anders dan de ik-filmpjes op sociale media is het camerawerk, met een echte camera, van hoge kwaliteit.
Hoewel op de aftiteling staat dat de film door beiden is gemaakt, heeft vooral Marusya de regie ter hand genomen. Ze filmt al sinds ze als kind voor Kerstmis een camera cadeau kreeg en heeft een stijl ontwikkeld die overeenkomt met het ritme van de punk- en drugsscene waarin het duo zich begeeft. Rauw realisme wisselt zich af met poëtische observaties, zoals trage shots langs de gevels van dePlattenbaumet achter de gelijkvormige ramen en balkons al die duizenden gezinslevens. Na de val van het communisme werden deze betonnen flatmonsters in de buitenwijken van Moskou kosmetisch opgeleukt door ze in pastelkleuren te verven. Ingezoomd worden ze abstracte kunst. Alsof de camera zelf wil ontsnappen aan de ondraaglijke zwaarte van het bestaan.
De documentaire toont bovenal hoe de Russische Federatie een combinatie is van de slechtste kanten van twee systemen. In de jaren negentig deed het wilde kapitalisme zijn intrede. De nieuwe junglemaatschappij is door Sana Valiulina beeldend beschreven in haar romanKinderen van Brezjnev(2014). Iedereen raakte in de ban vanbiznes,materialisme ging gepaard met opportunisme en in het maatschappelijke vacuüm werden degenen die beschikten over gewiekstheid de winnaars. Het contrast tussen enerzijds de massa die financieel in een vrije val terechtkwam en anderzijds de puissant rijke oligarchen begon zich toen scherp af te tekenen. In die periode groeide Kimi op in armoede, met een lege ijskast en als ontbijt thee met tien scheppen suiker om de maag te vullen. Later woont hij in een piepklein appartement dat lijkt op een gevangenis, in dezelfde sovjetbuitenwijk als die van zijn ouders, en onder een bewind dat net zo repressief is als ten tijde van het communisme. Alsof de Sovjet-Unie nooit is opgehouden te bestaan.
Volgens een wetmatigheid van de geschiedenis heerst er in het Kremlin weer een leider met de knoet. In de documentaire komt Vladimir Poetin telkens in een flits voorbij op de televisie in de kamer. Of je ziet hem op oude opnames van zijn inauguratie als president tijdens Oud en Nieuw in 2000: een schriel machomannetje dat onder luid applaus de koningszaal van het Kremlin binnenschrijdt. Dit historische moment is de afgelopen jaren veelvuldig vertoond in documentaires over de opkomst van zijn macht. Hier zijn de opnames erin gemonteerd als Marusya er met haar familie naar kijkt en Poetin spreekt over 'vrijheden als hoeksteen van onze maatschappij', waarop haar opa, opgegroeid onder Jozef Stalin, met een vooruitziende blik mompelt: 'Daar gaan we weer.'
Hoe een volk lijdt onder de paranoiavan Poetin wordt duidelijk inThe New Greatness Case. Voorafgaand wordt er een mededeling gedaan aan de kijkers: het is niet het doel van deze film om oppositie aan te moedigen, noch illegale, militaire of terroristische actie, of om op wat voor manier dan ook de publieke orde te verstoren. Dat is geen ironie, er is kennelijk angst dat het onthullen van de waarheid opgevat kan worden als een vorm van staatsondermijning.
De documentaire is onthutsend, omdat je de werkwijze van de repressie van binnenuit te zien krijgt. De leugens en het spel, de geraffineerde manier waarop onschuldige mensen vals worden beschuldigd van subversief gedrag of het beramen van terroristische aanslagen. Hoe ze worden gedwongen tot bekentenissen en het verraden van vrienden. Of hoe zelfs het lage personeel van de staat burgers sart in hun minimale rechten.
De macht van het systeem wordt duidelijk aan de hand van één casus die speelt in 2018, en waarvan je beseft dat dit een sjabloon is voor de rechtspraak in de traditie van de showprocessen onder Stalin. Bij elke dictatuur blijft het een raadsel: waarom is er toch dat juridische sausje om mensen in strafkampen te kunnen zetten of executeren? Is het om de schijn van rechtvaardigheid op te houden tegenover elkaar, tegenover de burgers?
InThe New Greatness Caseverschijnt voor de rechter een groep jongeren die wordt beschuldigd van opruiing en het voorbereiden van een aanslag. Op de staatszender wordt hierover opgewonden gemeld dat er opnieuw groot nieuws is over een terroristische groep: 'Tien jongeren van achttien jaar zijn gearresteerd. Ze waren van plan om de regering af te zetten. Hun proces begint binnenkort. We houden u op de hoogte!'
Een van de 'terroristen' is Anya Pavlikova, een mollige scholier met vlechten. Ze zit in de rechtszaal in een kooi van glas en als de rechter de uitspraak 'drie jaar cel' doet, vertoont haar gezicht zenuwtrekken. Zij wordt in deze film als hoofdpersoon op de voet gevolgd, samen met haar liefdevolle en moedige ouders.
Anya is een scholier met dromen, ze wil biologie studeren, houdt van spelletjes spelen met haar moeder en zit continu op haar telefoon te scrollen. Op een gegeven moment komt ze bij toeval in contact met een groepje gelijkgestemden in de chatgroep 'The New Greatness'. Ze chatten over muziek, ecologie en dagelijkse kwesties. Politieke interesse hebben ze niet, hoogstens zijn ze teleurgesteld in de algemene situatie van hun land.
Ze besluiten elkaar te ontmoeten in een café, vervolgens vinden ze een vaste plek voor hun samenzijn in een leegstaand huis. Deze locatie blijkt achteraf een valkuil: het hangt vol camera's die iedereen in de gaten houden, met als doel hen te betrappen op het beramen van plannen tegen de staat. Hier komt het gezicht van de dictatuur letterlijk in beeld: op een van de camerabeelden is een man te zien die later getraceerd wordt als een agent van de fsb, de opvolger van de kgb. Een onopvallende man, type Russische diplomaten die in Nederland zijn ontmaskerd als spionnen en onlangs uit ons land zijn gezet. Op destillvan 'kam 2, jan. 2018' kijk je deze Ruslan D. recht in het gezicht: een griezel in een gestreepte trui met een bril met meekleurende glazen. Hij is desnitchvan de vriendengroep.
Eigenlijk kijk je naar een échte thriller. Filmmaker Anna Shishova heeft met hulp van onderzoeksjournalisten weten te ontrafelen dat Ruslan D. samen met nog twee geïnfiltreerde agenten de groep moest ophitsen tot controversiële politieke uitspraken. Ze zeggen weliswaar onnozele dingen als 'vrijheid voor Rusland', maar in combinatie met een door de agenten in elkaar geknutseld politiek manifest en een opgestelde lijst van attributen om acties te voeren - wapens, messen, knuppels, chemische ingrediënten - 'rechtvaardigt' dat hun arrestatie. Anya komt met vijftig vrouwen in een cel die bedoeld is voor twintig personen. Haar gezondheid gaat snel achteruit. Ze zegt, als ze in afwachting van het definitieve vonnis een poosje thuis is, dat je na zes maanden in de gevangenis volledig doorgedraaid bent.
De anderen vergaat het nog beroerder. Tijdens een verhoor zie je hoe Dimitri alles opbiecht. Dat de organisatie tot doel had om de orde te destabiliseren. Ze wilden tribunalen opzetten voor de elite, wetten en de grondwet afschaffen. Ze waren zich aan het voorbereiden met molotovcocktails. Hij antwoordt als een robot en valt steeds bijna om. Hij kijkt scheel van de drugs en de pijn van mishandelingen. De opname wordt verspreid via Telegram.
Deze aanpak wordt Anya bespaard. Misschien komt dat door haar activistische moeder Julia die alles in werking stelt om de publieke aandacht op haar gearresteerde dochter te vestigen. Ze organiseert protesten met 'dwaze moeders' voor het gebouw van de geheime dienst op het Lubjankaplein waar ooit de bolsjewistFeliks Dzerzjinskiop zijn sokkel stond. Julia roept: 'We moeten niet bang zijn, maar voor onze kinderen opkomen.' Ze gaat in hongerstaking waardoor ze al snel verzwakt, met een wandelstok loopt en halfblind wordt. Ze staat in haar dooie eentje voor regeringsgebouwen met een spandoek in de sneeuw. Mensen lopen haar haastig voorbij. Het beeld van deze strijdbare, verslagen moeder is hartverscheurend.
Tegen de rechteloosheid wordt wel degelijk al jarenlang geprotesteerd. Dat vergt moed, want de militia, de gezichten bedekt door geblindeerde helmen, grijpen hard in - ook dat is te zien in deze film. Een voice-over zegt: 'Politieke vervolging was altijd normaal in ons land. We zijn gewend met angst te leven, het heeft ons slaafs en als mens inwisselbaar gemaakt.'
Julia brengt de verhalen van haar grootvader uit de Stalin-tijd in herinnering, over de nachtelijke klop op de deur en de kinderen die alleen achter waren gebleven terwijl hun ouders in de goelag zaten. Het roept herinneringen op aan de verpletterende romanKinderen van de Arbatvan de Russisch-joodse schrijver Anatoli Rybakov over de vervolgingen en zuiveringen onder Stalin, en de voortdurende angst die het sociale leven volledig paralyseert. Het relaas over de jeugdige Sasja Pankratov en zijn vriendengroep is enigszins vergelijkbaar met dat van Anya en haar vrienden. Sasja wordt beschuldigd van het schrijven van opruiende teksten voor een muurkrant, gearresteerd en na een rechtszaak voor drie jaar verbannen naar Siberië. Rybakov schreef de roman (en nog drie vervolgdelen) eind jaren vijftig, begin jaren zestig in het geheim en het boek kon pas verschijnen in 1987 door de glasnost van Michael Gorbatsjov. Er werden wereldwijd miljoenen exemplaren van verkocht.
De Poetin-generatie groeit op met staatspropaganda via de tv die de voorstelling van de werkelijkheid dicteert. Zolang ze geen tegendraadse politieke interesses aan de dag leggen en niet tegen de acties van het Kremlin protesteren, worden de burgers met rust gelaten. Het lot van de georkestreerde rechtszaak van de chatgroep van Anya dient daartoe als waarschuwing.
Russische jongeren groeien óók opin een beeldcultuur en leggen, zoals overal ter wereld, hun dagelijks leven permanent vast met hun telefoon om de beelden vervolgens te verspreiden via sociale media. 'Ik film, dus ik besta' biedt zelfs troost, lijkt Marusya inHow to Save a Dead Friendte willen zeggen nadat Kimi in 2016 is gestorven. 'Als er leven na de dood is, dan digitaal. Je blijft voor altijd bestaan als pixels, alsof je elk moment van je leven over en over kunt doen', zegt ze terwijl ze vertederd met haar vingers over haar telefoonscherm met daarop een slapende Kimi veegt.
InManifestois een kleine selectie uit die miljoenen verticaal gefilmde gebeurtenissen te zien.Aaneen gemonteerd door Angie Vinchito krijg je een gefragmenteerd inkijkje in de leefwereld van kinderen en pubers die net als Marusya en Kimi opgroeien in de buitenwijken van het voormalige arbeidersparadijs. Hun ouders zijn volwassen geworden in de 'klasseloze samenleving' en worstelen zich nu een weg langs werkloosheid en slecht betaalde banen. Zij zijn dan ook volledig afwezig.
Hier wordt van tevoren dezelfde melding gedaan aan de kijkers als bijThe New Greatness Case,dat deze film niet is bedoeld om aan te moedigen tot het verstoren van de publieke orde. Er komt nog een waarschuwing bij: deze film is niet geschikt voor minderjarigen. Waarom zal halverwege blijken. Bij de allerlaatste minuut denk je: deze film gaat misschien ook sommige volwassenen te ver.
Het begint grappig, alledaags. Kinderen staan op, rekken zich theatraal uit, poetsen hun tanden, verlaten hun flatwoning en sjokken naar school. Bij alles, ook als ze niks doen, kwetteren ze hardop tegen het oogje van hun telefoon. Nu loop ik hier, daar is mijn school, ik heb geen zin, want ik ben moe. Ongehinderd geven ze commentaar op zichzelf, alsof ze het al tegen het publiek hebben dat ze verwachten zodra ze de filmpjes posten. Voor buitenstaanders is dit doorgaans niet boeiend, inManifestokrijgt het een dwingende functie.
Grimmig wordt het als ze op school filmen hoe ze leerkrachten pesten. En omgekeerd: hoe leerkrachten tegen de leerlingen optreden. Ze brullen, sleuren een jongen van zijn stoel, trappen tegen een jongen op de grond in de gang. Een meisje wordt door een docent stevig omhelsd, een ander in de kast op de mond gezoend. Er zijn wapens waarmee ze spelen,shootingsin een schoolgebouw. Wat de gevolgen van al dat gedrag zijn - geen idee. Iedereen overschrijdt grenzen. Op deze scholen heerst anarchie, de rechteloosheid wordt zonder verdere duiding zichtbaar gemaakt. En eenmaal thuis wacht hun de verveling zonder ouderlijk gezag.
Het had allemaal ook in Amerika gefilmd kunnen zijn. Of in een Franse banlieue. Maar het is Rusland, waar kinderen als het alarm in de wijk afgaat spelen dat het oorlog is en tegen elkaar roepen dat er een nucleaire dreiging is en hun leven bijna voorbij is.
Alle drie de documentaireszijn gemaakt in de jaren voor de invasie in Oekraïne. Het beeld van de Russische jeugd dat je overhoudt, is somber. Ze zijn nihilistisch en destructief. Onderdrukking en agressie gaan bijna nonchalant hand in hand.
Er is natuurlijk ook een andere werkelijkheid te tonen. Die van oligarchenkinderen bijvoorbeeld. Maar je weet ook dat het klimaat in Rusland voor iedereen dramatisch is veranderd sinds 24 februari dit jaar, zeker voor de jongens en mannen die worden opgeroepen om als kanonnenvlees naar het front in Oekraïne te trekken. Daarover zijn nog geen documentaires gemaakt.
Piraya Film | The New Greatness Case, regie Anna Shishova