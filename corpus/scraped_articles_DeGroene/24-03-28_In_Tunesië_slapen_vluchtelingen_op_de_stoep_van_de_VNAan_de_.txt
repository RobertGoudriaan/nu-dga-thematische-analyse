In Tunesië slapen vluchtelingen op de stoep van de VN Aan de grens

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
28 maart 2024
Functionarissen van de UNHCR , de vluchtelingenorganisatie van de VN, sommeerden hem op een regenachtige woensdagmiddag in februari te vertrekken uit het park, vertelt John (26) op een terras in Cosmitto. 'Ze gaven ons twee dagen de tijd om te vertrekken.' De UNHCR is er om John en de vele andere dakloze Soedanese vluchtelingen in Tunesië te beschermen, maar verwees naar orders van de Tunesische autoriteiten.
Op vrijdagmiddag sleepten honderden vluchtelingen hun dekens en vuilniszakken naar de stoep van het verderop gelegen gebouw van de Internationale Organisatie voor Migratie. Vrouwen en kinderen bracht de UNHCR volgens John eerst onder in een hotel, maar die zitten inmiddels toch weer in het park. Hijzelf ontvouwt zijn slaapzaak, samen met zo'n honderd lotgenoten, sinds vier weken bij het statige UNHCR-gebouw. Voorlopig 'het veiligst', schat hij in, met de UNHCR-vluchtelingenkaart aan een rood lint opzichtig om zijn nek. 'Overal elders plukt de politie willekeurig vluchtelingen van de straat. Veel vrienden van mij zaten een tijd in de Tunesische cel. Of werden naar Algerije of Libië gedeporteerd.'
Niemand wil de ruim twaalfduizend in Tunesië geregistreerde vluchtelingen hebben. De EU kocht haar verantwoordelijkheid zomer vorig jaar af met de 'Tunesië-deal'. Tunesië vreest dat al die vluchtelingen na het vinden van huisvesting blijven plakken. 'Er is geen oplossing', constateert John.
Zijn vluchtverhaal begon toen gewapende troepen medio 2016 in Zuid-Soedan zijn moeder doodschoten. John vluchtte naar Oeganda. Daar werd hij opgejaagd naar Ethiopië. Vervolgens overgebracht naar Noord-Soedan. Uitgebuit door militairen. Per vrachtwagen de Libische grens over gesmokkeld. Opgepakt en drie maanden later ontsnapt. Te voet via Algerije naar het unhcr-kantoor in de Marokkaanse hoofdstad Rabat. Toch weer uitgezet naar Algerije. Van daaruit lopend de Tunesische grens over naar het unhcr-kantoor in Zarzis en ten slotte door unhcr-medewerkers op de bus naar Tunis gezet.
Onderweg verloor John het contact met zijn zus en vijf broers. Recht op voedselbonnen van de unhcr heeft hij niet. 'Die zijn alleen voor kinderen en de meest kwetsbaren.' Maar honger is niet zijn grootste zorg. En aan het leven op straat raakte hij 'gewend'. John hoopt alleen op 'bescherming'.
Het aantal in 2024 getelde doden en vermisten aan de Europese buitengrenzen, volgens het Missing Migrants Project (IOM): 667