'Het leve loopt nooit soals je verwacht'

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
25 januari 2024
Dat Goudjakhals,Julien Ignacio's tweede boek, niet veel aandacht kreeg na verschijning, afgelopen september, aan het begin van een overvolle boekenherfst, kan allerlei praktische en toevallige oorzaken hebben. Vaststaat dat dit onterecht is. Want mijn hemel, wat staan er sterke verhalen in deze verhalenbundel. Of is het een roman?
Songs of freedomgeeft de schrijver het zelf als ondertitel mee. Die onplaatsbaarheid kan ook debet zijn aan de veronachtzaming. Net als dat de zes 'liederen' nogal ongelijksoortig zijn, en dat het eerste, genaamdGPS,niet het sterkste is. Hierin komt een brok kunstmatige intelligentie aan het woord dat op eigen houtje contact zoekt met een Iraanse vluchteling op een Grieks eiland. Zijn verhaal is schrijnend en maakt uiteindelijk wel impact, maar je vraagt je af of die geforceerde vertelconstructie het niet ondergraaft en op afstand plaatst. Pas tegen het einde wordt het indringend en mooi: 'Je overzag het leven. Tot je niet hoger kon. Je toekomst en verleden bogen zich naar elkaar toe. Kusten elkaar in het nu. In die kus vond je de opening en zwaaide het kamphek voor je open.'
Zulke taal verraadt de hand van de toneelschrijver die Ignacio ook is (hij ontving in 2008 de El Hizjra Literatuurprijs voor zijn toneelstukHotel Atlantis).Vermoedelijk is het ook die toneelmatige geest die maakt dat hij voor elk van dezesongszo'n nieuwe, experimentele vorm zocht.
Bij de twee grootste delen pakt dat ronduit subliem uit.Het silvere koordis een monoloog van zo'n vijftig pagina's, met aan het woord Zwarte Sjaan, een zeventiende-eeuwse zwarte prostituee, die haar levensverhaal in gedachten vertelt aan een arm meisje, terwijl ze zelf aan de galg hangt, in afwachting van het verschijnen van de 'doodsengel'. Ignacio heeft een heel eigen taal uitgevonden, plat zeventiende-eeuws Amsterdams, dat wel volkomen natuurlijk klinkt, zeker als je het hardop leest.
'Het leve, kleine meid, loopt nooit soals je het verwacht.' 'Maar die netevreters kenne allemaal het seepokkelazarus krijge.' Dat is taal die we sinds Ilja PfeijffersHet grote baggerboek(2004) niet meer hoorden. Het verschil is alleen dat het verhaal van Zwarte Sjaan een veel ontroerender, subtieler verhaal is - een liefdesgeschiedenis binnen een poel van misère - waar bovendien veel historische research aan ten grondslag moet liggen.
Na die loepzuivere novelle moet het echte hoogtepunt nog komen, dat is het verhaal met de wat misleidend-neutrale titelDe host.Het verhaal gaat over Tarek, en is op allerlei manieren weer helemaal actueel. Tarek is een Palestijnse graffiti-kunstenaar die onder de naam Deadboy een reeks Banksy-achtige tags maakt. Hij strandt in de ambtelijke asielmolen als na vijf jaar kunstacademie zijn verblijfsvergunning niet wordt verlengd. Mede hierdoor heeft hij een dissociatieve stoornis, waardoor hij, als een Pessoa van destreet art, allerlei verschillende alter ego's ontwikkelt. Die spreken tot ons in steeds weer andere stemmen. 'Wij zijn een oog zonder paspoort. Wij zijn de jeuk die de stad eraan herinnert in welke skin ze woont.'
Samen met een psychiatrisch verslag, brieven en flarden interviews slaat dit alles neer in een fictieve podcast. Dit klinkt overigens allemaal ingewikkelder dan het is, want in dit geval doet de vorm juist totaal niet geforceerd aan. Je leest het zoals je een podcast luistert van het type dat een moord ontrafelt. In dit geval gaat het om Tarek, die op een nacht over de omheining is geklommen van het jaguarverblijf in Artis en daar ernstig gewond raakte. Het is te lezen als een aanklacht tegen het falen van het Nederlandse immigratiebeleid, en tegelijkertijd is het veel meer, een afdaling in de psyche die getuigt van groot inlevingsvermogen en ervaring. 'Laat de vluchteling lang genoeg in je lijf wonen en je verandert in een dubbele ontkenning: een vreemdeling in een vreemd land.'
De hostis gebaseerd 'op een wisselwerking met de poëzie van de Palestijnse dichter Mahmoud Darwish', meldt Ignacio in de verantwoording. De lyrische monologen die dat oplevert zijn des te sterker, door het contrast met de kille taal van IND-ambtenaren en psychologische verslagen ('traumageschiedenis cliënt. 1982: zijn vader wordt tijdens de Libanese burgeroorlog in Beiroet bij een wegversperring in zijn auto neergeschoten door een christelijke militie').
Wat al deze 'songs of freedom' delen is ontworteling en vrijheidsdrang. Zo'n grote eruptie van creativiteit en het geven van stemmen aan de levens van anderen maakt nieuwsgierig naar wie de auteur zelf is. Daarvan krijgen we mogelijk een glimp in het kortste, maar veelzeggende deelNader tot jou,een brief aan Gerard Reve, die er meteen inhakt, met de opmerking dat Reve zwarten ooit 'erfelijk minder begaafd' noemde. Mooi is de draai die de ik-verteller van deze brief maakt, door te benadrukken hoe sterk zij, 'dierbare collega', op elkaar lijken. In vogelvlucht beschrijft hij hoe zijn seksuele ontdekkingstocht parallel liep, maar dan in een 'lichaam dat ik geleerd had te verachten in de witte spiegel van Nederland'.
Met deze bijtende getuigenis bekent hij zich schatplichtig en neemt hij tegelijkertijd genadeloos afstand, door aan het einde Reve's ezel te laten verschijnen die hem over het graf in zijn oor balkt: 'Gekleurde broeder? Fuk jou swa.'
Wat al deze 'songs of freedom' delen is ontworteling en vrijheidsdrang
JULIEN IGNACIO Goudjakhals Van Oorschot, 288 blz. Ilco Kemmere | Julien Ignacio heeft een heel eigen taal uitgevonden