Nanoah (2000)

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
8 december 2022
'Ik was een jaar of zeven en mijn lievelingsbroek was een stoere legerbroek. Mijn Nigeriaanse vader vond dat maar niks en gooide op een dag die broek weg. Ik realiseerde me: blijkbaar is er iets niet goed aan mij en heeft dat te maken met de manier waarop ik een meisje ben. Ik zag ook wel het verschil tussen de meisjes in mijn klas en mezelf - iedereen noemde mij stoer - maar wist niet precies hoe het zat.
Ik merkte al vroeg dat mijn borstgroei me in de weg zat en dat menstruatie niet bij me hoorde. Ik googelde op de zin: "Ik voel me geen meisje maar zeker ook geen jongen, wat betekent dat?" "Non-binair" was de winnende term. Ik ervoer een enorme opluchting.
Samen met het genderteam en mijn moeder - mijn ouders waren inmiddels gescheiden - ging ik verder met mijn zoektocht. Op mijn zeventiende ben ik uit de kast gekomen door middel van een blog. Op de journalistieke opleiding waar ik zat las ik dat blog voor en daar kwamen goede reacties op. Kort daarna introduceerde ik mezelf met een nieuwe naam.
De volgende belangrijke stap was een operatie. Wat was ik blij toen mijn borsten eraf waren. Pas het weekend voor de operatie heb ik mijn vader verteld dat ik non-binair ben, maar hij begreep het niet. Hij bleef me zijn dochter noemen. Ik heb hem gezegd: je hoeft me niet meer te bellen als je niet je best doet mijn nieuwe naam te gebruiken en mij je kind te noemen in plaats van je dochter. Het gaat nu iets beter. Na mijn borsten is ook mijn baarmoeder weggehaald en, belangrijk wapenfeit, ik ben de eerste non-binaire persoon die puur op basis van genderidentiteit - en niet ook intersekse-kenmerken - een X in diens paspoort heeft.
Ik denk dat de weg naar verandering gaat via extremen. These, antithese, synthese. In mijn kringen is bijna niemand binair, hetero of monogaam. Ja, mijn moeder.
Ik ben als podcastmaker publiekelijk bezig met genderdiversiteit en krijg, vooral online, doodsbedreigingen. Maar ik vind het belangrijk om zichtbaar te zijn. Om herkenning te bieden aan kleine Nanoahs. Wat je niet ziet is er niet. Wat je ziet kun je ook zijn.'