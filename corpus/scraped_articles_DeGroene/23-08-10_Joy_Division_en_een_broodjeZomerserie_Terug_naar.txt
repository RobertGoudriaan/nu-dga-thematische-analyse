Joy Division en een broodje Zomerserie Terug naar...

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
10 augustus 2023
Veldhoven heeft alles maar is niks, hoort Peter Buurman zijn moeder soms zeggen over de plek waar hij opgroeide. Zonder zachte g en beducht om tegen bekenden aan te lopen, komt hij er nog geregeld.
Soms, misschien uit pure interessemaar vaak gewoon zomaar, vraagt iemand mij waar ik vandaan kom. Nog voor ik antwoord geef hoor ik in gedachten mijn vrienden al zuchten, omdat zij weten dat ik daar nooit direct op antwoord, dat ik altijd een omweg neem.
Ik ben geboren in Amsterdam, zeg ik dan, maar op mijn derde verhuisde ik naar Veldhoven, in de buurt van Eindhoven, en op mijn achttiende verhuisde ik weer terug naar Amsterdam om te studeren. Voor ik het weet ben ik een heel verhaal over mezelf aan het vertellen, over het werk dat mijn vader doet, over hoe benauwend ik Brabant vond, terwijl de beleefd knikkende vragensteller waarschijnlijk genoegen had genomen met één woord.
Daarom zuchten mijn vrienden natuurlijk. Soms ben ik het met ze eens, dan hoor ik mezelf praten en dan klinkt het allemaal als zelfingenomen onzin. Maar er zijn ook momenten dat ik geloof dat het allemaal relevante details zijn, dat het verhaal het fundamentele antwoord is op de vraag waar ik vandaan kom.
Met enige regelmaatkom ik nog in Veldhoven, mijn ouders wonen er nog altijd en mijn zus woont in de buurt met haar gezin. Iedere keer dat de trein het station van Eindhoven binnenrijdt is er weer meer veranderd. De oude Philipsfabriek is nu een 'dynamische creatieve stadswijk', eromheen schieten woontorens uit de grond.
Hoe dichter ik bij het huis van mijn ouders kom, hoe meer ik beducht ben oude bekenden tegen te komen. Iedereen met een kinderwagen kan een oude klasgenoot zijn, iedere senior een van hun ouders die mij nog herkent van het schoolplein. Ik weet niet precies waarom ik nou zo beducht voor ze ben. Misschien omdat ze getuige zijn geweest van een deel van mijn leven waar ik het niet zo vaak meer over heb, misschien omdat ik vrees dat ik zal moeten verantwoorden waarom ik ooit vertrok, misschien omdat ik soms een asociale bui heb.
Veldhoven heeft alles maar is niks, zegt mijn moeder altijd. Het heeft een bibliotheek, een zwembad, een winkelcentrum, eigenlijk alles behalve een treinstation. Maar het is niet echt een dorp, het zijn meerdere aan elkaar gegroeide dorpen, een agglomeratie zonder duidelijk centrum. Het is geen stad en geen platteland, het ligt er letterlijk tussenin. Eindhoven deed ooit pogingen het in te lijven maar dat is nooit gebeurd. Mijn moeder, die vrijwilligerswerk doet in de bibliotheek, zegt dat dat goed is, want in Eindhoven verdwijnen de kleinere bibliotheken en in Veldhoven staat die er nog steeds.
Maar ook Veldhoven verandert. Het is inmiddels wereldtoneel, nu chipsfabrikant ASML een middelpunt is in de strijd tussen Amerika, China en de EU. Groeit ASML dan groeit de gemeente. Iedere keer dat ik naar mijn ouders rijd staan er weer woonwijken bij, die vooral bewoond zullen worden door ASML-werknemers van over heel de wereld, niet door Veldhovenaren.
Toen mijn vader in 1995 ging werken bij ASML waren wij een van de voorlopers van die gentrificatie. ASML had toen nog maar een paar honderd werknemers, ze waren nog geen marktleider en de chipsmarkt was nog veel kleiner, maar voor mijn ouders was het veelbelovend genoeg om samen met mijn zus en mij hun leven in Amsterdam achter te laten en te verhuizen naar een plek die alles heeft maar niks is.
Omdat ik de jongste benen toen drie was had die verhuizing voor mij het makkelijkst moeten zijn. Van Amsterdam wist ik niets, mijn brein ging in Veldhoven pas herinneringen opbouwen. Toch speelde Amsterdam een grote rol in mijn leven. Als klasgenoten op de basisschool vroegen waar ik vandaan kwam dan zei ik Amsterdam, als ze vroegen voor welke club ik was dan zei ik Ajax. Een bijzonder slechte keuze, mijn jeugd viel samen met de glorietijd van psv. Op een gegeven moment werden ze vier keer op rij kampioen, elke keer kwam mijn beste vriend Tim onze achtertuin in met een psv-shirt aan en een kartonnen kampioensschaal in zijn handen.
Maar blijkbaar zat het diep. Niet lang na de verhuizing wilde ik ons nieuwe huis graag een naam geven. Waarschijnlijk had ik het op vakantie gezien, gevels met namen als Villa Zeezicht of De Oude Dame. Het mocht van mijn ouders, al zou de gevel leeg blijven. Ik koos Ver Vandaan.
Soms hoefde ik niet eens te vertellen dat ik geen Veldhovenaar was, ze hoorden het aan me. Hoewel ik pas in Veldhoven echt leerde praten nam ik de zachte g nooit over, en soms was dat al genoeg voor een achterdochtige blik. Want daar kwam ik ook al gauw achter, dat sommige Veldhovenaren het niet zo hadden op Amsterdam.
Mijn moeder vertelt dat er ouders op het schoolplein waren die zeiden dat wij 'nog wel meevielen voor Amsterdammers'. Of dat mensen die meer van de passieve agressie waren haar bij het afscheid steevast lieten weten 'dat ze hier houdoe zeggen'.
Soms had ik het gevoel dat mensen konden ruiken dat ik niet uit Brabant kwam. Als mijn vrienden en ik toch eens naar de kermis van een naburig dorp gingen, kregen we ruzie. Een keer stond ik toe te kijken hoe mijn vrienden in de botsautootjes expres hoge gilletjes slaakten iedere keer als de lokale jeugd tegen ze aan botste. Niet veel later moesten we rennen naar onze fietsen en werden we door brommers het dorp uitgejaagd.
Ik lasDe helaasheid der dingenvan Dimitri Verhulst toen ik zestien was. De roman over het fictieve Vlaamse gehucht Reetveerdegem maakte indruk, met name een hoofdstuk waarin de verteller er na lange tijd weer terugkomt. Waar zijn nonkels zich net als in zijn kindertijd nog wekelijks volgieten in dezelfde cafés is hijzelf, zoals een van die nonkels stelt, een 'cultuurmens' geworden die overal het podium opkruipt en waarvan ze in de gazetten maar moeten lezen hoe het met hem gaat. 'Ik ben allang geen meer van hen', constateert de verteller.
Dat ben ik, dacht ik als zestienjarige, en dat sloeg natuurlijk nergens op. Ik was amper een cultuurmens, de roman was pas een van de eerste die ik écht las. En bovendien keerde ik niet terug naar de plek waar ik opgroeide, ik woonde er gewoon nog, ik was nog aan het opgroeien.
Toch zit er met terugwerkende kracht een kern van waarheid in. Inmiddels ben ik wel een schrijver. De vraag is: voorvoelde ik destijds dat het zo met mij zou lopen? Of is het zo met mij gelopen omdat ik me zo graag in dat boek wilde herkennen?
Als iemand mij vraagtwaar ik vandaan kom, vertel ik al gauw dat ik me niet thuis voelde in Veldhoven, dat de kleinste afwijking van de norm daar al absurd werd gevonden, een aanval op de gezelligheid. Ik vertel dat ik achterdocht voelde als ik zei dat ik wilde schrijven, dat ik raar gevonden werd omdat ik deelnam aan een poëziewedstrijd. Ik vertel hoezeer ik de carnavalsmuziek haatte, hoe zo'n beetje mijn hele middelbare-schoolklas economie ging studeren in Tilburg. Ik vertel dat mensen mij al gauw te fel vonden als ik praatte over dingen die ik belangrijk vond en zij niet zo, hoe hun antwoord op moeilijke vragen vaak 'gewoon' was, met die zachte g die zij hebben en ik niet.
Ik vertel hoe ik tijdens mijn studie in Amsterdam vaak vervelende opmerkingen kreeg als ik nog eens terugkwam, alsof ik iedereen had verraden. 'Zo zo, meneer is weer eens terug uit de grote stad?'
Een vriend merkte laatst op dat ik vaak een Brabants accent opzet als ik voor de grap domme dingen zeg. Ik voelde me betrapt.
Ik twijfel vakeraan het verhaal dat ik vertel. Het is zo deterministisch. Alsof Amsterdam altijd al mijn enige bestemming was en Veldhoven slechts een omweg. Alsof het altijd al de bedoeling was dat ik zou gaan schrijven.
Ik las inThe New Yorkereen stuk overalternate selves,de even onzinnige als aantrekkelijke gedachte dat je ooit geboren wordt met de mogelijkheid duizenden soorten levens te leiden en dat het er uiteindelijk toch maar één zal worden. Joshua Rothman, de auteur van het stuk, beschrijft hoe hijzelf aan het begin van de eeuw op het punt stond naar Silicon Valley te verhuizen om in de toen nog nakende techindustrie te werken, maar door een speling van het lot terechtkwam in een lift met de vrouw met wie hij inmiddels getrouwd is. Hij ging Engels studeren, net als zij, en nu is hij journalist.
Ik stel me weleens voor wat er van me geworden zou zijn als we in Amsterdam waren blijven wonen. De kans bestaat dat ik juist door Veldhoven ben gaan schrijven, omdat ik het stiekem heerlijk vond me onbegrepen te voelen, omdat ik me van jongs af aan graag afzette tegen mijn omgeving. Als we in Amsterdam waren blijven wonen bestond mijn omgeving waarschijnlijk uit veel meer mensen met dezelfde ambities en had ik me juist weer van hen willen onderscheiden, dan was ik degene die economie ging studeren in Tilburg.
Ik hebDe helaasheid der dingenmaar eens herlezen en wat me onmiddellijk opviel is dat de verteller die als cultuurmens terugkeert naar Reetveerdegem eigenlijk maar een klein onderdeel is van het boek. In de eerste honderd bladzijden gaat het voornamelijk over het Wereldkampioenschap Zuipen en over de nonkel die een alternatieve Ronde van Frankrijk organiseert, waarin fietsen vervangen is door drinken, sterke drank voor de bergetappes, een ad fundum voor de tijdrit. Waarschijnlijk las ik het boek ook graag omdat ik dat grappig vond, omdat ik het herkende als een absurde uitvergroting van het dorpse leven dat ik zelf had.
Terwijl ik het lees komen andere herinneringen terug. Mijn vrienden en ik die 's nachts op de fiets terug van het Stratumseind een dranklied uit het boek zingen,Het pruimenlied:'Het wonder is geschied, mijn pruim is nat maar het regent niet.'
Het is iets wat ik vaak vergeet als ik vertel waar ik vandaan kom: dat ik daar ook ontzettend veel plezier heb gemaakt met mijn vrienden, dat er genoeg momenten waren waarop ik wel samenviel met mijn omgeving. Een andere passage die me nu opvalt is die over Franky, een knullige 'inwijkeling' die de hoofdpersoon mededeelt dat hij niet met hem mag spelen omdat zijn familie uit zuiplappen bestaat. Over Franky en zijn ouders schrijft de verteller: 'Het waren ontwortelde families, ergens geboren en nergens getogen. Met Reetveerdegem hadden zij geen enkele binding, wensten zij overigens geen enkele binding; dat zij hier komen wonen waren had uitsluitend te maken met de nog beschikbare gronden die in de steden schaarser en duurder waren geworden. Zij hebben zich geen enkele maal aan ons voorgesteld als zijnde onze nieuwe buren, bezochten onze feesten noch onze kroegen, namen nergens aan deel. (...) Maar had men over ons een televisieserie gemaakt, dan zouden zij daar wel geamuseerd naar gekeken hebben.'
In de ogen van de Veldhovenaar was ik dan toch meer een Franky, denk ik nu ik dat lees. Ergens geboren en nergens getogen.
Ik had bedachtdat ik mijn ouders mee zou nemen naar Plaza Futura, een Eindhovense filmhuisbioscoop. Kort na onze verhuizing in 1995 waren mijn ouders blij dat ze die plek vonden. Toen mijn zus en ik oud genoeg waren om naar de bioscoop te gaan vonden ze het extra jammer dat ze niet meer in Amsterdam woonden, waar ze zich zelden hoefden af te vragen of ze wel hadden wat ze zochten, of er wel bioscopen waren waar ze de kinderfilms vertoonden die hun goedkeuring konden wegdragen, maar toen was daar dus Plaza Futura. We schijnen daarHet zakmeste hebben gezien, een film waarin de beste vriend van de hoofdpersoon verhuist en een plan verzint om zijn zakmes terug te geven. EnTsatsiki,een Zweedse film over een jongen die bij zijn alleenstaande moeder woont en fantaseert over zijn vader, een octopusvisser in Griekenland. Die bioscoop was eigenlijk het stukje Amsterdam waarnaar ik dacht te verlangen, ik had mezelf kunnen herkennen in de verhalen over verhuizen en fantasieën over je afkomst, maar wat ik me vooral herinner is dat ik Plaza Futura een enge plek vond. Dat ik dacht: waarom gaan we niet gewoon naar de grote bioscoop zoals iedereen, naar de films die al mijn klasgenoten kijken?
Plaza Futura is inmiddels alleen geen bioscoop meer. De eigenaren vertrokken in 2013 naar Natlab, een theater en bioscoop in het oude Natuurkundig Laboratorium van Philips, in de 'dynamische en creatieve stadswijk'. In het oude pand huist nu Pand P, een grotendeels door vrijwilligers gerund buurttheater met allerlei voorstellingen, van amateurtoneel tot professionele dans. Als we er aankomen zien we het nog wel op de gevel staan, in grote retrofuturistische letters: Plaza Futura.
Als we binnenlopen staat Joy Division aan, hier en daar zit iemand aan een tafeltje met een kop koffie en een krant. Ik herken de ruimte nog vaag, de lange bar en de brede trap naar boven, maar volgens mij was het vroeger stoffiger, met tapijt en roodfluwelen gordijnen en werd er binnen nog gerookt. Ik probeer te bedenken of ik dat poëtisch vind of dat dingen nou eenmaal veranderen. Omdat Pand P bijna met zomerstop gaat houden we het bij een broodje. Boven het terras hangen zwarte rotsblokken aan koorden. Kunst, zo lezen we op een informatiebordje.De vliegende stenen van Pand P.Op het bordje staat ook dat dit een van de 25 'officiële geluksplekken' van Eindhoven is. Het is 'een thuiskamer met vele deuren: voor de buurtbewoners, kunstenaars, kinderen, creatievelingen, nieuwsgierigen, theatermakers, rustzoekers en dromers. Zware stenen worden er plots lichter en je ziet ze zelfs vliegen.'
'Maak er maar een foto van', zegt mijn moeder, 'misschien kan je het nog gebruiken.'
Ik had bedachtdat ik mijn verhaal wilde spiegelen aan dat van hen. Mijn ouders waren halverwege de dertig toen ze naar Veldhoven kwamen. Nu ik zelf dichter bij die leeftijd kom vraag ik me vaker af hoe het voor hen geweest moet zijn. Net als ik kwamen ze op hun achttiende naar Amsterdam om te studeren. Ze woonden op Uilenstede, op een zolder in de Jordaan en uiteindelijk bij het Oosterpark, waar mijn zus en ik geboren werden. Ik woon daar nu weer in de buurt, als ik er langs fiets vind ik het vreemd te bedenken dat ik daar drie jaar van mijn leven woonde zonder dat ik me er een dag van herinner.
Ik vraag me weleens af of mijn ouders toen, net als ik nu, dachten dat ze voor altijd in Amsterdam zouden blijven. Ik probeer me weleens voor te stellen dat ik zelf over een paar jaar de stad zal verlaten, een scenario dat niet ondenkbaar is gezien alle verhalen over huizenprijzen en jonge gezinnen die op zoek gaan naar meer ruimte en groen, maar ik zie het niet voor me.
Pas een paar jaar geleden vertelde mijn moeder me dat ze het moeilijk had gevonden. Als we na de verhuizing nog eens over de ring van Amsterdam reden, wezen mijn zus en ik op de achterbank juichend naar het lampje boven op de Rembrandttoren, vanuit het keukenraam bij het Oosterpark hadden we het ook kunnen zien. Wat wij toen niet wisten was dat onze moeder op de bijrijdersstoel de tranen wegslikte. Op het terras van wat ooit Plaza Futura was vraag ik ze naar die tijd, maar misschien is het inmiddels te lang geleden, misschien waren de zware stenen daadwerkelijk lichter geworden, want hun antwoorden zijn vooral pragmatisch en zelf weet ik ook niet meer precies wat ik nou wilde horen.
Mijn moeder miste de dagelijkse markten, de stofzaken op de Albert Cuyp. Mijn vader miste het om naar Scheltema te gaan, de verdiepingen vol boeken. Maar ze vertellen ook dat het wel zo'n beetje tijd was om te gaan, dat ze met twee kinderen ook wel behoefte hadden aan meer ruimte en zekerheid.
Mijn vader vertelt over de verschillende bedrijven waar hij solliciteerde, over onze alternate selves in Noordwijk, Delft en Limburg. Veldhoven stond niet boven aan het lijstje, geeft hij toe, maar ze hadden wel zijn droombaan, en die heeft hij nog steeds.
Mijn moeder vertelt dat het vooral moeilijk was om nieuwe vrienden te maken, zo halverwege de dertig met kinderen. 'Niemand wist meer wie ik was voordat ik jullie had', vertelt ze, 'ik was opeens die moeder die niet werkte.'
Maar het gaat nauwelijks over identiteit, cultuurmensen, inwijkelingen, het gevoel ergens wel of niet te horen. 'Als ik nu aan Veldhoven denk', zegt mijn moeder, 'dan denk ik gewoon aan alle mensen die we hier kennen.'
Peter Buurman is redacteur bijPlakshot(VPRO) en schrijver van de romanEen goede nachtrust