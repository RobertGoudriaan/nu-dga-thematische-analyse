Kleinkunstfunk

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
18 januari 2024
POPMUZIEK Don Melody Club
Hoewel de Amerikaan William DeVaughn nooit dezelfde mate van commercieel succes behaalde als sommige van zijn tijdgenoten (denk aan Bill Withers, Curtis Mayfield, Al Green), wordt hij toch herinnerd en gerespecteerd vanwege zijn bijdrage aan de soulmuziek. DeVaughn - freelance ambtenaar, grafisch technicus en slechts parttime-zanger - speelde in wat lokale bandjes in Washington D.C., scoorde metBe Thankful for What You Gotéén megahit, en verdween daarna weer vrijwel geruisloos van het podium.
Maar die ene voltreffer zit in minstens drie films, het refrein is gebruikt in tientallen andere nummers, de teksten zijn honderden keren gecoverd en de muziek is nog veel vaker gesampeld, onder andere door De La Soul, 2Pac, Nate Dogg en Mary J. Blige. En nu is er ook een Nederlandse vertaling in de vorm vanT'Materiaal,op de nieuwe plaatZonder pardonvan Don Melody Club.
Don Melody Club is het soloproject van Amsterdammer Donald 'Donny' Madjid. Tijdens de pandemie liet hij een Maestro Rhythm King-drumcomputer uit de jaren zestig invliegen vanuit Amerika, waardoor hij, in combinatie de vettig-analoog klinkende Juno-60-synthesizer dicht bij de sound van DeVaughn blijft. Madjid speelt verder ook als toetsenist en zanger in The Mauskovic Dance Band, de festivalsensatie onder leiding van Nic Mauskovic, waarvan hij duidelijk een deel van de cumbia-achtige discogrooves heeft meeverhuisd, zij het een stukje lomer en dikker aangezet.
Verder is Madjid vooral een serieus-literaire verhalenverteller à la Ronald Langestraat of Ramses Shaffy, van wie hij de hymneLaat meal eens eerder vertolkte, op zijn debuutalbumPure Donzin.Dat, aangevuld met de meer dubby nummers van bands als Doe Maar en (iets onbekender, even eigenzinnig) het Tilburgse MAM, maakt de muziek van Madjid tot een soort melancholische kleinkunstfunk.
'Leeft u nog steeds/ Niet de ware droom/ Goud aan de muur/ Ferrari voor de deur', klinkt het opT'Materiaal.'Ik betrap mezelf regelmatig op materialistische gedachten', zei Madjid in een interview. 'De neiging mezelf te belonen door iets te kopen bijvoorbeeld, of de gedachte: als ik nou maar deze drumcomputer of die compressor aanschaf wordt het echt goed. Het is een verslaving.'
Die drang is ongegrond, juist de simpele set-up maakt de muziek van Don Melody Club effectief en aanstekelijk. Daarnaast, geeft Madjid toe in het VlaamseKnack,staat zijn appartement al vol met machines. En juist omdat hij de tekst klein en daardoor relatief simpel houdt, zoals opTederheid,blijft het plakken. Een wereldhit zoals DeVaughn hem begin jaren zeventig schreef zit er natuurlijk niet tussen, maar een geslaagde toevoeging aan de aanzwellende golf van nieuwe Neder-synthpop isZonder pardonzeker.
Daan Stoop
Don Melody Club -Zonder pardon(Excelsior Records). Don Melody Club speelt 27 januari in Skatecafe in Amsterdam
Julia van der Veen | Don Melody Club