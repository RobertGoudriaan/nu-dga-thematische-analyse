Stokoud Rebekka de Wit

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
30 januari 2025
De paling kan wel negentig worden, leerde ik onlangs. (De steur honderdtwintig en de roodbaars zestig!) De paling heeft vijf transformatiefases, en in de derde fase - als glasaal - met een lijf dat zich heeft klaargemaakt om van zout naar zoet water te migreren, wordt hij doorgaans uit het water gevist om ergens in een bassin opgevet te worden. De rest van de palingen keert uiteindelijk (mochten ze alle obstakels weten te overleven) terug naar de Sargassozee om te paaien.
Palingen weten niet waarin ze transformeren, vermoed ik zo, niet alleen omdat de transformaties op totaal andere plekken plaatsvinden en een paling in de wilgenbladfase waarschijnlieen rode aal - de vijfde fase - zou tegenkomen, maar ook dus omdat maar een paar palingen de cyclus rond kunnen maken. Het lijkt me wel een ongelooflijke ontmoeting, het moment dat die oude palingen eindelijk thuiskomen en de wilgenbladen op het punt staan om te vertrekken en zien waar ze in zullen uitmonden, als ze het geluk hebben om uit te monden.
Een vriendin vroeg of ik voor haar verjaardag, ze werd veertig, misschien een gedicht had gelezen over ouder worden. Toevallig had ik net een aantal bundels gelezen van mannen tussen de zestig en tachtig die allemaal over vergankelijkheid hadden geschreven. Mooie gedichten, maar ik stelde me voor dat als ik ze hardop zou lezen, ik haar het idee zou geven dat ze binnenkort dood zou gaan. Het waren meer, ja, begrafenisgedichten.
Ik geloof dat ik haar wilde zeggen dat ik hoopte dat we samen op zouden blijven zwemmen, als palingen ja, maar durfde dat niet uit te spreken omdat ik ook wel wist dat je transformaties doorgaans alleen doormaakt en elkaar daarna nauwelijks nog herkent. Ik hoopte dat we nieuwsgierig zouden blijven naar elkaars transformaties en die toejuichen, iets waar ik tot dusver in mijn leven nog niet in ben geslaagd: andermans transformaties toejuichen. (Ik probeer dat wel, maar er is naast een ouder ook nog een kind dat ik blijkbaar meesleep en dat bij elke vorm van verandering van de ander toch ook iets allenigs voelt.)
Vissen kunnen dus stokoud worden, moeten zelfs stokoud worden, want palingen leggen pas eitjes na veertig jaar. Ik zocht een week naar gedichten over stokoude vissen, maar bij gebrek daaraan heb ik maar een plaatje laten zien van een steur van negentig jaar oud. Daarna kreeg ik de vraag hoe zijn leeftijd werd vastgesteld. (Door zijn cynisme natuurlijk, met bijbehorend gewicht.)