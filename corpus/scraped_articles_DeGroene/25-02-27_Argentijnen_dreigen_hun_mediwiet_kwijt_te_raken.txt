Argentijnen dreigen hun 'mediwiet' kwijt te raken

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
27 februari 2025
Buenos Aires- 'We gaan alle vergunningen intrekken.' Je kunt veel van de Argentijnse minister van Veiligheid vinden, maar ze praat nooit met meel in de mond. Deze keer beloofde Patricia Bullrich namelijk live op televisie het nationale 'wietregister' te schrappen.
Met een verwijzing van de huisarts kunnen Argentijnen zich sinds 2021 namelijk registreren om legaal cannabis(olie) te gebruiken, te telen of te kopen voor medische doeleinden. Maar liefst tweehonderdduizend patiënten, mantelzorgers en onderzoekers schreven zich al in.
Volgens minister Bullrich wordt het register echter misbruikt door drugsbendes om illegaal joints aan recreatieve gebruikers te verkopen, wat ze in de uitzending illustreerde met een voorbeeld: 'We hebben een man gearresteerd die een vergunning had voor achttien hennepplanten, maar hij bleek er achttienduizend te hebben'.
Valeria Salech (50) noemt de uitspraken 'volstrekt onverantwoordelijk'. De activiste lobbyde jaren voor de legalisering van medicinale cannabis. Nu krijgt ze als voorzitter van ngo Mamá Cultiva ('Mama Kweekt') juist berichten van mensen die vrezen hun pijnverlichtende medicijn te verliezen. Het gaat volgens haar om bijvoorbeeld kankerpatiënten of ouderen met reuma.
Ook Salech kan niet zonder cannabisolie. Haar zoontje werd namelijk geboren met moeilijk behandelbare epilepsie. Hij leed ondanks speciale medicatie jarenlang onder zware aanvallen en een ontwikkelingsachterstand. 'Op zijn achtste droeg hij nog luiers, sprak hij niet en moest ik hem met een lepel voeden', herinnert de moeder zich.
Door problemen met de zorgverzekeraar had Salech tien jaar geleden plots geen medicijnen meer in huis. Uit wanhoop gaf ze haar zoon wat cannabishars, daar had ze over gelezen in een Amerikaans tijdschrift. Het veranderde hun leven voorgoed: 'Hij begon te lachen, leerde zelfstandig naar de wc te gaan en begon te praten.' Die ervaring deelde ze met andere moeders en ze besloot samen met hen te strijden voor legalisatie.
Het wietregister werd ingevoerd door de vorige progressieve regering, maar sinds libertair Javier Milei in december 2023 aan de macht kwam, merkt Salech een ontmoedigingsbeleid: de president ontsloeg driekwart van de ambtenaren van het wietregister en beperkte het aantal ziektes dat toegang geeft tot medicinale wiet. Salech ziet de aankondiging van Bullrich, die zich bemoeit met de bevoegdheden van de gezondheidsminister, als een politieke proefballon voor de parlementsverkiezingen van oktober. Haar voorstel zou patiënten van links tot rechts minstens tijdelijk de illegaliteit induwen. 'Deze regering is dan wel rechts, maar heeft ook volks besef. En dit is een impopulaire maatregel', zegt Salech resoluut. Bang is ze dan ook niet: 'Desnoods planten we cannabis in alle parken van Argentinië.'