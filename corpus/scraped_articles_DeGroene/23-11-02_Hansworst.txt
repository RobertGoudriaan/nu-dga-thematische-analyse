Hansworst

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
2 november 2023
IDFA As the Tide Comes In
Op Mandø, een Deens Waddeneiland van acht vierkante kilometer, peinst broer Gregers over de vraag wat hij een vrouw te bieden heeft. Want het is armoe troef. Wegens de geïsoleerde ligging en het constante gevaar van overstroming zijn er weinig vrouwen op het eiland. Als het wassende water eenmaal komt, weet Gregers, kun je niets anders doen dan een vlaggenstok inklimmen, hoewel de kans groot is dat die dan omvalt. Toch geeft de boer de hoop niet op. Hij wil meedoen aan het televisieprogrammaBoer zoekt vrouw. Op z'n telefoon opent hij een datingapp. Maar het welkomstbericht luidt, hoe vaak hij ook op de laadknop tikt: er is niemand in je nabije omgeving. Om alles erger te maken krijgt hij bericht van eenBoer zoekt vrouw-producent. Sorry, Gregers, je bent afgewezen.
Hilariteit en eenzaamheid kenmerken Juan Palacios' documentaireAs the Tide Comes In. En verrassenderwijs: een poëtische toon. In de mooiste momenten komen alle drie de elementen tegelijk voorbij, bijvoorbeeld een scène waarin Gregers met een vorklift in de weer is om hooibalen te verplaatsen en het ding gevaarlijk, maar op een vreemde manier 'mooi', bokkensprongen maakt. Gregers heeft de lift weer eens overladen. Het gekke is: het lijkt hem niets te schelen, net zoals hij weinig geeft om het opruimen van zijn huis. Dat is een bende. Op het tapijt in de woonkamer liggen hagelpatronen. Rotzooi overal. Een naaktkalender aan de muur.
Het lyrische keert ook terug in beelden die het landschap iets sprookjesachtigs geven. Vanuit de lucht zien we de zee, de dijken en daarachter glooiende heuvels. Tussen de bomen verschijnt opeens een rood licht, een laser kennelijk, maar onduidelijk blijft waar die precies voor dient. En dan deze surrealistische scène: lammeren gestrand op een eilandje van een paar meter bedekt met gras. Hier zien we de eigenlijke boodschap van de film. De moderne mens, een hansworst in hoe die omgaat met de natuur, zal op een gegeven moment geen kant meer op kunnen vanwege de schadelijke effecten van klimaatverandering.
Dan moet religie maar uitkomst bieden. Een dominee met een witte molensteenkraag om zijn nek - je waant je in de zestiende eeuw - oreert in een prachtig oud kerkje over Noach. 'De Heer zag dat de mensen op de aarde erg slecht waren (...) Daarom besloot Hij: "Ik zal de mensen die Ik heb gemaakt allemaal doden. En niet alleen de mensen, maar ook alle dieren. Want Ik heb er spijt van dat Ik hen heb gemaakt."'
Lijdzaam wachten Gregers en de andere inwoners van Mandø de zondvloed af. Dan lijkt die te komen. Spectaculair onweer. Bliksemschichten klieven door de lucht. Tegen zijn hond zegt Gregers: 'Het is maar een beetje wind, Sif, niet bang zijn.'
Gawie Keyser
Zie ookhttps://idfa.nl
IDFA | As the Tide Comes In