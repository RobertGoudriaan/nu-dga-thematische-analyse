Vrij gezellig De analyticus Arthur Eaton

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
2 november 2023
Iedere twee weken beantwoordt psycholoog en filosoof Arthur Eaton een levensvraag van een lezer. Deze week: hoe ga ik alleen verder?
Beste J.,
Je staat er niet alleen voor. Ik spreek regelmatig jonge mannen zoals jij: op zoek naar liefde, iets te gretig misschien, niet in staat om die te vinden. Zelf herinner ik me ook nog de lange avonden in mijn studiootje aan de Orteliuskade, alleen, luisterend naar de radio. Diepvriespizza bij de hand.
Zit je niet nog midden in je verdriet? Misschien heb ik het mis, hoor, maar dat gevoel dat je beschrijft, die existentiële leegte, dat is een heel normale reactie op het einde van een relatie. Je mist nu misschien wat minder de persoon die je bent verloren, maar je rouwt nog steeds: om de toekomst die je voor je zag, een toekomst samen. Zo'n verlies duurt lang om te verwerken, daar gaan heel wat dozen tissues doorheen. Een jaar is kort.
Daarbij komt: in onze samenleving staat nog altijd fikse druk op het vinden van een partner. Steeds meer mensen leven alleen - singles zijn 'de nieuwe hoeksteen van de samenleving', lees ik - maar in de praktijk wordt het nog steeds gezien als iets afwijkends. Als een relatie uit gaat, worden we nog altijd om de oren geslagen met goed bedoelde dooddoeners als: 'Er zijn nog meer vissen in de zee.' Of: 'Je bent gewoon nog niet de juiste tegengekomen.' Subtekst: alleen zijn is niks, maar je vindt wel iemand, uiteindelijk.
Ik zou ondertussen een stap terug doen en nagaan hoe deze fase van je leven eigenlijk voor je voelt. Hoe ga je om met het alleen-zijn? En als alle andere aspecten van je leven inderdaad zo goed lopen, zoals je schrijft, waar komt dan die drang vandaan om weer in een nieuwe relatie te stappen?
Is het echt omdat je iets met iemand wil opbouwen, of is het eigenlijk meer omdat je het alleen-zijn op dit moment moeilijk kunt verdragen? Ik zou daarover eerlijk zijn naar mezelf. Want als het dat laatste is, dan kun je daaraan werken. Ik moet denken aan Carl Jung, de oude schavuit en vrouwenverslinder, die mooi heeft geschreven over hoe we in een partner vaak op zoek zijn naar aspecten van onszelf die nog tot ontwikkeling moeten komen. Misschien kun je bij jezelf nagaan welke eigenschappen dat zouden kunnen zijn. Zoek je iemand die sterk is en je kan ondersteunen? Of iemand die je troost als je het moeilijk hebt? Dat zijn, uiteindelijk, dingen die je ook in jezelf kunt vinden.
In de psychoanalyse wordt 'alleen zijn' wel gezien als een prestatie in onze persoonlijke ontwikkeling. Als kinderen en adolescenten leren we, als het goed is, om alleen te zijn en voor onszelf te zorgen. Dat maakt ons sterker, weerbaarder. In de praktijk hoppen veel mensen gedachteloos van moeders vleugels via een studentenhuis in een langdurige relatie, zonder ooit te leren hoe het voelt om alleen te zijn; hoe je alleen zijn dóet.
Nu loop ik een beetje het risico om te klinken als een zelfhulpgoeroe, maar soit. Ik zou zeggen: werk aan jezelf voordat je in een nieuwe relatie stapt. Leer jezelf koken en mediteren. Lees de literaire klassiekers. Sluit je aan bij een politieke partij. Want, kameraad, misschien is het overbodig advies, maar het is belangrijk om op eigen benen te kunnen staan. En: potentiële partners voelen het haarfijn aan als we iemand zoeken om onze leemtes mee op te vullen. Dan krijg je wat jij beschrijft: dat je zoektocht mogelijk wanhopig overkomt.
Mijn rol is niet om te bepalen wat gezond is of niet, maar er schuilt wel waarheid in wat mensen hierover zeggen: een gezonde relatie bestaat uit individuen die in principe voor zichzelf kunnen zorgen, maar ervoor kiezen, steeds opnieuw, om samen te zijn. Omdat ze het leven samen leuker en betekenisvoller vinden; niet omdat het van ze wordt verwacht, of omdat ze op een onbewuste manier afhankelijk zijn van elkaar. Over het algemeen geldt: vinden is stoppen met zoeken.
Met vriendelijke groet, Arthur
Heb je ook een brandende levensvraag? Mail dan een korte brief naar analyticus@groene.nl