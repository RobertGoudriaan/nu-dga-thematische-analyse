Duwen, duwen, duwen, en weer door Klassiek Louis Andriessens De Staat

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
26 september 2024
Eerder deze maand werd Louis Andriessens beukstukDe Staat(1976) uitgevoerd door Asko|Schönberg, binnenkort volgt Rotterdam. Het radicale stuk walst over je heen met macho energie, maar ook lichte passages.
Louis Andriessens ensemblestukDe Staat(1976) was een waterscheiding voor de naoorlogse Nederlandse muziek. Het verdeelde de nieuwe muziek in een voor en na, schreef muziekpublicist en componist Elmer Schönberger. Dit was de muziek die de dageraad van het postmodernisme verkondigde met een rauwe, Nederlandse twist op het Amerikaanse minimalisme in de invloedssfeer van Terry Riley en Steve Reich, en het is geestig hoe dieDutch treatvia Andriessen als een genetisch gemodificeerde sigaar uit eigen doos weer generaties Amerikaanse componisten zou beïnvloeden.
Het originele minimalisme - repetitieve muziek is een beter woord - manifesteerde zich in het land van herkomst esthetischer dan bij Andriessen; bij Philip Glass vaak op het zoetelijke af. Andriessen gooide de beuk erin met een hard en meedogenloos, op bezwerende herhalingen gebouwd toeterstuk op tekstfragmenten uit Plato'sPoliteiaover de ongezonde invloed van bepaalde toonladders op mens en samenleving. Terwijl de muziek door roeien en ruiten gaat, ontdekt de platonist gaandeweg de dialectische gelaagdheid in de verhouding tussen tekst en muziek, en begrijpt hij waarom Andriessen in de inleiding bij zijn partituur de uitvoerenden verzoekt de luisteraars de teksten uit te reiken.
Plato's bezorgdheid wordt in de muziek het repressieve negatief van Andriessens eigen idealen. De componist vindt deugd waar Plato nood zag. Had muziek die invloed maar, gromtDe Staatnamens de maker; kon zij maar echt systemen vernietigen, dictaturen omverwerpen. Zo klinktDe Staat,als een tureluurs makend grofstoffelijkfuck youvan ruim een half uur naar alles wat met de verkeerde regels en principes de absolute vrijheid in de weg zit.
Het ensemble is blokvormig als een dadaëske legereenheid. Vier hobo's. Vier trompetten. Vier hoorns. Vier trombones. Twee elektrische gitaren. Elektrische basgitaar. Twee harpen, twee piano's. Vier altviolen, lyrisch verloren in het grotere geheel, maar met geniepig lyrische parallelbewegingen aan de soms esoterische zilveren schaduw van de zangstemmen. Andriessen ziet de musici, behalve de pianisten, liefst staand spelen, met beide benen op de grond voor de dynamische orkaan die tot de slotmaatmartellato furiosoaanhoudt, op gezag van de componist graag in strikt tempo.
Die hobo's van de eerste maten, verblindend ronddraaiend als de lichtbron van een vuurtoren. Je wordt er draaierig en weerloos van. Daarna walst Andriessen over je heen. Daar gaat dit over: kracht en licht en eeuwigdurende beweging, pure energie - een macho energie zonder een druppel schuld en weemoed.
Anderzijds isDe Staat,door de manier waarop Andriessen dit vrijheidsthema aansnijdt, toch een constructivistisch stuk en daarmee ook een bastaardkind van het rigide modernisme dat het met demonstratieve versimpeling lijkt te willen slopen. Grammatica bleef voor de postmoderne Andriessen een zaak van kiezen. Het verschil werd een accentverschil. Het serialisme van de Boulez- en Stockhausen-generatie koos voor veel, Andriessen voor weinig. De onverbiddelijkheid is vergelijkbaar. Eerdere Andriessen-stukken uit deze periode articuleren dat ontwikkelingsproces. InHoketus,ook de naam van het ensemble dat het stuk uitvoerde, bieden twee halve, identiek bezette subensembles alternerend en verwilderd half-mechanisch tegen elkaar op. InMelodiespelen fluit en piano in een meester-gezelverhouding krampachtig unisono tot het niet meer gaat - en het materiaal echoot hulpeloos het monothematische materiaal vanDe Staat. Dit radicalisme werd de kunst van het weglaten.
Andriessen inde Volkskrantvan september 1976: 'Er wordt wel gezegd dat ik zoveel verschillende dingen doe, maar ikzelf vind dat ik vanaf ongeveer 1970 met hetzelfde bezig ben: het radicaal uitdiepen van één gegeven. Je had dat met het stukDe volharding,metWorker's Union,nu metHoketus,en ook inDe Staat. Daar is bijna alles unisono, en ook is er ritmische "eenstemmigheid". Iedereen speelt daar tegelijkertijd, en heel hard. Het is alsof er een grote deur langzamerhand over je heen valt.' Met gepriegel, zegt hij, houdt hij zich niet bezig.
Een politiek stuk was in 1976niet ongewoon, al helemaal niet van een componist die als Notenkraker in de jaren zestig ten strijde trok tegen het conservatieve muziekestablishment. Als symbool van cultureel regentendom gold het Concertgebouworkest, dat op 17 november 1969 werd getroffen door de Notenkrakers actie waarbij Notenkrakers Andriessen, Reinbert de Leeuw, Peter Schat en Misha Mengelberg een concert onder leiding van Bernard Haitink met knijpkikkers verstoorden. De actie leidde niet tot de gewenste resultaten. Het Concertgebouworkest benoemde de door de Notenkrakers aangedragen, libertijnse componist/dirigent Bruno Maderna - bij wie Lucas Vis overigens assistent was - niet tot gastdirigent; de programmering zou eerder conservatiever dan moderner worden.
Indirect leidden de componistenprotesten tegen de status quo met enige vertraging tot een aardverschuiving in het culturele veld. De kopstukken van de oude en nieuwe muziek, van Ton Koopman tot Andriessen en Reinbert de Leeuw, keerden met de oprichting van eigen ensembles het orkestbestel tijdelijk of voorgoed de rug toe. Andriessen zou tot 2013, toen hij het er metMysteriënvoor nota bene het Concertgebouworkest toch weer op waagde, niet meer voor symfonieorkest schrijven. Dit snel evoluerende muziekklimaat was ook de voedingsbodem voor het stuk waarin volgens Elmer Schönberger 'Louis in 1976 de Enige Echte Andriessen werd'. Het symboliseert het muzische elan van de protestgeneratie.
Lucas Vis dirigeerde op 28 november 1976 in een uitverkocht Amsterdamse Concertgebouw de eerste uitvoering met een uitgebreid Nederlands Blazers Ensemble. 'Een kleine revolutie', zegt hij nu over het werk, dat voor hem een mijlpaal in de Nederlandse muziekgeschiedenis blijft. 'Voor mij blijftDe Staateen exemplarisch voorbeeld van wat er toen gebeurde in de uitvoeringspraktijk.' Door de enorme bezetting, de heftigheid van de taal. Voor het instuderen bleken twaalf repetities nodig. 'Het was een heel gedoe. De geluidsversterking was nieuw. De eerste keer was de muziek voor iedereen onspeelbaar. De vier trombonisten waren bekaf na de eerste repetitie. Het voorgeschreven tempo haalden we niet, terwijl ik het ook later verschillende keren heb uitgevoerd,
nooit in het tempo dat Louis wilde. Dat lukte me pas toen ik het in 2008 opnieuw met het Nederlands Blazers Ensemble uitvoerde, met allemaal leerlingen van de eerste generatie spelers. Maar het vuur was er wel.'
Terwijl ook devibeeen zaak van zoeken was. Andriessen keerde alle conventies binnenstebuiten. Vis: 'Toen ik de partituur zag, dacht ik: de lange noten zullen melodisch zijn en de zestienden begeleidingsfiguren, dus die moeten zachter.' Niets ervan. De doordenderende ketens van achtsten en zestienden waren de raderen van de machine. 'Louis zong voor hoe hij het wilde hebben. Het was duwen, duwen, duwen, en weer door.'
Toch gek hoe mooi jemet het oor van nuDe Staatvindt klinken. In dat hobokoor van de eerste maten hoor je zelfs de stemvoering van Bach, die iriserende dichtheid. Het is wel degelijk gepriegel, meesterlijk gepriegel. Dat past bij een tijd die na de Koude Oorlog van de seriële fase de spontane vreugde van het maken terugvond en zich voorbereidde op de lange mars terug naar de instituties. Mede-Notenkraker Peter Schat was met zijnEerste symfonieonderweg naar het Concertgebouworkest dat hij óók jarenlang had geboycot. Het modernistische klimaat ontspande. Tristan Keuris brak in dezelfde tijd door met het voor die tijd verbluffend spontane, speelse orkestwerkSinfonia. En Andriessen vond inDe Staathet recept om de heterogene ijkpunten van zijn culturele panorama - van Bach via Stravinsky tot Reich en rare jazz - met gepaste uitbundigheid onder de overkoepelende noemer van een onverwisselbare eigen stijl te krijgen. Het is niet alleen maar een hardvochtig stuk. De gezongen passages liggen als transparante glazen meren in een rotslandschap. De muziek wordt er soms even licht en vloeibaar.
Critici beseffen wat ze hebben meegemaakt. In hetADhoort Franz Straatman 'een voortdurend proces van ontlading van geweldige energieën', 'heel knap onder controle gehouden door de componist'. DeNRCende Volkskrantzijn verpletterd. 'Hoe beschrijf je de sterretjes die de klap van Louis AndriessensDe Staatveroorzaakte?' vraagtVolkskrant-criticus Elmer Schönberger zich af. Hij vindt het 'buitengewoon indrukwekkend', een 'ijzersterke compositie waarin zelfs de geringste aanzet tot muzikale neveligheid systematisch wordt afgeknepen'.
Hans Reichenfeld vindt in deNRCde klank ondanks de elektronische versterking 'helder en zeer welluidend, het exorbitante aantal decibels ten spijt'. Hij hoort een 'opwindende, motorische monotonie, waarbij de blokvormige instrumentatie en de eindeloze herhaling van kleine motiefjes met nauwelijks waarneembare varianten als drijfveer fungeren. Deze monotonie is bij Louis Andriessen oer-vitaal en zit vol verrassende elementen'. Dan: 'Als je achteraf bedenkt wat er zich allemaal aan hortende en stotende, aan vloeiende en statische, aan bijtende en laaiende momenten binnen de 35 minuten de revue heeft gepasseerd, realiseer je je pas hoe rijk die monotonie van Andriessen in feite is, en met hoeveel luciditeit die hele stampij tot stand is gekomen.'
Voilà, een man heeft naam gemaakt. En de wereldberoemde componist die ooit de eerste Amerikaanse uitvoering dirigeerde brengtDe Staatnu terug naar Nederland. De postminimalist John Adams, die Andriessens invloed onderging en erkende, combineert in oktober bij het Rotterdams Philharmonisch OrkestDe Staatmet zijn eigen sleutelwerkHarmonielehre- nog zo'n beukstuk uit de eredivisie. De cirkel is rond.
Bij de eerste keer waren de vier trombonisten na de repetitie bekaf