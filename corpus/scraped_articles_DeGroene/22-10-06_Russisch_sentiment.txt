Russisch sentiment

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
6 oktober 2022
KLASSIEKE MUZIEK Jevgeni Kissin
Tichon Chrennikov (1913-2007) behoorde, als slippendrager van de macht en vanaf 1948 als secretaris van de Componistenbond, in Stalins Sovjet-Unie tot de apparatsjiks die Prokofjev en Sjostakovitsj van volksvijandig componeren beschuldigden. Hij heeft waardevoller levens dan het zijne voor altijd getekend.
De wereld ziet veel door de vingers. Hun loyaliteit aan de nazi's heeft topdirigenten als Herbert von Karajan en Karl Böhm niet geschaad. DeCarmina Buranavan de collaborateur Carl Orff werd gewoon ijzeren repertoire - en als één stuk fascistisch klinkt, dan dat. Ofwel is meesterschap het excuus, ofwel zetten nonchalance en toondoofheid alle deuren open. Werk en maker scheiden is een kunst. Met Wagner waren we er zonder geforceerd moreel geschipper ook nooit uitgekomen. Maar Wagner was tenminste een genie. Om de componist Chrennikov te willen rehabiliteren moet je ballen hebben.
Jevgeni Kissin, betere pianisten zijn er niet, nam ChrennikovsVijf pianostukken Op. 2op, onschuldig jeugdwerk. Kissin is geen meeloper. Hij keerde zich tegen de Russische agressie in Oekraïne, terwijl vakbroeder Trifonov om de hete brei heen bleef draaien. Maar Kissin vindt dat Chrennikov, bij wie hij als kind over de vloer kwam, als kunstenaar een herkansing verdient.
Deze opname is een test voor de objectiviteit van het gehoor. Kan het de jonge Chrennikov en de toekomstige sovjet-Baudet uit elkaar houden? Zou je de muziek anders horen als die van een goelag-overlever was geweest? Misschien hadden we dan in alle noten pijn gevoeld. Nu worstelt de moraal halfslachtig met de zintuigen. Terwijl de stukken niet slecht zijn, Prokofjev-achtig gewiekst en scherp gekarteld, modernistisch pantser voor de kitsch onder de oppervlakte. Je hoort buigzaamheid. Deze componist kun je krijgen zoals je hem hebben wil. Anderzijds: componeren ís effectbejag, de mooiste of de leukste willen zijn, het maakt per definitie vuile handen.
Zo obscuur is Chrennikov trouwens niet. Er is best veel van hem opgenomen. Op Spotify staat een uitvoering van eenTweede vioolconcertdoor Igor Oistrach. Cellist Mstislav Rostropovitsj, in de jaren zeventig vol wrok vertrokken uit de Sovjet-Unie, speelt hetEerste celloconcert. Curieus is de opname van Chrennikovs liedMoskovskie okna- 'ramen van Moskou' - door de bariton Dmitri Chvorostovski. Pure Marco Bakker-kitsch. Je ziet de foute Rollsen en de opgepompte lippen van de nieuwe Russische elite door de ramenshinen.Weerzinwekkende muziek. Jevgeni Svetlanov, ooit chef-dirigent van het Residentie Orkest, dirigeert deTweede symfonie,die een smerige Tsjaikovski-verkrachting blijkt te zijn. Slagwerk en koper doden in hetallegro con fuocoalles wat ze aan levensvatbare materie tegenkomen. Je houdt je hart vast voor het adagio. Verdomd, bedorven Russisch sentiment, verstikkend Slavisch zielenleven. Brrr.
Speelden de Russen dat omdat de secretaris van hun Componistenbond tot 1991 in functie bleef, of omdat ze het mooie muziek vonden? Kissins briljante Chrennikov-vertolkingen zullen altijd de maatstaf blijven. Maar nooit zullen we weten hoe goed die stukken zijn. We zullen ze nooit zuiver horen.
Bas van Putten
Jevgeni Kissin,The Salzburg Recital,Deutsche Grammophon