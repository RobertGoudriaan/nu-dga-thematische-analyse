In Gambia blijft vrouwenbesnijdenis verboden

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
1 augustus 2024
Serekunda- Zelfs een dictator hield haar niet tegen. Terwijl Yahya Jammeh tussen 1996 en 2007 in Gambia een schrikbewind voerde, mensen liet martelen, stopte Isatou Touray niet zich uit te spreken voor een verbod op vrouwenbesnijdenis, of vrouwelijke genitale verminking, een omstreden gebruik waar bijna driekwart van de meisjes en vrouwen in het overwegend islamitische Gambia het slachtoffer van is.
'Vijanden van de islam', noemde Jammeh activisten als Touray. Ze werd bedreigd en met enkele collega's van haar ngo Gamcotrap een paar dagen vastgezet. Ze gingen door. Tot Jammeh, vlak voor hij uiteindelijk ten val zou komen, plots draaide. In 2015 kondigde hij uit het niets aan dat hij 'nergens in de koran' vond dat vrouwen besneden moeten worden. Hij verbood het per direct. Kort daarvoor had hij Touray gebeld.
Onlangs zagen Touray en andere vrouwenrechtenactivisten alles waar zij voor hadden gewerkt bijna weer door hun vingers glippen. Na een lobby van conservatieve imams diende een parlementariÃ«r in maart een wet in die het verbod op vrouwenbesnijdenis moest terugdraaien.
Hij noemde het 'een schending van het recht van burgers om hun cultuur uit te oefenen'.
Daarmee echode hij Abdoulie Fatty, een van Gambia's meest invloedrijke imams en de grootste prediker van vrouwenbesnijdenis. Het afgelopen jaar opende Fatty de aanval op Touray, toen zij tegenover journalisten stelde dat Fatty moest worden opgepakt voor het oproepen tot besnijden - een, nog altijd, strafbaar feit.
'We hebben hier te maken met mensen die verzonken zijn in patriarchale principes en bezeten zijn van de controle op vrouwelijke seksualiteit', reageert een boze Touray (69) in haar kantoor in Serekuna, met aan de muur een prikbord vol bekrabbelde papiertjes, foto's en slogans als 'Mijn kleren zeggen niets over mijn consent'.
Onlangs hadden Touray en haar collega's toch iets te vieren, al voelt de overwinning bitterzoet. Nadat het Gambiaanse parlement eerder met een forse meerderheid ervoor stemde de wet voor te leggen aan een parlementaire commissie, sneuvelde het voorstel om vrouwenbesnijdenis weer toe te staan alsnog toen de voorgestelde amendementen met 34 tegen 19 werden weggestemd.
Daar ging een verwoede campagne aan vooraf. 'Deze overwinning is van ons allemaal', schreef Touray naderhand op X. Maar, waarschuwde ze ook, als de afgelopen maanden iets lieten zien: 'Ons gevecht is nog lang niet voorbij.'