Imago

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
21 september 2023
KUNST Caesar
Na de existentiële crisis als gevolg van de Russische invasie is de Hermitage aan de Amstel herboren als H*Art Museum, en kan nu een grote goeddeels Italiaanse tentoonstelling over Caesar presenteren. De meeste spullen komen uit archeologische musea in Florence en Rome, maar ook uit Leiden, Mainz en Amsterdam. De biografie van wordt daarmee op ordentelijk chronologische manier behandeld; de vormgeving is imposant, opgebouwd uit rauwe bouwsteigers met malle lichtreclames die'Caesar as brand'moeten positioneren (een loos gebaar, lijkt mij) maar ook met verzorgde kabinetten, waarin bijzonder en zeldzaam materiaal te zien is. Zo is er een prachtige tweede-eeuwse Romeinse sarcofaag met scènes van soldaten, die gebonden gevangenen vernederen, beeldhouwwerk van grote klasse waarvan je je onmiddellijk kunt voorstellen hoe zoiets duizend jaar later indruk heeft gemaakt op zo iemand als Donatello.
In het licht van hedendaagse gevoeligheden maakt de tentoonstelling er een punt van, de pure gewelddadigheid van Caesars carrière te benoemen. Zijn verrichtingen op het slagveld worden zelfs als genocide gekwalificeerd, want volgens Appianus en Plutarchus zou de Gallische Oorlog alleen al een miljoen slachtoffers hebben gemaakt, en in 55 voor Christus zouden Caesars legioenen twee Germaanse stammen in het Betuwegebied volledig hebben uitgeroeid. Sporen daarvan zijn bij Kessel-Lith opgedolven, de episode werd ook al uitgemeten in de televisieserieHet verhaal van Nederland, maar je moet je toch afvragen of die getallen niet schromelijk overdreven zijn, omdat ze nu eenmaal deel uitmaken van de cultus rond Caesars reputatie.
Het is nog lastiger te zeggen of die wreedheid ook deel was van zijn 'persoonlijkheid'. Caesar bemoeide zich actief met de verbreiding van zijn reputatie, getuige de propaganda in geschrifte, in monumenten, portretten en munten. Reputatie was alles, en eigenlijk moeten alle geschreven bronnen die niet door archeologie worden ondersteund met flinke korrels zout worden genomen.
Wat niet zo makkelijk op te maken is uit het ensemble, en ook niet uit de bloemrijke uit het Italiaans vertaalde teksten, wat dan precies begrepen moet worden onder die 'persoonlijkheid' van Caesar. Op een goed 21ste-eeuwse manier wordt kennelijk onderscheid gemaakt tussen de reputatie, het 'imago' van de man, en zoiets als 'de man zelf'. Ik vraag mij af of dat wel hout snijdt.
In 'Asterix' spreekt Caesar over zichzelf in de derde persoon enkelvoud en dat lijkt mij heel dicht bij de werkelijkheid. Er was één Caesar, tegelijk afstammeling van de godin Venus, edelman, politicus, priester, militair, strateeg, familiehoofd, vrouwenversierder en dictator, en dat was niet iets wat hij 's avonds aflegde als een mantel om 'gewoon zichzelf te zijn'. Ook de wreedheid hoorde tot die status: het was een normaal aspect van het dagelijks leven en in het krijgsbedrijf was het standaard. Juist doordat hij de soldaten van Pompeius na hun nederlaag niet executeerde, zoals gebruikelijk was, onderscheidde hij zich. Ook dat was reputatie.
Koen Kleijn
Julius Caesar: Ik kwam, ik zag en ging ten onder