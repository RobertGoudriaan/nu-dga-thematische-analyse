Witruimte voor de doden Fotografie Sakir Khader

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
20 februari 2025
De Palestijns-Nederlandse Sakir Khader ziet zichzelf als een militante fotograaf, bewapend met een camera. Op de bezette Westoever is iedere Palestijn een doelwit.
Een islamitischekaffan,het Arabische woord voor lijkwade, is een meterslange witte doek waarin overleden moslims worden gewikkeld voordat zij te ruste worden gelegd. Vroeger werd zo'n kleed ook wel door reizigers, pelgrims en krijgers als tulband gedragen, zodat zij bij hun eventuele overlijden zo snel mogelijk ter plekke begraven konden worden, zoals de islamitische traditie dat voorschrijft.
Wanneer Sakir Khader (34) naar de Westelijke Jordaanoever afreist, neemt hij zijn kaffan altijd mee. De Palestijns-Nederlandse journalist kent de risico's van het vak en houdt bij elk bezoek serieus rekening met de dood. Of een moordaanslag. Op de bezette Westoever, het toneel van structurele gewelddadigheden door Israëlische soldaten en kolonisten, is iedere Palestijn, gewapend of ongewapend, een potentieel doelwit.
Khader is een militante fotograaf, in de zin dat hij, zoals hij zelf in media-optredens steevast aangeeft, bewapend is met een camera. Elke foto, elke video-opname van de dagelijkse praktijk van de bezetting is daarmee een verzetsdaad. Het Israëlische leger is zich bewust van deze symboliek en ziet Palestijnse journalisten dikwijls als verlengstuk van het gewapende verzet. Een blauw vest met daarop in witte hoofdletters 'PRESS' biedt in de bezette gebieden geen bescherming tegen militaire aanvallen.
Wie Khaders expositiedebuut in Amsterdams fotomuseum Foam bezoekt, wordt dat kille feit op de neus gedrukt - bijna letterlijk. Bij de ingang van de expositieruimte hangt zijn kaffan, als een soort deurgordijn. Het gewaad is niet maagdelijk wit, zoals gewoonlijk, maar in zwarte stift volgeschreven met de namen van meer dan tweehonderd Palestijnse collega's die sinds 7 oktober 2023 zijn gedood. Achter de namen vaak een plusteken en een getal, dat het aantal omgekomen familieleden van de mediawerkers meetelt. Onderaan is wat witruimte voor de doden die ongetwijfeld nog zullen vallen.
In zijn solotentoonstellingmet de Arabische titelYawm al-Firak('dag van het afscheid)' is de dood een centraal thema. Sakir Khader, inmiddels aspirant-lid van het prestigieuze fotoagentschap Magnum, brengt de bittere realiteit van leven (en dood) onder een militaire bezetting ongefilterd dichtbij. Hij bezocht meerdere malen de Palestijnse stad Jenin, zoals hij eerder deed voor de met de Zilveren Camera bekroonde fotoserieHet leven op de West Bank vóór 7 oktober. De in Vlaardingen geboren Khader, kleinzoon van Palestijnen uit Nablus, is kind aan huis in het gebied en wordt door de lokale gemeenschappen als zodanig beschouwd. Voor een documentairemaker is dat een voordeel van jewelste.
Meer dan twintig jaar geleden, tijdens de Tweede Intifada, verloor Khader zijn neefje Kosay in Nablus door een Israëlische scherpschutter. Het was een gebeurtenis die hem uiteindelijk zou leiden naar een carrière in de journalistiek. In de entreehal, voorbij het lijkgewaad, hangt een bewerkt gedenkpostertje van Kosay, afgebeeld als een martelaar boven de Al-Aqsamoskee, omringd door gemaskerde strijders. Het zijn de bekende posters van talloze Palestijnse doden die overal in de inmiddels dichtbebouwde en overbevolkte Palestijnse vluchtelingenkampen hangen, van Gaza tot Nablus, van Jenin tot Beiroet.
In dezelfde hal hangen kleine zwart-witportretten van Palestijnse jongemannen uit Jenin. Foto's die alledaags voorkomen, zoals het beeld van vier Palestijnen bij een muur - de een hurkend met een sigaretje tussen zijn vingers, de ander turend op zijn telefoon, geflankeerd door twee andere muurplakkers. Ze zien er fit en modieus uit, met hun hippe kleding en strak opgeschoren kapsels. Zonder voorkennis had dit beeld van de hangjongeren overal genomen kunnen zijn, in een volkswijk van Algiers, Tanger of Marseille. Stoere jongens in hun latere tienerjaren, hooguit begin twintig, in de bloei van hun leven.
Maar schijn bedriegt. Er is geen bloei, want het is geen leven, daar in het vluchtelingenkamp van Jenin. Decennialang groeien generaties op met de uitzichtloosheid van de Israëlische bezetting. Een van de redenen overigens waarom Khader zijn foto's in zwart-wit toont, om de continuiteit van de benarde situatie van de Palestijnen te benadrukken. Jongens die in het kamp opgroeien zien hun broers, neven en ooms opgepakt worden, gewond raken en niet zelden gedood worden.
Jenin staat van oudsher bekend als verzetshaard, met name het kamp waar Palestijnen verdreven door de oorlog van 1948 in terecht kwamen. Het vluchtelingenkamp is een broeinest van militante groepen. Aan vers bloed geen gebrek, menig jongere sluit zich aan bij deze of gene brigade. In 2002 is het opstandige kamp bij een Israëlische belegering met de grond gelijkgemaakt. Sinds het staakt-het-vuren in Gaza eind januari is het Israëlische leger bezig met een grootschalige inval van Jenin. Hele woonblokken worden opgeblazen, straten met bulldozers onbegaanbaar gemaakt, duizenden bewoners zijn inmiddels ontheemd geraakt. Israël spreekt zelf van een 'Gazaanse aanpak' - totale verwoesting dus.
De dood ligt in Jenin altijd al op de loer,zo bewijst Khader. In de zaal naast de hal van de 'levende jongens' wordt de bezoeker geconfronteerd met hun doodsportretten. Ze zijn gedood bij aanvallen van de bezettingsmacht. De jonge, goed verzorgde gezichten zijn op deze foto's gehavend, de opgeschoren kapsels verborgen achter een hoofdband van een strijdgroep.
Dat is niet het enige contrast dat Khader in die ruimte wil tonen. Recht tegenover de foto's van de gedode jongens hangen portretten van hun moeders. Khader heeft deze vrouwen niet alleen vastgelegd, maar ook geïnterviewd aan de hand van een eeuwenoud Arabisch gedicht waarnaar de expositie is vernoemd.Yawm al-Firakis een treurlied over het abrupte verlies van naasten, van wie geen waardig afscheid genomen kon worden. De moeders, die Khader liefkozend 'tante' noemt, geven aan zich in een permanente rouwverwerking te bevinden. Ze koesteren allemaal een verlangen om terug te gaan in de tijd, om hun zonen nog één keer stevig te omhelzen. Sterk is de foto van de Palestijnse moeder bij de deuropening van haar huis, alsof ze wacht op een zoon die te laat is, maar nog elk moment kan arriveren.
In de derde ruimte van de expositie, door Sakir Khader omgedoopt tot 'het Hiernamaals', is een video-opname van een begrafenis te zien, van mortuarium tot graf. Rouwende familieleden,
vrienden en kampbewoners verzamelen zich voor de laatste rituelen rond de levenloze lichamen van 'hun' zonen. De doden, gedrapeerd met een zwart-gele vlag van de lokale brigade, worden in een draagbaar door de nauwe steegjes van het kamp vervoerd, onder luid gescandeer van islamitische leuzen. De fragmenten doen denken aan de vluchtige beelden van chaotische Palestijnse begrafenisstoeten uit het journaal, maar die worden meestal afstandelijk gefilmd. Khader komt veel dichterbij, zoals bij het moment dat de lichamen de moskee worden binnengedragen, langs de rouwende vrouwen bij de poort. Vanuit een hoger gekozen positie zoomt hij in op een snikkende moeder, die het dodengebed in de moskee op afstand moet gadeslaan.
Een islamitische uitvaart is grotendeels een mannenaangelegenheid, maar op de laatste muren van zijn tentoonstelling richt Khader zich juist op de vrouwen. Op de foto's zien we onder andere rouwende moeders en een bezoek van een groepje vrouwelijke familieleden aan een begraafplaats. Let overigens op de jaartallen die op de grafstenen zijn gebeiteld en het valt meteen op: daar liggen jongens geboren na de eeuwwisseling.
De foto van een grote groep vrouwen die zich op straat heeft verzameld bij een begrafenisplechtigheid noemt Khader 'De Moeders van de Martelaren'. Het Palestijnse moederschap wordt gekenmerkt door verlies. Elke moeder krijgt er vroeg of laat mee te maken, soms zelfs meerdere keren. Dit is de onbeschrijfelijke pijn die in elk huis gevoeld wordt. Een pijn die de moeders als lotgenoten begrijpen. En door die gedeelde ervaring houden ze elkaar binnen hun kwetsbare maar hechte gemeenschap overeind, blijven ze standvastig. Zij beschouwen de dood van hun zonen als een offer, een martelaarschap.
Dat maakt het vluchtelingenkamp van Jenin voor zoveel Palestijnen onsterfelijk. Door het continue verzet van opeenvolgende generaties is het kamp niet louter een plek waar ontheemden zich ooit hebben gevestigd, maar een sterk onderdeel van het nationale bewustzijn. 'En de rode vrijheid heeft een deur/ waaraan door elke bebloede hand wordt geklopt', dichtte de Egyptische dichter Ahmad Shawqi in 1926 nadat de Syrische opstand in Damascus bloedig werd neergeslagen door de Franse bezetter. De dichtregel wordt in Palestijnse kampen en daarbuiten gretig aangehaald en op muren gekalkt.
Sakir Khader is in zijn werken openbare optredens uitgesproken; bij een gebrek aan een goede vertaling van het Engelse woord'unapologetic'.Hij wil een venster zijn op een wereld die zo vaak wordt platgeslagen en gebruikt daar zijn eigen referentiekader en bijbehorende termen voor. Wanneer hij spreekt van 'martelaren', dan weet hij dat hij door sommigen voor 'terreurverheerlijker' zal worden uitgemaakt. Het deert hem allang niet meer. Khader laat zijn foto's voor zich spreken. Het is een eervolle erkenning van zijn bijzondere werk dat Foam zich aan deze expositie heeft gewaagd. Dat Khader inmiddels een sterrenstatus geniet, bleek ook bij de opening van de expositie, met lange rijen aan de Keizersgracht.
Martelaar, ofshaheed,betekent getuige. Dat is wat Sakir Khader doet met zijn foto's: toeschouwers onverschrokken deelgenoot maken van waar hij getuige van is. Hij sluit niet uit dat hij zijn werk vroegtijdig met de dood moet bekopen - zijn naam aangevuld onder die van de collega's op zijn eigen lijkgewaad.
Let op de jaartallen op de grafstenen en het valt meteen op: deze jongens zijn na 2000 geboren