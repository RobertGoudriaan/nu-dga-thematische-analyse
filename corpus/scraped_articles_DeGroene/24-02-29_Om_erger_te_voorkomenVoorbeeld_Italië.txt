Om erger te voorkomen Voorbeeld Italië

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
29 februari 2024
Als alternatief voor een traditioneel kabinet onderzoekt informateur Kim Putters de voorkeur van NSC-voorman Pieter Omtzigt voor bijvoorbeeld een zakenkabinet. Wat kan Nederland in dat opzicht leren van Italië?
Italianen waren gewend aan regeringendie om de haverklap vielen en met plakband en nietjes oneindig uit hun as herrezen. Vanaf de geboorte van de republiek Italië op 2 juni 1946, toen de Italianen per referendum het fascistische koningshuis van Savoye de deur uitschopten, ging het altijd zo. Christen-democratischecome back-kampioenen als de regering-De Gasperi VIII (van slechts één zomermaand in 1953), de regering-Andreotti VII, of de vierde regering van Silvio Berlusconi waren doodnormaal. Italië heeft in 78 jaar 68 kabinetten gehad met 31 premiers, wat neerkomt op gemiddeld één regering en nog iets achter de komma per jaar. Ter vergelijking: Nederland heeft sinds het einde van de Tweede Wereldoorlog dertig kabinetten gehad met vijftien premiers.
Maar waar de Italianen niet aan gewend waren, was de direct door de president aangewezen externe premier van een zakenkabinet, een noodgreep die door de toenmalige president van Italië Giorgio Napolitano in het leven werd geroepen en sindsdien een terugkerende tussenoplossing met allerlei varianten is geweest. Napolitano, de communistische rot in het vak, introduceerde het eerste zakenkabinet in november 2011, om in godsnaam af te komen van Silvio Berlusconi met het (geldige) excuus van de 'spread', die in korte tijd zo was opgelopen dat Italië Griekenland achterna dreigde te gaan. De Italiaanse spread - het negatieve verschil in waarde tussen Duitse en Italiaanse staatsaandelen - was in korte tijd zo gestegen dat het spook van eenfailed stateboven Italië hing.
De 86-jarige Napolitano overtuigde Berlusconi ervan dat hij onmiddellijk zijn biezen moest pakken om het land te redden. En dat deed Berlusconi enigszins verbouwereerd, hij was op dat moment gewoon hoofd van een gekozen regering (Berlusconi IV van 8 mei 2008 tot 16 november 2011) en zag eigenlijk niet in waarom hij er voortijdig, met nog anderhalf jaar te gaan, een einde aan moest maken.
Hij had nog niet schoorvoetend 'nou vooruit dan maar' gezegd of daar stond Mario Monti al klaar voor de symbolische overdracht van het belletje, dat de vertrekkende premier altijd overhandigt aan de nieuwe. Een blitzactie van president Napolitano die zich in de politieke coulissen had voltrokken, want voormalig eurocommissaris, lid van de Bilderberggroep en Goldman Sachsadviseur Monti had wel verrassend snel een heel zakenkabinet klaar staan, namelijk binnen één dag. Allemaal zo op het oog keurige mensen die waarschijnlijk veel afwisten van de portefeuille die ze was toebedeeld, geen politici. Napolitano had zijn blitzactie goed voorgekookt, dat was duidelijk.
Het verschil met eerdere - zeldzame - Italiaanse interim-kabinetten was dat je bij Monti sterk de indruk kreeg dat hij niet was aangesteld voor de lopende zaken, maar voor het grote puinruimen van het desastreuze en altijd maar zorgeloos doorgroeiende debet van de Italiaanse staatskas, een revolutie waar nog nooit enige premier zich aan had gewaagd. Monti spoot uit de startblokken met een ambitieus programma, waarbij een aantal heilige koeien in hoog tempo naar de slachtbank werd geleid. Het voor welke politieke leider dan ook onaantastbare Italiaanse pensioensysteem, hup, het hakmes erin, wat zeker nog niet betekende dat het nu helemaal conform de Europese richtlijnen was, maar toch.
Voorgoed op het Italiaanse netvlies gebrand staat het moment waarop Elsa Fornero, de professor economie die door Monti was benoemd tot zijn minister van Arbeid en Sociale Politiek, in tranen uitbarstte op de persconferentie van 4 december 2011, waar Monti zijn pensioenhervorming presenteerde. Een besparing voor de Italiaanse staat van tachtig miljard euro, via een algoritme dat geen Italiaan toen nog kon begrijpen, maar Elsa Fornero wel, vandaar haar tranen.
Het drama van de'esodati'(een bijbelse term die slaat op het volk dat uit eigen land wordt verjaagd) ligt iedereen nog vers in het geheugen, vooral de verstotenen zelf. Een grote groep Italiaanse werknemers die een vervroegd pensioen hadden geaccepteerd bij bedrijven in nood volgens het oude systeem, en die nu in het luchtledige terechtkwamen. Een drama dat jaren heeft geduurd, nog steeds niet helemaal is opgelost en waarvan honderdduizenden de dupe zijn geworden. De uitgestreken Monti keek verbaasd opzij naar de tranen van zijn minister, klopte haar bemoedigend op de arm, en voort ging hij weer, de karavaan-Monti, die, zo begonnen de Italianen te vermoeden, was gestuurd door hogere machten uit verre landen.
Toen Monti een jaar later volgens de verkiezingskalender zijn ontslag indiende bij president Napolitano, had hij lekker kunnen doorpakken; hervorming van het pensioensysteem en van de fiscus (met de incassoteams van Equitalia die vele zelfmoorden in de Italiaanse middenstand op hun geweten hebben), controle op de openbare uitgaven, opheffing van het geldslurpende en overbodige papieren gremium van de provincies (die onder Giorgia Meloni trouwens weer in ere zijn hersteld), het Europese anti-spreadschild dat vooral dankzij Monti bestaat, kortom: allemaal dingen die geen gekozen Italiaanse regering er ooit door had gekregen.
De gedoogsteun in het parlementkalfde wel af, maar dat was ingecalculeerd. Op 8 december 2012 bood Monti zijn ontslag aan, maar hij bleef nog aan tot 28 april 2013, toen er met veel moeite eindelijk een nieuwe regering bijeen was gesprokkeld, want het stembusresultaat was zo goed als onleesbaar. Italië was na het door de strot gedouwde Monti-jaar uiteengevallen in drie praktisch gelijke blokken, waarbij de afkeer van het establishment de boventoon voerde: de overdonderend luide proteststem van Beppe Grillo, de anti-systeemcabaretier die uit het niets een resultaat van ruim 25 procent haalde met zijn Vijfsterrenbeweging; het traditioneel-linkse blok van de PD (Partito Democratico) met ongeveer exact hetzelfde percentage; en het Berlusconiblok van ruim 21 procent, in zekere zin ook een proteststem, maar dan eentje waarmee te onderhandelen viel, wat niet gold voor Grillo's 'burgers', zoals de nieuwkomers in de politiek zichzelf noemden. Geen parlementariërs, maar 'burgers', om meteen duidelijk te maken dat er geen concessies aan 'het systeem' gedaan gingen worden.
De politieke outsiders van Grillo's blogbeweging weigerden elke vorm van overleg of toenadering met de PD, de meest voor de hand liggende combinatie. In een filmpje dat meteen online werd gezet (openheid!) veegden de 'burgers' de vloer aan met de ervaren 61-jarige PD-voorzitter Pier Luigi Bersani en zijn vakbondsmanieren uit de jaren vijftig. Bersani trad diep vernederd af en voor hem in de plaats schoof snel de 46-jarige Enrico Letta, de enige uit de hogere rangen van de PD die er helemaal geen bezwaar tegen had om samen met Berlusconi te regeren.
Zo graag wilde Napolitano, de oude communist van de gestaalde kaders, de proteststem van de ongrijpbare Grillo buiten het politieke speelveld houden dat hij er zelfs een regering met Berlusconi voor over had. Dezelfde Berlusconi die hij anderhalf jaar eerder via de achterdeur de politiek had uitgewerkt, mocht nu gewoon weer via de voordeur naar binnen.
En hier trad dus de tweede presidentiële regering in werking, waarbij de duidelijke proteststem geheel werd genegeerd, en daarmee ook bijna negen miljoen Italianen. Maar liefstdrieuit het reservoir van de PD geplukte premiers werden van 2013 tot 2018 naadloos op elkaar en zonder tussenkomst van de Italiaanse kiezer van bovenaf benoemd door twee presidenten. In 2015 werd de toen negentigjarige Napolitano opgevolgd door Sergio Mattarella, die de strategie van zo-lang-mogelijk-verkiezingen-uitstellen voortzette. Deze vijfjarige regeringstermijn van de PD op presidentieel gezag voelde voor de Italianen opnieuw als diefstal van hun kiesrecht, waar ze na het traumatische Monti-jaar nu juist helemaal klaar mee waren.
Logisch dus dat toen er vijf jaar later eindelijk weer eens gekozen mocht worden, de proteststem als een fontein de stembus uitspoot: weer de partij van Beppe Grillo, maar dan nu met bijna 33 procent, een monsterzege. En nu gingen de Vijfsterren wel regeren, want chique langs de zijlijn blijven wachten tot het hele systeem zichzelf had opgeblazen schoot niet op, hadden ze inmiddels begrepen.
De regeringen-Giuseppe Conte I en II van mei 2018 tot februari 2021 waren in ieder geval het resultaat van de stembus, al was het op zijn Italiaans, dat wil zeggen met een dramatische wisseling van de wacht in de zomer van 2019. Matteo Salvini, de zichzelf onsterfelijk populair wanende leider van de Lega met zijn rabiate anti-vluchtelingenaanpak, dacht dat hij met zijn zeventien procent wel even de stekker uit de regering-Conte kon trekken om zelf premier te worden, maar dat was buiten het strategische inzicht van Beppe Grillo gerekend. Hij liet zijn 'burgers' pootje-over maken naar links, de PD, die met een ruime achttien procent ook een prima regeringspartner kon zijn. En toen kwam covid via Italië Europa binnenrollen, wat alles dusdanig anders maakte dat van normaal regeren eigenlijk nauwelijks meer sprake was.
De eerste besmetting in Noord-Italië werd vastgesteld op 31 januari 2020, op 9 maart gooide premier Conte heel Italië op slot als rood gebied, de dodenteller staat na vier jaar op 191.000, het aantal besmettingen op bijna 26 miljoen. De verrassend diplomatieke Vijfsterren-premier sleepte een enorm bedrag voor Italië binnen uit het Europese Herstelfonds voor coronaschade, veruit het hoogste van alle landen. In vijf jaar tijd zou Italië 191,5 miljard krijgen uit het NextGenerationEu-herstelplan, dat voor alle landen samen 750 miljard ter beschikking had.
Zóu, want Conte werd in februari 2021pootje gelicht door Matteo Renzi, om redenen die niemand zich meer kan herinneren, zoals vaker het geval is bij oud-premier Renzi, die ook zichzelf pootje lichtte. En toen was het weer tijd voor een zakenkabinet. Dat werd de regering van Mario Draghi, de  voormalige gouverneur van de Italiaanse Bank en voorzitter van de Europese Bank, die door president Mattarella tot externe premier van een zakenkabinet werd aangewezen dat het heeft volgehouden van februari 2021 tot oktober 2022.
Anders dan bij het zakenkabinet van Monti zat er bij het zakenkabinet van Draghi geen limiet op zijn mandaat. Het liefst had president Mattarella hem vijf jaar laten regeren. En niet alleen Mattarella. Ook Europa was erg blij met Draghi, die een regering van nationale eenheid had samengesteld die werd gesteund door alle Italiaanse partijen, behalve de fascisten van Giorgia Meloni, die mede daardoor in september 2022 de verkiezingen wonnen, nadat Draghi woedend de handdoek in de ring had gegooid.
Hij was aangesteld voor het implementeren van het corona-geld volgens de ingewikkelde Europese regels, maar werd gek van het infantiele knipperlichtgedrag van de partijen die hem zouden steunen. 'Een regering van nationale eenheid betekent dat je niet bij alle jou onwelgevallige maatregelen meteen tweetjes gaat rondsturen over hoe je het er niet mee eens bent', vatte de tot het uiterste getergde bankier Draghi de situatie samen.
Dat betekent niet dat het zakenkabinet in Italië verleden tijd is. Min of meer kun je stellen dat ze elkaar de afgelopen dertien jaar om en om hebben afgewisseld; een zakenkabinet, verkiezingen die door de proteststem werden gewonnen, wat dan weer gerepareerd moest worden door een zakenkabinet, enzovoort.
Toen er eindelijk weer gekozen mocht worden, spoot de proteststem als een fontein de stembus uit