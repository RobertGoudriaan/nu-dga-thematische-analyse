Een krankzinnige vader Dichters&Denkers

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
10 augustus 2023
InDe Arabier van de toekomstlegt Riad Sattouf de verschillen en parallellen tussen de Syrische en de Franse samenleving bloot. Het stripverhaal vormt in veel opzichten het verslag van een gebroken wereld.
Op 23 februari 2011 wist de Libische havenstadBenghazi het juk van dictator Moammar Kadhafi af te werpen. Vijf weken eerder hadden demonstranten in buurland Tunesië zich ontdaan van hun eigen autocratische president en geïnspireerd door deze gebeurtenis waren overal in de Arabische wereld mensen de straat op gegaan - hoopvol werd dit de 'Arabische Lente' genoemd.
Van alle leiders wier troon aan het wankelen werd gebracht behoorde Kadhafi zonder meer tot de meest excentrieke. Hij bezat een vrouwelijke lijfwacht, droeg uitzinnige militaire uniformen en maakte er een heel nummer van om een bedoeïenentent mee te nemen tijdens buitenlandse reizen. In 1969 had hij koning Idris tijdens een staatsgreep afgezet. Na een reeks sociale hervormingen kondigde hij een culturele revolutie af en vestigde in 1977 de zogehetenJamahiriya,de 'staat van de massa's' waarin hij zichzelf de titel gaf van 'Broederleider en Gids van de revolutie'. In de praktijk bestuurde hij het land als een alleenheerser. Eigenlijk was Kadhafi's Libië een groot sociaal experiment, gebaseerd op het door hemzelf geschreven 'Groene boekje'.
Een week na het begin van de opstand tegen Kadhafi was ik via Caïro naar Benghazi gereisd. De stad was in feeststemming: iedere avond dromde een mensenmassa rond het gerechtsgebouw dat fungeerde als hart van de rebellie. Een groepje studenten troonde me mee naar een uitgebrand gebouw aan de rand van de stad. Te midden van de resten van wat een collegezaal moest zijn geweest, vertelde een van de studenten door de opstand 'gered' te zijn.
'Ik was 26 keer niet naar het college "Groene boekje" geweest én ik was voor het examen gezakt', zei hij. 'Ik had beroep aangetekend, maar het zag er somber voor me uit.'
De opstand bood uitkomst. Kadhafi borduurde voort op het nationalisme en pan-Arabisme van de Egyptische president Nasser, en gaf daar vervolgens een eigen draai aan. Geleidelijk transformeerde hij het olierijke Libië tot een soort openluchtinrichting. Je kon je voorstellen dat je eruit weg wilde, maar ernaartoe?
Toch was dat precies wat de Syriër Abdel-Razak Sattouf en zijn jonge Franse vrouw begin jaren tachtig deden. Het was het startpunt voorL'Arabe du futur,de Arabier van de toekomst, de internationaal bejubelde autobiografische reeks van de Franse striptekenaar Riad Sattouf, waarvan onlangs het laatste en zesde deel in Nederlandse vertaling verscheen.
Sattouf, dan juist gepromoveerd aan de Sorbonne, slaat een aanbod om in Oxford te komen doceren af (ze spelden zijn naam verkeerd - hier weet je als lezer: deze man gaat voor problemen zorgen) en accepteert in plaats daarvan een positie aan de universiteit van Tripoli. In een geel getoonzet decor (ieder land heeft zijn eigen achtergrondkleur in de reeks) zien we de Sattoufs tastenderwijs hun weg vinden in de Jamahiriya. Huizen zijn er collectief bezit en wat dat betekent ontdekken ze wanneer er bij thuiskomst een ander gezin zijn intrek heeft genomen in wat zij als hun huis zagen. Een van de vele bijzonderheden van Kadhafi's Libië. Wie een huis onbeheerd laat kan er geen claim op leggen. Het is dus het beste als Clémentine thuisblijft zodat ze zeker zijn van een dak boven hun hoofd - het begin van een lange reeks kwellingen en frustraties die als een rode draad door de reeks loopt, met als dieptepunt de ontvoering van Clémentine's jongste zoontje Fadi door haar echtgenoot.
Zo bezien isL'Arabe du futurhet verhaal van een gedoemd huwelijk tussen een gedreven en in veel opzichten uiterst onaangename man, en een wat gedweeë vrouw. Ze ontmoetten elkaar in 1971, in de mensa van de Sorbonne. De getalenteerde uitwisselingsstudent Abdel-Razak benadert Clémentine en een vriendin, maar de vriendin houdt hem af. Abdel-Razak houdt aan, en om van hem af te zijn stemt de vriendin in met een afspraakje op Place d'Opéra. Uit goeïigheid gaat Clémentine in haar plaats naar de afspraak ('één koffietje, niet meer'). 'Doe het niet!' wil je haar als lezer nog toeroepen, maar het is dan al te laat, en gelukkig maar, want je krijgt er een meesterwerk voor in handen.
Abdel-Razak en Clémentine krijgen een relatie, Abdel-Razak promoveert, en niet lang daarna wordt hun zoon Riad geboren, de eigenlijke hoofdpersoon vanDe Arabier van de toekomst,en het alter ego van de auteur. We zien hem opgroeien. Eerst in Libië, vervolgens in het Syrië van Hafez al-Assad, en tussendoor op verschillende plaatsen in Bretagne, waar zijn grootouders van moederszijde wonen. Een deel van de aantrekkingskracht van de reeks ligt in de nietsontziendheid waarmee Sattouf het proces van opgroeien van zijn hoofdpersoon beschrijft, met de wrede darwinistische groepsdynamica die daar nu eenmaal bij hoort van het erbij willen horen en uitgesloten worden, van verlangen naar meisjes en gedumpt worden, van dromen van succes, dat ook krijgen, maar in het besef dat je nog steeds met je onaantrekkelijke zelf zit opgescheept.
Wat de reeks eveneens bijzonder maakt zijn de kleurrijke en goed uitgewerkte bijpersonages: de gewelddadige en heimelijk christelijke basisschoolleraar in Ter Maaleh, het Syrische geboortedorp van Abdel-Razak; Riads zeer religieuze Syrische oma, zijn wrede en door 'joden' geobsedeerde neefjes die hem het leven zuur maken, maar ook Riads grootouders in Bretagne: zijn begrijpende oma en haar nieuwe partner die Riad en zijn broertje onderdak verlenen. Maar ook Riads rokkenjagende en zonnebadende grootvader, die Riads eerste stappen op weg naar een carrière als striptekenaar financiert, maar te vroeg overlijdt na een leven van systematisch te vet eten, te veel drinken en roken − na zijn pensioen aangevuld met een ongelimiteerde hoeveelheid gerookte zalm.
Na Libië verhuist het gezin naar Syrië, waar Hafez al-Assad in 1963 met de seculiere Ba'ath-partij via een staatsgreep aan de macht kwam. Op welk moment besef je dat je in een corrupte autocratie leeft? Toen ik als negentienjarige een reis door het Midden-Oosten maakte, kreeg ik daar weinig van mee. Het was kort voor het uitbreken van de Eerste Golfoorlog en ik herinner me de anti-Amerikaanse leuzen op posters in winkels in Syrië en Jordanië. Syriërs die ik ontmoette oogden ontspannen, ze waren gastvrij en zaten vol grappen. Met de chauffeur van de Nederlandse expatfamilie die mij in Damascus onderdak verschafte toerde ik langs de grote bezienswaardigheden van het land: Krak des Chevaliers, het immense kruisvaarderskasteel vlak bij Homs en de ruïnes van de Romeinse stad Palmyra, die later grotendeels werd verwoest door de terreurgroep Islamitische Staat.
Toevallig waren er juist verkiezingen in Syrië, dat wil zeggen, er was één kandidaat: Hafez al-Assad, en daar kon je ja of nee tegen zeggen. Formeel dan. Ik herinner me dat ik met de chauffeur het stemlokaal in zijn buurt bezocht. Achter een tafel zat een vijftal militairen. Daar moest je je legitimeren, je adres opschrijven, en dan mocht je vervolgens een biljet van de stapels 'ja' of 'nee' pakken en dat in een stembus doen.
In het geval van Riad lacht de dictatuur hem toe, en wel in de vorm van Tarek, een onduidelijke kennis van zijn vader, die het gezin Sattouf eerst bij hem thuis uitnodigt en vervolgens mee uit shoppen neemt in de rijk gevulde winkels van het naburige Libanon.
Wanneer ze terug de grens over gaan, knipmessen de Syrische douanebeambten wanneer ze Tarek zien. Riad brandt van bewondering en nieuwsgierigheid en vraagt wat Tarek voor werk doet. Tarek toont allerlei foto's waarin hij in de buurt van president Assad staat. 'Ah, u bent bodyguard!' roept Riad vol bewondering. Tarek legt uit dat er meerdere bodyguards zijn. 'Maar we zouden er net zo goed niet hoeven zijn, want niemand hier is agressief tegen de president. De voornaamste reden dat we er zijn is om mensen die té enthousiast zijn een beetje in toom te houden.'
Later bezoeken ze de universiteit in Damascus, waar de vader van Riad werkt als docent. 'Dit jaar studeer ik hier ook', zegt Tarek tegen Riad in het bijzijn van Abdel-Razak. 'En ik hoop goede cijfers te halen.' Nog weer later vertelt Abdel-Razak aan Riad dat Tarek dat jaar maar één keer op de universiteit langskwam: de dag van het tentamen. Hij schreef zijn eigen naam en die van Abdel-Razak op het tentamenblad en vertrok weer.
Het heen en weer gereis tussen Ter Maaleh en Bretagne stelt Sattouf in staat om allerlei verschillen en parallellen tussen de Syrische en de Franse samenleving bloot te leggen. De verschillen lijken voor zich spreken te spreken, maar overeenkomsten zijn er ook. Want als je goed kijkt zijn de verschillen tussen de traditionele plattelandswereld van Cap Fréhel en Ter Maaleh nu ook weer niet zó groot. Die van Ter Maaleh is hooguit wat ruraler - zeker in het eerste deel van de serie.
De buurvrouw van Riads Bretonse oma stamt uit een wereld die identiek is aan die van Riads Syrische oma met primitieve huisjes zonder stromend water en elektriciteit en waar jonge katjes die geen tehuis vinden met een vanzelfsprekende achteloosheid worden doodgeslagen en in de vuilnisbak gedumpt. De portretten die Riads Bretonse oma van haar eigen grootouders aan de muur heeft hangen ademen een tuchtig katholicisme, waar vanaf het einde van de jaren zestig van de vorige eeuw mee is afgerekend.
Tegelijk zijn de verschillen toch ook significant. De nieuwe fase in de moderniteit die toen in Europa werd ingeluid en waarbij de religie, maar ook de traditie en het patriarchaat het moesten ontgelden, is in Ter Maaleh eigenlijk alleen zichtbaar in materiële zin: er verrijzen moderne betonnen gebouwen (die consequent scheurtjes vertonen) er zijn moderne ziekenhuizen en zo nu en dan scheren erstate of the artjachtvliegtuigen over. Alleen westerse techniek werd overgenomen, de veranderingen in mentaliteit werden als het even kon buiten de deur gehouden of sijpelen maar heel langzaam door, misschien niet per se bij de alawitische jetset in Damascus, maar toch zeker bij de soennitische meerderheid op het Syrische platteland.
Zo wordt er op de school van Riad in Ter Maaleh nog steeds ongemeen hard geslagen: met een houten stok op naar voren gestoken handen. Kinderen leren elkaar hoe je de gevolgen ervan enigszins kunt beperken, door de binnenkant van de handen tegen elkaar te wrijven. Op school in Frankrijk wordt niet geslagen, merkt hij tot zijn verbazing; hier wordt in restaurantsetting geluncht. Het gevaar hier loert vooral vanuit de immigrantenkinderen in de banlieues. Niet zozeer in Cap Fréhel als wel in Rennes, waar het gezin na verloop van tijd naartoe verhuist. Alsof de gewelddadige Arabische wereld is meeverhuisd. Tegensputteren dat hij net als zijn belagers een 'Arabe' is helpt niet, het maakt het erger. Op een goed moment wordt het witte schooltje van Riad aangevallen door een enorme groepbanlieusardsdie alles en iedereen kort en klein slaan, een jaarlijks terugkerende orgie van door ressentiment gedreven geweld, van machteloos geweld ook, want de jongens weten: de witte leerlingen stromen door, Frankrijk in, zij blijven achter in de misère.
In de Franstalige pers is Sattouf aangesproken op de eenzijdig negatieve manier waarop hij de Arabische wereld beschrijft. Hij zou alle vooroordelen over gewelddadige, onhygiënische, homofobe, misogyne en antisemitische 'Arabieren' bevestigen. Zijn eigen afkomst zou hem daarbij tegen beschuldigingen van racisme beschermen en hem dus een vrijbrief geven. Verdedigers wijzen erop dat wat Sattouf beschrijft de subjectieve beleving van zijn hoofdpersonage is, dat Frankrijk nu ook niet per se gespaard blijft, en dat het hele oeuvre van Sattouf nu eenmaal van enige misantropie doordesemd is. Mij was steeds duidelijk dat het een nogal karikaturaal beeld was, en geen wetenschappelijk ingestoken etnografische studie of iets dergelijks.
De Arabier van de toekomst is een Arabier uit een toekomst die nog heel ver weg is.L'Arabe du futuris in veel opzichten het verslag van een gebroken wereld, geïntimideerd door de westerse technische superioriteit, vernederd door het Europese kolonialisme, en tegelijk overtuigd van de eigen morele superioriteit. Het is eengemankeerdemoderniteit, en Abdel-Razak is er bij uitstek een exponent van. Dit verklaart wellicht ook waarom hij zo ontvankelijk blijkt voor zijn moeders religiositeit. Het biedt identitaire houvast op een moment dat grote verwachtingen stranden. Naarmate vader Abdel-Razaks academische carrière meer vastloopt wordt hij religieuzer: van de overtuigde seculier die hij was ten tijde van zijn Parijse studententijd verandert hij in een vrome moslim die hoog opgeeft van zijn pelgrimage naar Mekka. Clémentine vraagt zich vertwijfeld af waar de seculiere en progressieve man is gebleven die ze destijds had leren kennen in de kantine van de Sorbonne.
Deze ontwikkeling krijgt een spectaculaire ontknoping wanneer Abdel-Razak tijdens een gezamenlijke vakantie in Syrië tijdens het diner een boetepreek begint af te steken en Clémentine in lachen uitbarst. Er iets lijkt kort te sluiten in het hoofd van Riads vader: hij grijpt de voet van zijn vrouw vast en houdt er voor het oog van de gehele verbouwereerde Syrische familie een brandende lucifer tegenaan om haar aan den lijve te laten ervaren hoe het in de hel voelt.
Daarna probeert Abdel-Razak het nog wel in het huishouden, zegt dat hij 'weer modern' is geworden en dat zelfs joden eigenlijk best aardig zijn. Maar het incident met de lucifer markeert het einde van de relatie van Abdel-Razak en Clémentine.
Het vijfde deel eindigt met de ontvoering van Raids jongste broertje Fadi; deel zes staat in het teken van de hellegang van Clémentine om hem terug te krijgen. Eerst met behulp van een medium, vervolgens met een beroep op Jacques Chirac (die tijdens een presidentsverkiezingscampagne opduikt in de supermarkt in Rennes waar Clémentine met haar twee overgebleven kinderen in de rij staat), dan met een malafide Algerijnse advocaat en ten slotte met een oudagent van de Franse geheime dienst - allemaal tevergeefs.
In het leven van Riad verdwijnt de Arabische wereld in de serie geleidelijk naar de achtergrond. Riad moet nu zijn weg vinden in de Franse maatschappij, eerst op een grafische privé-school in Nantes, vervolgens in Parijs, waar hij een opleiding volgt aan een prestigieuze kunstacademie in het dertiende arrondissement.
Vader Abdel-Razak heeft zich teruggetrokken in Syrië, maar doemt met regelmaat op in de gedachten van Riad, steeds met ondermijnende teksten over wat er mis is met Frankrijk of hemzelf en waar Riad - met wisselend succes − weerstand aan probeert te bieden. Toch lijkt er ondertussen toch echt iets ten goede in zijn leven te veranderen. Hij verafschuwt zichzelf minder, durft beter naar zichzelf te luisteren. Dat heeft positieve resultaten in de echte wereld: hij krijgt een vriendinnetje en boekt zijn eerste successen in de Franse stripwereld.
En dan breekt de Arabische Lente uit. In Syrië is er geen sprake van een president die opstapt of de benen neemt. Bashar al-Assad, beducht voor de onderdrukte soennitische meerderheid, probeert de opstand met grof geweld de kop in te drukken. Via zijn contacten binnen de Franse culturele diplomatie weet Riad zijn broertje Fadi over te laten komen voordat het land zich in een alles verwoestende burgeroorlog stort. Wanneer Fadi goed en wel in Frankrijk is, wordt duidelijk dat Abdel-Razak een tijdje terug is overleden. 'Het was heel zwaar, de laatste jaren met hem', zegt Fadi tegen zijn Riad. 'Hij was krankzinnig, die vader van ons.'
Dat was hij, en tevens het ideale materiaal voor een van de beste stripseries van de afgelopen paar jaar.
Op de school van Riad in Ter Maaleh wordt ongemeen hard geslagen: met een houten stok op uitgestoken kinderhanden
Riad Sattouf