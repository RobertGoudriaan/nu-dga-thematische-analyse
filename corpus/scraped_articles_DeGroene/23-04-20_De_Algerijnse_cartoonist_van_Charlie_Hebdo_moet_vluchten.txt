De Algerijnse cartoonist van Charlie Hebdo moet vluchten

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
20 april 2023
Tunis- Als het goed was afgelopen voerde Ghilas Aïnouche (34) dit telefoongesprek ontspannen achter zijn tekentafel met uitzicht op de bergen in Noord-Algerije. Dan zou hij daarna, verzonken in zijn eigen wereld, verdergaan met een kritische cartoon, 's avonds de krant lezen voor nieuwe inspiratie of een literair café bezoeken, en de volgende ochtend naar het graf van zijn moeder gaan. 'Want daar voelt het net alsof zij weer leeft', dagdroomt hij.
Aïnouche tekende tot voor kort voor het Franse satirische weekbladCharlie Hebdoen inmiddels is hij gevlucht naar Parijs. Nu is hij vermoedelijk wereldwijd de eerste tekenaar tegen wie een internationaal arrestatiebevel loopt.
Eind november veroordeelde de Algerijnse rechtbank hem bij verstek tot tien jaar gevangenisstraf en een boete van drie miljoen Algerijnse dinar (circa 2070 euro) vanwege een 'aanval op de persoon van de president van de republiek en op de symbolen van de staat, en terrorisme'.
Cartoons tekenen schiet er tegenwoordig vaak bij in, vertelt hij. 'Ik werk 's nachts om rond te komen. 's Morgens slaap ik eerst een paar uurtjes en alleen de middagen zijn voor mijn cartoons.' Ook verloor hij enkele honderden volgers op Facebook. 'Wie mijn tekeningen liket riskeert gevangenisstraf wegens medeplichtigheid aan terrorisme. Mensen zijn bang. Sommige vrienden in Algerije durven geen rechtstreeks contact meer met mij te hebben, ik spreek ze alleen nog via tussenpersonen.'
Ruim tienduizend tegenstanders van het regime zijn sinds juni 2019 opgepakt en verhoord, volgens het onlangs door de Algerijnse regering ontbonden mensenrechtennetwerk laddh. Van hen zitten nu nog minstens driehonderd activisten en ongeveer elf journalisten in de gevangenis. Literaire cafés zijn verboden en kritische media verbannen. Het regime kan zich alles permitteren, analyseert Aïnouche. 'Europa wil sinds de oorlog tussen Rusland en Oekraïne gas uit Algerije halen. En binnen de Algerijnse machtskliek maken ze elkaar af. Politici zijn doodsbang voor machtsverlies.'
Hoe kunnen we deze uitkomst uitleggen aan vorige generaties? vraagt Aïnouche zich af. 'Mijn grootouders streden in de jaren vijftig voor de onafhankelijkheid van Frankrijk. Ze zouden zich in hun graf omdraaien als ze wisten dat hun strijd in een voor Algerije ongekende dictatuur is geëindigd. Ik ben hun iets verschuldigd. Mijn cartoons maak ik niet om grappig te zijn, maar om een stem te geven aan de miljoenen Algerijnen die door deze terreur worden vertrapt.'