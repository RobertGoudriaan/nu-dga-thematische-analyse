Postmoderne wereld

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
19 mei 2022
POPMUZIEK The Clockworks
Jack White deed onlangs middels een video een oproep aan de grote platen maatschappijen: laat de vinylpersen weer draaien. De verkoopcijfers van vinyl kenden in 2021 een stijging van 51,3 procent ten opzichte van 2020. In dat jaar was er ook een sterke groei. Deze wederopstanding is niet slechts een spontane herontdekking, maar een stille vorm van verzet. Dat een generatie die opgroeide met een altijd beschikbaar aanbod van informatie en muziek comfort vindt in de beperktheid van een LP laat de tekortkomingen van onze tijd zien. De technologische ontwikkelingsbelofte komt bedrogen uit. The Clockworks weet dit verhaal krachtig uit te drukken in de singleThe Future Is Not What It Was. Mede omdat het hun eigen verhaal is.
Het Ierse viertal omschrijft zichzelf als de punkrockvariant van The Streets, het project van chroniqueur Mike Skinner. Geen onterechte vergelijking. De teksten van frontman James McGregor zijn bezield door typisch Britsslang ('Doffing of the coppers'),wisselen van perspectief en spelen met poëtische vormen. Gesterkt door een melodieus palet observeert McGregor kleine verschijnselen die samen een groter verhaal schetsen. Het afbetalen van schulden, om later weer geld in te zetten op roulette.Narcissistic slickers,die het telkens weer lukt om iemand in een afbetalingsplan te strikken voor iets wat ze niet nodig hadden. Buiten het tekstuele talent van de zanger lukt het de andere bandleden om punkmuziek te scheppen die meer biedt dan dezelfde powerakkoorden en een slordig ritme. Elk instrument apart genomen lijkt het alsof ze volledig langs elkaar heen spelen, totdat je merkt dat het als geheel perfect in elkaar klikt. Hoewel hun muziek voldoet aan de popstandaard van drie minuten, zijn de nummers rijk aan motieven en accenten. Het maakt dat The Clockworks een interessante balans heeft gevonden tussen de behoefte aan een lekker plaatje en een toegankelijke muzikale verkenning.
Ondanks de muzikale diversiteit blijven de kronieken van The Clockworks verslagen van hetzelfde thema. InEndgame,de titel geïnspireerd door het gelijknamige toneelstuk van Samuel Beckett, presenteert de zanger zichzelf als een gedeprimeerde muzikant, moedeloos van het zoeken naar een originele invalshoek voor een nummer. Hij zingt:'We're post-punk, posttruth, post-Europe, post-youth. Post-modern,
post-faith and God, and post-post too.'En vervolgt:'If everything's behind us, where's the point in growing older?'
InBills and Pillsverhaalt de band de coping-mechanismen voor dezelfde gevoelens:'And Karen turns to pills, when the bills threaten to double. But the bills keep coming, so the pills keep coming.'In het kleine oeuvre van The Clockworks lijkt er geen ontkomen aan de banaliteit van de postmoderne wereld.
Willem Vernooij
The Clockworks,The Future Is Not What It Was.The Clockworks speelt op 20 mei op het London Calling-festival in Paradiso, Amsterdam en op 20 augustus op Pukkelpop, België