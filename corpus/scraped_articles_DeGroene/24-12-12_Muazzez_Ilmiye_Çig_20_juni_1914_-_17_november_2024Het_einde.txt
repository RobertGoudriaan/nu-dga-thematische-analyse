Muazzez Ilmiye Çig 20 juni 1914 - 17 november 2024 Het einde

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
12 december 2024
De archeologe Muazzez Ilmiye Çig was mogelijk de oudste Turk ooit, én ze was vermoedelijk betrokken bij duistere zaakjes, zoals het testen van medicijnen op vooral linkse gevangenen.
Over Muazzez Ilmiye Çig zijn twee verhalen te vertellen. Het ene is dat van de vrouwelijke wetenschapper die te boek staat als de oudste Turk die, voor zover bekend, ooit leefde. Çig bereikte de respectabele leeftijd van 110 jaar. In haar werkzame leven was zij een archeologe met als specialisatie de Soemeriërs, die vijfduizend jaar geleden een hoogontwikkelde beschaving hadden in het huidige Irak. Zij werkte samen met onder anderen Samuel Noah Kramer, een van 's werelds meest vooraanstaande assyriologen, kenner van het oude Mesopotamië.
Çig werkte vele jaren voor het Museum van het Oude Midden-Oosten, onderdeel van het Archeologisch Museum van Istanbul. Daar onderzocht, restaureerde, vertaalde en ordende ze duizenden kleitabletten in spijkerschrift die in het instituut waren opgeslagen. Ze bevatten teksten in het Soemerisch, Hettitisch en Akkadisch. Het door Çig geschapen archief omvatte zo'n 74.000 tabletten. In 1972 ging ze met pensioen, maar ze bleef actief op haar werkterrein. In totaal schreef ze dertien boeken over de Soemerische en Hettitische culturen. In 2000 ontving ze een eredoctoraat van de Universiteit van Istanbul en de titel Eerste Specialist in Spijkerschrift en Soemerologie.
Het andere verhaal is minder roemrijk. Daarin figureren namen als Dr. Mengele en Frankenstein, daarin is sprake van onmenselijke behandeling van gedetineerden, van doofpotten, politieke samenzweringen en duistere opzetjes van de cia. Dat tweede verhaal begint op 12 september 1980. Na jaren van vaak dodelijk politiek geweld tussen extreem-links, extreem-rechts (Grijze Wolven) en islamisten schuift een militaire junta onder generaal Kenan Evren de gekozen regering aan de kant en neemt de macht in handen. Het zal de hardvochtigste en ingrijpendste staatsgreep worden uit de geschiedenis van de republiek.
Çig komt in beeld via de stichting voor neuropsychiatrie Hamide Zekeriya Itil (hzi), die ze met haar broer, hoogleraar Tutan Itil, oprichtte. Psychiater Itil is directeur, Çig is voorzitter van het bestuur. Volgens klokkenluiders en slachtoffers die midden jaren tachtig met hun verhalen naar buiten komen, is hzi betrokken bij een geheim programma om Amerikaanse medicijnen en psychotrope stoffen te testen op gevangenen. De overheid in de VS acht de middelen te riskant voor toetsing op mensen. Keus aan proefkonijnen genoeg: de junta laat 650.000 personen arresteren, de Turkse gevangenissen puilen uit. Ook studenten worden financieel gelokt. Bijzondere belangstelling hebben de onderzoekers voor linkse gedetineerden. Dit mogelijk mede op verzoek van de cia, die graag wil weten wat 'terroristen' beweegt en of het mogelijk is hen te herprogrammeren tot fatsoenlijke burgers.
Hoewel enkele Turkse kranten erin duiken, hebben de onthullingen over hzi weinig gevolgen en de kwestie verdwijnt geruisloos in de doofpot. hzi-bestuurster Çig, in 1985 benaderd door het tijdschriftNokta,reageert boos: 'Waarom zijn jullie geïnteresseerd in deze zaak? Waarom houden jullie zo aan?' In juni 1990 laten vier leden van het extreem-linkse Devrimci Sol (Revolutionair Links) een bom ontploffen in het gebouw van hzi in Istanbul. 'De stichting hzi, die Amerikaanse farmaceutische monopolies bedient en wordt gefinancierd door de cia, is vernietigd door onze organisatie', laat de groep weten. Na het incident wordt hzi opgeheven. Turan Itil verlaat Turkije en vestigt zich in de VS.
Wat zich precies heeft afgespeeld in de testlokalen van hzi is nooit meer uitgezocht. Turkije had de afgelopen decennia meer dan genoeg aan andere schandalen, staatsgrepen, politieke crises, cultuuroorlogen, verdwijningen, door dedeep statebekokstoofde intriges, terreuraanslagen en martelpraktijken in door Koerden bevolkte gevangenissen. Over de betrokkenheid van Çig is nooit veel duidelijk geworden. Terwijl haar broer als psychiater de spil was van het programma, stond zij als bestuursvoorzitter meer op afstand. Het zou echter merkwaardig zijn als zij er niets van af heeft geweten. 'Ik weet niet of Muazzez Ilmiye Çig op de hoogte was van wat er gebeurde, maar ze heeft er ongetwijfeld later wel van gehoord', schreef columnist Ertugrul Ünlütürk in 2009 in de krantEvrensel.
Drie jaar eerder was Çig het middelpunt van een andere affaire. Ze werd beschuldigd van het 'aanzetten tot haat op grond van religie'. In haar wetenschappelijke boeken had de seculiere auteur betoogd dat de hoofddoek niet in de islamitische wereld was ontstaan, maar vijfduizend jaar geleden door Soemerische priesteressen werd gedragen tijdens de seksuele inwijding van jongemannen. Dit tot woede van de fundamentalistische advocaat Yusuf Akin, die haar aanklaagde wegens belediging van islamitische vrouwen. De rechtszaak had uiteindelijk weinig om het lijf. Al na een half uur sprak de rechter haar vrij.
Door haar overlijden werd het schandaal met de gevangenen in Turkse media, vooral op sociale media, weer opgerakeld. De nieuwssiteBianetvroeg de voormalige gedetineerde Memet Sönmez naar zijn ervaringen. 'Het werk van professor Turan Itil, geïnspireerd door de nazi-arts Josef Mengele', zei hij, 'was niet wetenschappelijk, maar een poging om racisme en fascisme te legitimeren onder het mom van onderzoek, met als doel revolutionairen in diskrediet te brengen.' Over Çig schreef journalist Baransel Agca op X: 'Je kunt haar een groot soemerioloog en intellectueel noemen, maar via de door haar opgerichte stichting heeft ze gepionierd met experimenten die de gezondheid van vijfduizend mensen, onder wie 2700 gevangenen, in gevaar hebben gebracht. Haar broer was de belangrijkste aanstichter, maar blijkbaar kon het haar weinig schelen.'
Een groot soemerioloog en intellectueel?
AFP / ANP | Istanbul, 2006