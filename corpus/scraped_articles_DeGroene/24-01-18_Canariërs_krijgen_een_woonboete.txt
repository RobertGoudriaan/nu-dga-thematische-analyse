Canariërs krijgen een woonboete

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
18 januari 2024
Barcelona- Zelf in je eigen huis wonen, mag dat? Het lijkt een absurde vraag, in elk geval in de liberaal-kapitalistische wereld. Maar voor zo'n veertigduizend kleine huiseigenaren op de Canarische Eilanden is het antwoord nog absurder: dat mag namelijk niet. Zelf hun woning verhuren mogen ze trouwens ook niet. Niet aan andere eilandbewoners en niet aan toeristen. Wat daarentegen wél mag, of zelfs moet, is hun woning voor een prik afstaan aan een toeristisch bedrijf dat deze vervolgens voor grof geld uitbaat.
Vraag maar aan J.S.A., die anoniem wil blijven omdat ze bezig is haar zaak aan te vechten. Ze erfde een appartement aan de zuidkust van Gran Canaria. Haar vader had de woning in de jaren zestig gekocht, meldt de krantEl Diario,lang voor de opkomst van het massatoerisme op de archipel. Dat zou nu een aardige inkomstenbron voor haar en haar man kunnen zijn, ware het niet dat het regionale parlement daar in 2013 een stokje voor stak.
Dat stokje was de Wet op de toeristische renovatie en modernisering. Het gevolg ervan is dat eigenaren van appartementen in zones met een toeristenbestemming niet meer vrij over hun woning kunnen beschikken. Tien jaar na de invoering van de wet die het 'beginsel van exploitatie-eenheid' invoerde, zijn de eerste sancties uitgedeeld aan eilandbewoners die dachten dat ze zomaar in hun eigen huis konden gaan wonen. De boetes variëren van 2200 tot 9000 euro. Erg veel geld als je bedenkt dat het toerisme hier de voornaamste werkgever is, een sector die net zulke fabuleuze winsten oplevert voor een kleine en vaak buitenlandse elite, als miserabele lonen voor de Canariërs. De Canarische Eilanden behoren tot de armste regio's van Spanje.
De wet wil specialisatie naar toeristisch gebruik in bepaalde zones bevorderen, wat inhoudt dat vaste bewoners moeten oprotten. Zoals J.S.A. dus. Van de 'exploitatie-eenheid' kreeg ze tweehonderd euro per maand voor haar flatje. Exploitatie-eenheid zelf verhuurde het voor negenhonderd euro.
Inmiddels is er een platform opgericht van kleine eigenaren die gedupeerd zijn door de wet. Het probleem, legt Maribe Doreste van het platform uit, is dat de wet toegepast wordt op appartementen die al meer dan vijftig jaar gebruikt worden voor permanente bewoning en die nooit als toeristenflat zijn verhuurd. De ombudsman gaf de eigenaren gelijk. Maar de regioregering weigert de boetes in te trekken.