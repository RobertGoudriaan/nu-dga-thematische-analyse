John Pilger 9 oktober 1939 - 30 december 2023 Het einde

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
25 januari 2024
Voor de controversiële journalist John Pilger was objectiviteit nooit het doel. Zijn beelden van wereldwijd onrecht gebruikte hij om campagne te voeren.
Year Zero: The Silent Death of Cambodiawas de succesvolste documentaire van John Pilger, de Brits-Australische journalist, activist en filmmaker die eind vorig jaar op 84-jarige leeftijd overleed. Beelden van de ellende die de Rode Khmer van Pol Pot teweeg had gebracht zorgden voor een inzamelingsactie die tientallen miljoenen opleverde. Het was Pilger op zijn best. Maar een paar zaken waren opmerkelijk. Zijn verhaal werd gepresenteerd als een primeur, maar andere journalisten hadden al eerder over de rode terreur geschreven. Pilger kwam in actie nadat het Vietnamese regime, waar hij bewondering voor koesterde, de Cambodjanen had bevrijd. Dat Pol Pot aan de macht was gekomen was volgens hem te danken aan de Amerikanen, terwijl Britse militairen de Khmer zouden hebben getraind. Hij omschreef de Rode Khmer, die steun kreeg van linkse intellectuelen in het Westen, consequent als nazi's en niet als communisten.
Een menselijk verhaal in een politieke context, dat was altijd de kern van Pilgers werk, naast talrijke krantenartikelen meer dan vijftig documentaires. Overal ter wereld berichtte hij over onrecht, van Irak tot Indonesië, van Vietnam tot Venezuela. Er was in al deze reportages een constante lijn: op een of andere manier was het de schuld van de VS of het VK. Of van zijn vaderland Australië, waar de Aboriginals sinds de komst van de Britse en Ierse gevangenen, onder wie Pilgers voorouders, afschuwelijk zijn behandeld.
Hij heeft nooit een geheim gemaakt van zijn werkwijze. De roep om objectiviteit, balans en onpartijdigheid zag hij als een middel van het bestel om wantoestanden te bedekken. Het adviesshow, don't tellwas niet besteed aan de man die journalistiek gebruikte om campagne te voeren. Pilger wilde de wereld vertellen hoe ondeugdelijk de westerse mogendheden waren. Daarbij bestond altijd het gevaar dat hij doorsloeg, wat ertoe leidde dat hij een blinde vlek ontwikkelde voor wandaden van de vijanden van het Westen, onder wie Vladimir Poetin, Hugo Chávez en Slobodan Milosevic.
Afgelopen jaren was hij een steunpilaar voor WikiLeaks-oprichter Julian Assange. Hij droeg zelfs bij aan de borgsom voor zijn landgenoot, die nog steeds strijdt tegen uitlevering aan de VS. Met Assange deelde hij zijn afkeer van de Amerikaanse gevestigde orde, de liberale elite. Hoe diep deze haat zat bleek in 2016 toen hij in de aanloop naar de verkiezingen de kant koos van Donald Trump. 'Hij heeft gezegd dat de invasie van Irak een misdaad was, hij wil geen oorlog beginnen met Rusland en China. Het gevaar voor de rest van ons is niet Donald Trump, maar Hillary Clinton.'
Zijn polemische werkwijze kwam tot uiting in de reacties na zijn dood. 'Het nieuws over John Pilgers heengaan heeft me diep bedroefd', liet voormalig Labour-leider Jeremy Corbyn weten, 'John gaf een stem aan de ongehoorden en zij die zijn bezet in Australië, Cambodja, Vietnam, Chili, Irak, Oost-Timor, Palestina en elders. Dank voor je jacht naar de waarheid.'Times-journalist Oliver Kamm herinnert Pilger zich anders. 'Er is geen diplomatieke manier om dit te zeggen, maar Pilger was, in zijn journalistiek, een charlatan en een oplichter.' Politieke leiders als Rishi Sunak en Keir Starmer zwegen.
John Richard Pilger werd als zoon van een timmerman en een docente op 9 oktober 1939 geboren in Bondi, een strandplaats bij Sydney. Na als loopjongen en freelancer te hebben gewerkt bij Australische kranten zocht hij het avontuur in Europa, eerst een jaar in Italië en vervolgens in het VK. Hij maakte snel carrière bijThe Daily Mirror. Als Amerika-correspondent was hij getuige van de moord op Bobby Kennedy. Met de feministe Germaine Greer, komiek Barry Humphries en schrijver Howard Jacobson behoorde Pilger tot een groep succesvolle Aussies op de Britse eilanden.
Zijn filmdebuut maakte hij in 1970 metVietnam: The Quiet Mutiny, waarin hij onthulde dat er onvrede leefde onder Amerikaanse soldaten in Vietnam. Er zouden zelfs officieren zijn vermoord. Het leverde zeven prijzen op, plus een klacht van het Witte Huis, wat voor Pilger een aanmoediging was. Door de jaren filmde hij een prijzenkast bij elkaar. Zijn internationale faam bezorgde hem in 1995 een ontmoeting met Nelson Mandela die hij sprak voorApartheid Did Not Die. In deze film probeerde hij aan te tonen dat er nog steeds apartheid bestond, een economische.
Als onderzoeksjournalist ging hij soms de fout in, bijvoorbeeld toen hij in 1982 voorThe Daily Mirroreen sensationeel stuk schreef over slavernij in Thailand. Daarin beweerde Pilger voor 85 dollar een achtjarig Thais meisje te hebben gekocht om het kind terug te brengen naar haar ouders. Later bleek dat een fixer, om Pilger te helpen bij diens slavernijverhaal, een meisje voor Pilger had geregeld, maar zij was geen tot slaaf gemaakte. Nadat een journalist van deFar Eastern Economic Reviewdeze gang van zaken had ontdekt, werd deze er door Pilger van beticht banden te hebben met de cia.
Bij de Thaise affaire daagde hij de conservatieve satiricus Auberon Waugh wegens smaad, maar de zaak werd geschikt voordat deze voor de rechter kwam. In zijn columns schreef Waugh, de zoon van de bekende schrijver, dat Pilger de gewoonte had om 'informatie op een sensationele manier te presenteren teneinde een bepaalde conclusie te onderbouwen'. Hij doopte zelfs het werkwoord'to pilger',dat inmiddels is opgenomen in deOxford English Dictionary for New Words.Een dubieuze eer, toch zegt het iets over de faam van deze controversiële campagnevoerder.
Het advies show, don't tell was niet aan Pilger besteed
Antonio Olmos / Eyevine / ANP | 2005