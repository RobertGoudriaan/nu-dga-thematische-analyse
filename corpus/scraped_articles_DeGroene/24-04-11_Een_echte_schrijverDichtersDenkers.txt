Een echte schrijver Dichters&Denkers

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
11 april 2024
InSchrijversmythenziet Sander Bax dat de samenleving behoefte heeft aan schrijvers als uitzonderlijke personen: de bohemien, taalvirtuoos of geëngageerde. Wie succes wil hebben, schikt zich naar dat model.
Over Ilja Leonard Pfeijffermerkte een wederzijdse vriend jaren geleden eens op, boven een foto van hem in Genua, in vol ornaat - cape, ringen, gouden dasspeld: 'Ilja ziet er tegenwoordig uit als de directeur van de botsautootjes.'
Ik weet nog steeds niet precies via welke band die opmerking naar de Ligurische havenstad is geketst, maar in zijn BoekenweekgeschenkMonterosso mon amour(2022) voerde Pfeijffer zichzelf ten tonele, bekeken door de ogen van de hoofdpersoon, een uitgebluste bibliothecaresse, die concludeerde: 'Hij zag eruit als de directeur van de botsautootjes.'
Je zou dit kunnen zien als zelfspot, ware het niet dat even verderop deze observatie volgt: 'Met geveinsde bescheidenheid en een paar meesterlijk getimede oprispingen van zelfironie camoufleert hij zijn hyperbewuste zelfpromotie. Hij weet precies wat hij doet.'
Zo is dat. De botsautootjes waren vakkundig onklaar gemaakt en tactisch ingezet als camouflagevoertuigjes die het plaagstootje ombogen in ogenschijnlijke zelfspot. De anekdote illustreert hoe hij inderdaad 'hyperbewust' aan zijn beeldvorming werkt.
Rond het fenomeen schrijversmythen schreef Sander Bax, hoogleraar onderwijs en cultuur in Tilburg, nu een knappe en prikkelende geschiedenis van de Nederlandse literatuur vanaf de Tachtigers tot aan onze tijd waarin hij - die conclusie lijkt me terecht - Pfeijffer ziet als degene die 'meer dan wie ook' gestalte geeft aan die zelfmythologisering.
Het is dat Bax' boek niet al twintig jaar eerder is verschenen, anders zou je haast denken dat Pfeijffer het heeft gelezen als gebruiksaanwijzing. Want alle opeenvolgende rollen waarmee schrijvers zich de laatste anderhalve eeuw hebben geprofileerd, zie je in hem verenigd: de antiburgerlijke bohemien, de dandy, de taalmagiër, de duivelskunstenaar, de publieke intellectueel, de geëngageerde cultuurcriticus, de beroemdheid.He ticks all the boxes. Nou ja, behalve dan die van 'de dode auteur', maar daar kan hij zelf betrekkelijk weinig aan doen.
Het voorbeeld laat meteen al zien hoe lastig Bax' onderwerp is. Schrijversmythen zijn vaak geweven uit meerdere draden, uit meerdere schrijverstypen die prima gelijktijdig in één persoon bestaan. Zelfs als die elkaar tegenspreken, zoals de buitenmaatschappelijke bohemien en de maatschappelijk-geëngageerde.
Helemaal een waagstuk wordt het als je dit fenomeen als leidraad wil nemen voor een complete literatuurgeschiedenis van de laatste anderhalve eeuw, die ook nog eens mede bedoeld is voor 'studenten Nederlands en docenten Nederlands in opleiding'.
Bax redt zich hieruit door als uitgangspunt te nemen dat elke historische periode 'collectieve verwachtingen' heeft bij het woord 'schrijver'. In elke periode is weer een ander schrijverstype 'dominant', en de schrijvers die daaraan voldoen 'lijken meer kans op literair succes te hebben dan schrijvers die een heel ander schrijversbeeld naleven'.
Voor een aantal periodes werkt dat model heel goed. De Tachtigers, met Willem Kloos voorop, profileerden zich bewust als anti-burgers, bohemiens met de kroeg als natuurlijke habitat. Voor het eerst zetten ze het nieuwe medium van de fotografie welbewust in om dit imago te ondersteunen. Denk aan de foto van Kloos - warrig haar, ongeschoren, slonzig jasje. Ook hun werk gaf blijk van een uitgesproken anti-burgerlijk sentiment.
Dergelijke kunstopvattingen, die we inmiddels 'autonoom' zijn gaan noemen, raken aan het wankelen op het moment dat er op het wereldtoneel iets ingrijpends gebeurt. Herman Gorter en Henriette Roland Holst pleitten met de opkomst van de arbeidersbeweging al voor expliciet maatschappelijk engagement en probeerden de l'artpour-l'art-opvatting hiermee te integreren. Gorter introduceerde het schrijverstype van de dappere strijder, die kritiek trotseert voor de goede zaak.
De Eerste Wereldoorlog dwong Tachtigers als Albert Verwey en Frederik van Eeden tot een herijking van hun schrijverschap. Dat gold zelfs voor de dandy Louis Couperus.
Bax laat het onderliggende patroon goed zien door grote lijnen te trekken. Of het nu de Eerste Wereldoorlog is, de Tweede of de Koude, of de aanslagen van 11 september 2001: telkens begonnen schrijvers vraagtekens te zetten bij de conventies van de autonome literatuur, die toch steeds terugkeren als ijkpunt. Na 9/11 veranderde het schrijverschap van bijvoorbeeld Arnon Grunberg en Abdelkader Benali. Zoals de vluchtelingencrisis waar Ilja Pfeijffer getuige van was in Genua de cesuur werd tussen de autonome schrijver van boeken alsHet grote baggerboek(2004) en de geëngageerde vanLa superba(2013).
Je ziet het heel recent opnieuw. Afgelopen december, daags na de verkiezingswinst van de PVV, deed de boekenredactie vande Volkskranteen oproep: 'ben je een echte schrijver (en dus niet zo'n zelfbenoemde die niemand kent)', en weet je hoe het verder moet met Nederland, meld je dan.
Dit valt buiten het bestek van Bax' boek (dat de periode 1880-2020 beslaat) maar had er prachtig in gepast. Allereerst zie je het ongemak met autonomie en de roep om engagement.
Tegelijkertijd moet die schrijvende heiland ook voldoen aan de minimale eisen van mediabekendheid. Het is een beknopt vacaturetekstje van wat op dit moment blijkbaar die 'collectieve verwachtingen' zijn van een 'echte schrijver'.
Die echte schrijver hing in het fin de siècle in de kroeg, was in het interbellum de publieke intellectueel, zat in de jaren tachtig met vlinderdasje aan tafel bij Adriaan van Dis en komt nu op opiniepagina's en in talkshows vertellen hoe we het klimaat redden en het populisme afwenden.
Waar ik wel steeds nieuwsgieriger naar werd, en ook Bax geeft daar geen duidelijkheid over, is de kip-ei-vraag. Hoe ontstaan die schrijversarchetypes? Had de naoorlogse lezer onbewust zo'n sterke hunkering naar de 'taalmagiër' en de 'duivelskunstenaar' dat veelschrijver Simon Vestdijk er succesvol door kon worden? Of heeft hij juist die collectieve associaties over de 'schrijver' gevoed door dat beeld neer te zetten, waar latere auteurs als Hella Haasse, Maarten 't Hart en Peter Buwalda van konden profiteren?
En bij hoeveel doorsnee boekenlezers zal het schrijverstype hebben geleefd van de auteur als iemand die uit zijn tekst verdwenen is - de 'dode auteur' uit wat Bax het 'beroemde' essay noemt van Roland Barthes uit 1967. Beroemd, vast, maar dan alleen onder academici. En dus zeker als het collectieve beeld van de schrijver anno toen.
Hier wringt de opzet van het boek, dat naast een studie naar mythologisering ook een algemene introductie in de moderne Nederlandse letterkunde wil zijn, en dus niet om bepaalde ijkpunten en auteurs heen kan. Bax moet het begrip 'mythe' ook wel erg sterk oprekken om alle canonieke auteurs erin op te kunnen nemen.
In veel gevallen vervangt hij de mythe ongemerkt voor de 'poëtica', voor de opvattingen van wat literatuur is of moet zijn. Zo is het concept van de 'dode auteur' al dertig jaar eerder geïntroduceerd door Martinus Nijhoff: 'De kunstenaar moet sterven opdat het kunstwerk leeft.'
Het avant-gardisme van Paul van Ostaijen, de vorm-vent-discussie, het 'oprecht veinzen' van Frans Kellendonk: dat ging allemaal niet zozeer om hoe de schrijver zich manifesteerde in de media en in het maatschappelijke debat, laat staan over de 'mythe' die hij rond zijn eigen persoon spon. Het ging over de veel interessantere vraag wat literatuur kan, mag of zou moeten doen.
Dat gold ook voor de polemieken tussen experimentele vormvernieuwers, verbonden aan tijdschriften alsDe Revisor,tegenover een realistische schrijver als Maarten 't Hart die hen typeerde als 'kroonluchters die niet kunnen branden'. Een geweldige uitspraak, die ik nog niet kende, en ook zulke verrassingen maaktSchrijversmythenzo plezierig om te lezen.
Zo wordtSchrijversmythen, met name als het over de periode tussen 1920 en 1980 gaat, vooral een studie naar de poëticale golfbewegingen tussen een meer autonome en meer geëngageerde kunstopvatting. Rond die slingerbeweging (die soms samenvalt met die tussen verbeelding en realisme) bouwde de Leidse hoogleraar Ton Anbeek in 1990 al een monumentale literatuurgeschiedenis, die lastig te overtreffen is. Ook de beslissende invloed van de twee wereldoorlogen is door Jacqueline Bel inBloed en rozen(2015) al uitstekend in kaart gebracht.
Sander Bax laat zien hoe schatplichtig hij aan ze is, en zijn specifieke schijnwerper van de schrijver als publieke persoonlijkheid voegt vooral in de periode van na de massamedia veel toe.
Eerder schreef Bax overDe Mulisch mythe(2015), enDe literatuur draait door(2019). Dat laatste boek leunde sterk op hype-achtige incidenten die toen al waren weggeëbd (ach ja, die keer dat Connie Palmen tekeerging tegen de thrillerschrijvers, de 'scheer je weg, nietsnutten in het land van de literatuur'), maar met dit ruimere perspectief tilt hij zijn onderwerp boven die actualiteit uit.
Door de lijnen naar het verleden door te trekken, laat hij mooi zien hoe allerlei twintigsteeeuwse schrijversbeelden nog altijd dominant zijn, en de mythe van de Grote Schrijver, die nog vaak wit en mannelijk is, nog altijd in de media domineert. Ook in dit boek zijn vrouwelijke auteurs overigens in de minderheid. Bax maakt daar wel kanttekeningen bij, en doet ook heus een poging om wat Maaike Meijer 'de mythe van de Ene literatuur' noemde te doorbreken, maar hij doorkruist de literatuurgeschiedenis toch vooral langs de canonieke lijnen.
'Been there, done that',citeert hij Niña Weijers, die zich er in 2019 in deNRCover verbaast hoe hardnekkig het idee van een Grote Drie is en hoopt op een 'veelvormiger narratief'. En in zijn slothoofdstuk ziet Bax ook wel allerlei ontwikkelingen - de feministische leeslijst, een nieuw type engagement, postkoloniale literatuur, enzovoorts - die erop lijken te wijzen dat 'de literaire autonomie niet langer als het meest toonaangevende literaire normenstelsel' wordt gezien.
Dat is nog maar de vraag, als je het voorafgaande leest. De grote les uit deze literatuurgeschiedenis lijkt toch te zijn dat de mythe van de autonome schrijver-kunstenaar telkens standhield of terugkeerde. De samenleving heeft blijkbaar behoefte aan schrijvers als uitzonderlijke personen, of dat nu als bohemien, taalvirtuoos of duider is. En wie succes wil hebben, kan zijn schrijverschap maar het beste 'vormgeven volgens dat model', zoals Bax bijvoorbeeld over de jonge Mulisch schrijft.
Daarin zit een ander, meer principieel ongemak dat ik bij dit boek geregeld voelde: dat is de impliciete aanname dat schrijvers hier heel bewust aan werken. Bij Mulisch en Reve kun je je daar iets bij voorstellen, maar kun je bij een auteur als Nijhoff spreken van 'maskers' of 'strategieën' waar hij zich van 'bedient'? De term 'mythe' impliceert op z'n minst een vorm van vertekening, of onechtheid.
Neem bijvoorbeeld deze, met licht dedain geschreven typering van Tommy Wieringa: 'Hij heeft er zichtbaar plezier in om voor de camera te verschijnen en hij weet ook wat hij moet zeggen om aandacht en sympathie te genereren.'
Zou het misschien ook zo kunnen zijn dat een schrijver domweg beweert wat hij wil beweren, en dat dit pas in tweede instantie sympathie blijkt te wekken? Anders gezegd, zou het kunnen dat een auteur nu eenmaal geëngageerde standpunten hééft, en die graag deelt? Bij Bax lijkt het geregeld of schrijvers geen schrijf-maar een marketingbureau hebben, dat tactisch te werk gaat.
De dynamiek tussen media en auteur verloopt denk ik subtieler. Neem het recent succesvol geworden fenomeen Marcel van Roosmalen. Bax noemt hem niet, maar zijn 'strategie' als mythemaker zou zijn dat hij in het archetype is gestapt dat vacant bleek, dat van de knuffelbare brombeer. Raakte Maarten van Rossem niet over de datum? Vooruit dan maar, laat ik een uitdrukkingsloos 'masker' opzetten, en droge opmerkingen maken. In werkelijkheid ís hij in eerste instantie zo. Vervolgens merkte hij wat zijn succesfactor was, en kon hij die rol bewust gaan perfectioneren in de media.
Ook in dit opzicht is 'mythe' dus een mal die sterk is opgerekt. Maar als je daar overheen stapt, denk ik dat dit boek, juist met deze specifieke en eigentijdse invalshoek, een goede inleiding is om een nieuwe generatie te enthousiasmeren voor onze literatuurgeschiedenis.
SANDER BAX Schrijversmythen Prometheus, 512 blz.