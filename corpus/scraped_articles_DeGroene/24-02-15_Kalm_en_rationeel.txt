Kalm en rationeel

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
15 februari 2024
Hans Schoots laat inGrootse gedachtenzien dat Nederland tussen 1900 en 2000 weliswaar extremistische bewegingen kende, maar dat de redelijkheid de polder domineerde. De huidige rechtse krachten zijn een unicum.
Voor wie in de jaren zeventig en tachtig,zoals het hoorde, links was, zou het Nederland van nu een theater van herkenning moeten zijn. Want het is er allemaal weer: polarisatie, activisme, politieke scherpslijperij, radicalisme, uitdrijvingen van incorrecte docenten en hoogleraren op universiteiten, en internationale solidariteit, ditmaal niet met Vietnam of Zuid-Afrika maar met Gaza ('hun strijd is onze strijd', vinden ook de demonstranten van nu). Er zijn zelfs weer groepen burgers die zichzelf trots met de term 'autonomen' tooien, omdat ze de staat niet erkennen als hun staat, groepen die hoe bont samengesteld ook, deze keer niet tot het linkse maar tot het rechtse spectrum behoren.
Tegelijkertijd is er iets anders gaande, wat je het theater van de angst van links zou kunnen noemen. Want hoe waakzaam de progressieve krachten ook zijn, anders dan in de jaren zeventig dreigt radicaal-rechts de macht te krijgen en heeft het in ieder geval de regie over en in onze nabije toekomst.
En dat is uitzonderlijk, in onze geschiedenis. Zo blijkt uitGrootse gedachten,over een eeuw extremen in democratisch Nederland van historicus Hans Schoots, die eerder schreef over defellow travellermet camera Joris Ivens en over zijn eigen marxistisch-leninistische verleden. Nederland kende wel allerhande extremistische clubjes, bewegingen en partijen, maar die werden doorgaans opgeslokt of geneutraliseerd door de dempende krachten van het politieke en maatschappelijke (en ook heel lang het kerkelijke) midden. De redelijkheid heerste pakweg tussen 1900 en 2000 in de polder, zoals het ook daarvoor in de tijd van de Republiek (de Gouden Eeuw en dergelijke) had gedaan - en in de negentiende eeuw waarin matigheid in woord en daad tot nationaal ideaal werd verheven.
En toch gaat Schoots, zelf ooit maoïst - net als ik - kijken bij de tomelozen en matelozen van links en rechts om te ontdekken wat ze mogelijk wel betekend hebben, en te begrijpen tegen welke muur het extremisme aanliep. Zijn boek is een uitgebreid overzicht van in theorie ondermijnende verheven idealen, en van ideeën die soms daadwerkelijk gevaarlijk bleken, zoals die van het moslimfundamentalisme die in ons land leidden tot moord en aanslagen. Daarnaast heeft de auteur aandacht voor onverwachte extreme varianten - waaronder serieuze als de Molukse gijzelingen en treinkapingen en achteraf hilarische als het plan van boer Koekoek in de jaren zestig om de voorzitter van het landbouwschap, verantwoordelijk gehouden voor de vermaledijde ruilverkaveling, te ontvoeren en zijn huis in brand te steken. De veiligheidsdienst trof dit ideetje van Koekoek aan in een van zijn brieven.
Schoots begint bij de enige keer in onze geschiedenis dat een politicus van naam en aanzien, fractievoorzitter en partijleider van de Sociaal-Democratische Arbeiderspartij (sdap) Pieter Jelles Troelstra, in de Tweede Kamer oproept tot revolutie. Dat gebeurt op 9 november 1918, leidt tot enig opstandig rumoer, waarbij vier doden vallen, maar wekt vooral de contrarevolutie op waartoe uiteraard het politieke midden behoort, maar ook het grootste deel van het volk. Een week na Troelstra's proclamatie betuigt dat volksdeel op het Malieveld massaal, ten overstaan van koningin Wilhelmina en de jonge prinses Juliana, zijn aanhankelijkheid aan God, Nederland en Oranje.
Niks revolutie dus, en die zal verder niet komen ook. Wel is er veel papieren opstandigheid van marginale linkse splinters, maar veel stelt het niet voor. Het blijkt zodanig schamel dat de Centrale Inlichtingendienst, voorloper van de aivd, moet constateren dat er in de Communistische Partij 'veel opgewekt partijleven' is, maar dat er nauwelijks iets wordt gedaan aan de bevordering van de revolutionaire agitatie (een van de oorzaken was dat ze vooral elkáár voor rotte vis en marxistische ketters uitmaakten). Voor zover de democratie wordt bedreigd, komt het gevaar van de andere kant: van fascistische keutergroepjes en vooral van het nationaal-socialisme. Anton Mussert verklaart onomwonden dat democratie gelijkstaat aan terreur en behaalt in 1935 een kleine acht procent van de stemmen.
Het blijft bij dat eenmalige succes omdat de nationaal-socialisten daarna op zo'n effectieve tegenwerking door politiek, overheid, kerken en samenleving stuiten dat ze de Duitse bezetting nodig hebben om er bovenop te komen (ze mogen hun zwarte uniformen niet dragen op straat, mogen geen ambtenaar zijn, en als ze katholiek zijn wordt ze de sacramenten ontzegd).
En zo blijft het na de oorlog: extreme partijen en radicale groepjes worden opgeslokt. Op de een of andere manier zijn hun daden en hun propaganda niet zozeer onschuldig als wel ongevaarlijk. Dat geldt voor de Communistische Partij die in de jaren vijftig in geschrift meedeelt aan de goede kant te zullen staan wanneer de bevrijders uit de Sovjet-Unie hier binnenmarcheren (en waarvan de leden op beroepsverboden en uitsluiting worden getrakteerd). En dat gaat evenzeer op voor marxistisch-leninistische partijtjes en clubjes uit de jaren zeventig als de SP, waar een cursus judo de meest serieuze voorbereiding op de revolutie blijkt. Een uitzondering op deze regel vormt de Rode Jeugd, die een stadsguerrilla predikt en zeer beperkt voert, door onder meer de onbemande auto van een hoofdcommissaris van politie in Eindhoven op te blazen.
Grimmiger en gevaarlijker wordt het als de revolutionaire partijen in de jaren zeventig en tachtig plaats moeten maken voor het ongebonden activisme van enkelingen en kleine groepjes ('kernen', noemen ze zichzelf) in de kraak- en anti-kernenergiebeweging, als de linkse politieke tegencultuur zogezegd fragmentariseert. Onder het motto 'jullie rechtsorde is onze rechtsorde niet' voeren zelfverklaarde autonomen, niet gehinderd door vertragende partijbesluiten en partijdiscipline, een soort privé-oorlog met de staat. Dat leidt tot een geweldscultuur binnen de krakerswereld en tot heuse veldslagen met de politie rond panden bij de Vondelstraat en de Grote Wetering in Amsterdam en bij de Nijmeegse Piersonstraat (de 'kroonjuwelen' van de extreme richting, schrijft Schoots). En uiteindelijk leidt het ook tot een eigentijdse particuliere invulling van het oude adagium 'het persoonlijke is politiek', tot het model van de activist als - zeer eenzelvige en emotioneel betrokken - maat van alle dingen.
De activist begint zich vanaf deze tijd een soort geprivatiseerd protestprivilege toe te eigenen: het gaat om zijn of haar daad, om zijn of haar stem én het gaat om de zaak (vandaar ook dat niet langer de groepsspandoeken maar de éénpersoonsprotestbordjes domineren bij demonstraties).
Maar ondertussen neemt het geweld toe. Groepjes als het militante antimilitaristische Onkruit en RaRa, Revolutionaire Anti-Racistische Actie, voegen de daad bij het woord. Vooral RaRa onderscheidt zich door gewelddadigheid met aanslagen op benzinestations van Shell, brandstichtingen bij Makro-filialen (wegens banden met het apartheidsregime in Zuid-Afrika), en door betrokkenheid bij de aanslag op het woonhuis van staatssecretaris Aad Kosto, die een te stringent asielbeleid zou voeren. Je zou kunnen zeggen dat er een min of meer rechtstreeks lijntje loopt van de aanslag in 1986 op de Centrumpartij, door de autonomen in Kedichem, naar Volkert van der Graafs moordaanslag op Pim Fortuyn. Volkert was ook eenlone wolf- met al vijf jaar een pistool in huis - die in kleine actiekernen werkte en alleen zijn eigen rechtvaardiging nodig had voor zijn daad.
Maar ook al bracht dit geweld schokken en ontzetting teweeg, het zou de samenleving en de politiek niet ontwrichten. Noch de autonome eenzaten uit extreem-linkse hoek, noch de alarmisten uit extreem-rechtse hoek als Hans Janmaat van de Centrumdemocraten en Joop Glimmerveen van de Nederlandse Volksunie waren daartoe in staat. En zelfs na de islamitisch gerelateerde gewelddadigheden van de Hofstadgroep en na de moord op Theo van Gogh door Mohammed B. bleef de polderende en streng optredende Nederlandse staat en natie overeind, hoewel het wantrouwende sentiment tegenover 'vreemd en anders', gevoelig voor extreme ideeën, er wel door groeide.
Een verklaring voor deze stabiliteit moet volgens Schoot gezocht worden in een 'politiek van constructieve samenwerking en compromis waarin de extremen minder kans hadden'. Én simpelweg in verstandig bestuurlijk beleid dat de oorzaken van dikwijls breed gedeelde onvrede (woningnood in de jaren tachtig en negentig) wegneemt en extremisten aanpakt. Bovendien hebben lagere en hogere overheden - gemeentebesturen, buurtagenten, antifundamentalisme-ambtenaren en allerhande op dit gebied actieve diensten - tot op heden bij de bestrijding van geweld en terrorisme effectief onderscheid gemaakt tussen radicalisme en extremisme. Radicalen zijn niet tegen de democratie als zodanig, maar ontdaan over wat ze beschouwen als ernstige misstanden en zijn als het ware 'behandelbaar'; extremisten daarentegen willen het systeem vernietigen en zijn onbehandelbaar. Dit onderscheid is volgens Schoots essentieel voor onze neutraliserende kwaliteit en dient als erfenis van een rationele en kalme aanpak van gevaarlijke grootse gedachten en daden gekoesterd te worden.
Of de Nederlandse politiek en het bestuur de beproeving waar ze nu voor staan - met een radicaal-rechtse grootmacht in de politiek - aankan, daar kan de geschiedenis geen uitsluitsel over geven, hooguit kan de lezer van dit boek vaststellen dat dit een on-Nederlands unicum is.
En hoe zit het ondertussen met de eventueel denkbare bijdrage aan de maatschappij van de maoïstische clubjes waar historicus Hans Schoots en ik onze beste jaren aan gaven? We hielden het politieke midden en de geheime diensten scherp, dat is het beste wat ervan gezegd kan worden. We waren heel zachtjes piepende kanarietjes in de kolenmijn.
Bert Verhoeff / ANP | Aanslag van actiegroep RaRa op de Makro in Duivendrecht wegens de banden met het apartheidsregime in Zuid-Afrika. 1985