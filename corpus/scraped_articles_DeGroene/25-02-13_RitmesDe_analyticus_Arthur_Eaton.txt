Ritmes De analyticus Arthur Eaton

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
13 februari 2025
Psycholoog en filosoof Arthur Eaton beantwoordt levensvragen van lezers. Deze week: is vriendschap de hoogste vorm van liefde?
Beste W.,
Goede vriendschappen draaien om affectie, en affectie draait om sensuele solidariteit. Sensueel in de zin van: lichamen die samenzijn en genieten van elkaars aanwezigheid, zonder haast en zonder climax. Solidair, omdat zulk samenzijn een diepe vorm van troost biedt, geweldloos is en niet-instrumenteel. Zo ontstaat ruimte voor wederzijds vertrouwen en interesse in elkaar.
Een groot verschil tussen vriendschappen en liefdesrelaties is dat liefdesrelaties, door de loop van onze economische en culturele geschiedenis, vaker draaien om bezit en controle, en minder om intimiteit en het eenvoudige genot van elkaars aanwezigheid. Het was Kant, niet Marx, die het huwelijk definieerde als een wederzijds eigendomsrecht op elkaars geslachtsorganen.
Uit de psychoanalyse weten we dat onze eerste vriendschappen belangrijk zijn, omdat het de eerste verbindingen zijn die we maken buiten het gezin waarin we opgroeien. Door die vroege vriendschappen leren we andere leefwerelden kennen, soms verrassend anders dan de onze, soms vertrouwd gelijk. We zien daar hoe onze eerste vriendjes en vriendinnetjes omgaan met hún ouders, hun broers en zussen, en ontdekken hoe onze eigen relaties vorm krijgen en zich verdiepen. Zulke ervaringen worden, net als de relaties met onze ouders en verzorgers, belangrijke referentiepunten voor de latere interacties in ons leven, een soort blauwdruk.
Kinderen en adolescenten hebben van nature een talent voor vriendschap, waarschijnlijk omdat ze minder ervaring hebben met instrumentele verhoudingen. Naarmate we ouder worden, draaien steeds meer van onze contacten om extractie - wat we úit elkaar kunnen halen - en om welke positie we innemen in veronderstelde, imaginaire hiërarchieën. Zo leren we dat anderen ons kunnen gebruiken, en leren we ook anderen te gebruiken. We worden daardoor achterdochtig en terughoudend in ons contact, waardoor we ons over gevoelens van angst of schaamte heen moeten zetten om verbinding te maken met de mensen om ons heen. Zo wordt vriendschap dus iets waar je bewust moeite voor moet doen. Dat is tragisch, want steeds meer mensen voelen zich eenzaam, en mensen met vrienden - al zijn het er maar een paar - bewegen zich gemakkelijker en gelukkiger door het leven, zeker als ze wat ouder zijn.
Vriendschappen draaien dus om comfortabele en vanzelfsprekende ritmes van samenzijn. Bijzonder is dat die ritmes vaak diepe en levenslange indruk op ons maken. We kennen allemaal het gevoel van een goede vriend na een lange tijd weerzien: de dynamiek - een uniek, onnavolgbaar ritme tussen twee lichamen in een ruimte - hervat zich moeiteloos, alsof de tijd heeft stilgestaan.
Je bent zeker niet de enige die vriendschappen boven relaties stelt, W. Er is een beweging onder jonge mensen die er bewust voor kiest geen exclusieve liefdesrelaties meer aan te gaan, en die zich uitsluitend richt op vriendschappen. Ik weet niet hoe zinvol de vraag is of vriendschap of een liefdesrelatie 'beter' zou zijn. Er is ook een pleidooi te houden voor exclusieve relaties en de trouw en veiligheid die zij kunnen bieden. Het hangt af van de mensen die erbij betrokken zijn. Er zijn mensen die de voorkeur geven aan vriendschap, en er zijn mensen die daarnaast ook een exclusieve liefdesrelatie willen. Over het algemeen kun je zeggen: de beste vriendschappen hebben meestal elementen van een liefdesrelatie in zich, en de beste liefdesrelaties elementen van vriendschap.
Hartelijke groet, Arthur
Heb je ook een brandende levensvraag?
Mail dan een korte brief naaranalyticus@groene.nl