Zelfvermaningen Opheffer leest

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
18 april 2024
'Hoe komt u erbij datOverpeinzingenvan Marcus Aurelius de eerste autobiografie ter wereld is?' vroeg een lezer mij.
'Ik heb geen eerdere autobiografie kunnen vinden', had ik wijsneuzig kunnen antwoorden, maar ik had het ergens gelezen, inHet ontstaan van de autobiografie in Nederland (1985) van P. Spigt. Hoe dan ook, ik besloot deOverpeinzingenweer eens helemaal te lezen.
Toen ik eraan begon wist ik meteen weer waarom men het een autobiografie noemt en waarom Marcus Aurelius (121-180) niet wilde dat iemand anders het zou lezen. Hij praat en filosofeert constant met zichzelf. Hij is tenslotte een stoïcijn en moet hard zijn voor zichzelf en 's avonds, in de legertent, noteert hij wat hij heeft bedacht en hoe hij moet leven.
'De dood is de plaats waar wij uitrusten van onze zintuigelijke indrukken, van de stuiptrekkingen van onze begeerten, van de zwerftochten van ons denken en van de dienstbaarheid aan het vlees.'
Dat is mooi en poëtisch en de reden dat het tweeduizend jaar later nog ontroert. Zeker als je bedenkt dat hij dit tegen zichzelf zei. (De oorspronkelijke titel was dan ookTa eis heauton- 'Aan zichzelf', ook wel, 'Tot mezelf'.) Overigens is het wonderlijk dat wij nu zijn taal zo helder vinden, omdat hij zijn overpeinzingen schreef in oud-Grieks, een taal waarvan sommigen beweerden dat hij het niet correct beheerste. Hij wilde daarom volgens mij echt niet dat iemand het las.
'Ook al barst u van woede, de mensen zullen geen haar veranderen.' (Boek 8,4). Inzichten vanuit de legertent.
Het vreemde is dat al wat wij kennen van Marcus Aurelius - de laatste van de vijf 'goede keizers' - nimmer bedoeld is voor andere lezers. Zo bestaat er ook de correspondentie met zijn leermeester retorica Marcus Fronto (circa 100-167), die ik pas in 2019 onder ogen kreeg in de schitterende vertaling van Vincent Hunink.Evenveel van jou als van mezelfis de titel. Niet geheel ten onrechte vermoedde men dat er een erotische betrekking bestond tussen meester en leerling. ('Ik ben zo stapel dol op jou, allemachtig! Door die principes van jou laat ik me niet afschrikken. En als jij anderen, die niet van je houden, meer tegemoetkomt, dan nog blijf ik van je houden, zolang ik leef en adem', heet het in brief 4.) Hunink betwijfelt dat trouwens in zijn voorwoord. Zijn standpunt is dat we er gewoon te weinig van afweten. Omgangsvormen en cultuur waren nu eenmaal anders. Die oorspronkelijk in het Latijn geschreven brieven van Aurelius en Fronto zijn mogelijk interessanter dan hun stoïcijnse aforismen. Interessanter, omdat je iets ziet van de studie van de jonge adoptiefkeizer in de retorica, terwijl hij filosoof wil zijn. Interessant ook omdat je een andere blik krijgt van het leven aan het hof van tweeduizend jaar geleden. Beide heren konden heerlijk zeuren over hun kwaaltjes, maar elkaar ook fantastisch complimenteren.
Zo zegt leermeester Fronto ergens: 'En kijk eens naar uzelf: als u moet spreken in de Senaat of de volksvergadering gebruikte u nooit een vergezocht woord, nooit een duistere of ongebruikelijke wending. U weet immers wel: de speech van een Caesar moet lijken op een trompet, niet op een dubbelfluit, want die geeft minder volume en kost meer moeite'.
In 2012 verscheen de Nederlandse biografie,Marcus Aurelius: De keizer-filosoofvan Anton van Hooff. Opmerkelijk is wat hij schrijft na bestudering van des keizers leven: 'Marcus' zelfvermaningen blijven edele lectuur, maar naarmate zijn hele gedrag reliëf kreeg, werd hij er voor mij als persoon niet innemender op.' Tijdgenoten betichtten Marcus er wel van dat hij poseerde. Ze namen hem ook kwalijk dat hijfictus(nep) was geweest. Zijn gedrag was nooit spontaan, maar ingestudeerd.
Van Hooff: 'Marcus wist dat imago alles was.'
Dat neemt me juist voor hem in. 'Edele lectuur' van een ijdel mens.
In zijn laatste notitie aan hemzelf, heeft hij het uiteraard over de dood en het leven: 'Vertrek (...) goedgezind, want goedgezind is ook hij die u wegstuurt.'
'De speech van een Caesar moet lijken op een trompet, niet op een dubbelfluit'