Immens en veelomvattend

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
22 februari 2024
KUNST Pickle Bar presents
Sanft Power(2022) is een zwart-wittapijt dat is opgehangen als een poort. Er is haast geen toepasselijkere locatie voor dit kunstwerk, van het kunst- en onderzoekscollectief Slavs and Tatars, dan bij de ingang van West, de kunstinstelling die is gehuisvest in het kolossale, door Marcel Breuer ontworpen gebouw waarin voorheen de Amerikaanse ambassade gehuisvest was. Naast het eigen werk van Slavs and Tatars bestaatPickle Bar presents,zoals de titel al aangeeft, uit werk van door het collectief uitgenodigde kunstenaars die zich op de een of andere manier verhouden tot de thematiek van het zeer uitgebreide gebied 'ten oosten van de voormalige Berlijnse Muur en ten westen van de Chinese Muur'.
Hoewel immens en veelomvattend, wordt niets uit dit gebied vanuit het westen als een centrum beschouwd - zo herinnert meteen het werkEstern Unionvan Nikolay Karabinovych eraan, een lichtbox met een variatie op het bekende logo van Western Union. Andere recente werken van Karabinovych laten zich lezen als ironische reacties op de oorlog in Oekraïne. De videoTais toi et écouteuit 2020 krijgt binnen deze context een nieuwe, wrange lading. Het is een korteloopvan archiefmateriaal: een zaal met aanhoudend applaudisserende mensen - de plek door details herkenbaar als Odesa - in afwachting of na afloop van een optreden. Een simpele maar doeltreffende montage: slechts het applaus in beeld, bij een gebeurtenis die niet gaat komen.
Met name de videowerken zijn sterk. Zoals de documentaireKaliarda(2015) van Paola Revenioti, over een taal die door queer en trans gemeenschappen in Griekenland als codetaal werd gebruikt, zodat je elkaar kon herkennen en in veiligheid kon houden. De 'docufictie'Love & Revenge(2021) van Anhar Salem fascineert door de gelaagdheid van verbeelding en werkelijkheid met twee vrouwelijke protagonisten in hun dagelijks on- en offline leven in Saoedi-Arabië.
De conceptuele cirkel van de expositie is rond met het laatste werk, de installatieHope Hotel Phantom(2023) van Bojan Stojcic, die in dialoog is met de eerdere diplomatieke functie van het gebouw. Er zijn twee fauteuils, twee sanseveria's, een klok die niet de lokale tijd aangeeft en een ouderwets bordeaux behang. Aan de ene wand twee foto's met een groep mannen in formele kledij. Op het scherm een video met afgewisseld historische en recente beelden van het Hope Hotel, in Dayton, Ohio. Een met opzet afgelegen plek, waar tijdens de oorlog in Bosnië en Herzegovina, in 1995, een bijeenkomst werd georganiseerd om vrede te bewerkstelligen. Een prozaïsche omgeving voor een historisch feit - en voor de kunstenaar met persoonlijke gevolgen.
Onderdeel vanPickle Bar presentszijn ook performances. Een bar is tenslotte een plek om samen te komen, rond te hangen, wellicht zelfs tot een uitwisseling van kennis te komen - 'kennisproductie', zoals Slavs and Tatars hun werkwijze omschrijft. En zo niet, dan is ook de kennismaking met de uiteenlopende gasten van de Pickle Bar alleen al de moeite waard.
Fabienne Rachmadiev