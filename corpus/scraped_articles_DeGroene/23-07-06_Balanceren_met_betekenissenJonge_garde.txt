Balanceren met betekenissen Jonge garde

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
6 juli 2023
Materiaalgebruik en ambacht is belangrijk voor de vijf kunstenaars in de tentoonstellingSources of Wonder.Al het werk heeft een spirituele lading.
Toen André Derain, Henri Matisse en Pablo Picasso aan het begin van de twintigste eeuw de collectie Afrikaanse beelden uit het Parijse Trocadéro-museum als inspiratiebron kozen, was dat minder revolutionair dan veel kunstgeschiedenisboeken suggereren. Het idee dat voorwerpen een bijzondere betekenis kunnen hebben, maar daarnaast ook als vorm, vanwege hun uiterlijk, aantrekkelijk kunnen zijn, was al veel langer bekend. Je zou zelfs kunnen zeggen dat de kern van Renaissance bestond uit een esthetische blik op de religieuze middeleeuwse kunst.
Die blik bleef. Kern van veel kunst en cultuur in het Westen bleef de nadruk op de vorm en de adoratie van het object als object en niet vanwege de hogere spirituele waarde. Karl Marx zou in de negentiende eeuw het warenfetisjisme bestempelen als basis voor het kapitalisme, Freud voorzag dat fetisjisme even later ook nog van seksuele betekenis. Bij de Amsterdamse Galerie Fleur & Wouter is nu in een compacte presentatie te zien hoe vijf jonge hedendaagse kunstenaars omgaan met die erfenis.Sources of Wonderis de verzamelnaam. De kunstenaars refereren er, zo stelt de galerie vaag, aan 'culturele uitingen en verhalen van vroeger en nu, van over de hele wereld'.
De presentatie is op het eerste gezicht rommelig: de beelden, gemaakt uit uiteenlopende kleuren, vormen en materialen, staan naast elkaar op een verhoging, op sokkels of hangen los aan de muur. Het specifieke verhaal over inspiratiebronnen en werkwijze van de kunstenaars, en betekenis van de afzonderlijke werken, vervaagt. De rommeligheid is opzettelijk: juist dit gebeurde ook in de koloniale verzamelingen.
En anders dan van de geroofde beelden zijn de details van deze werken nu natuurlijk wél bekend. Zo vallen de zachte stoffen constructies van Saar Scheerlings (Eindhoven, 1990) meteen op. Met een ingenieuze knoop- en bindtechniek en de glimmende stoffen suggereren ze misschien een Japanse invloed, de vormen zouden Mexicaans kunnen zijn. Dat die associaties volkomen willekeurig zijn, gebaseerd op wat we denken te weten en kennen, is het inzicht dat deze prachtige objecten meegeven. Ook het materiaal waarvan de beelden zijn gemaakt, is tweedehands, benadrukt Scheerlings.
De beelden van Warre Mulder (Borgerhout, 1984) verwijzen naar meer recente beeldtradities: hij gebruikt de geliktheid van populaire cartoons en verwerkt die in sculpturen van hout, keramiek en kunsthars. De zoetsappige schattigheid van de grote ogen en de ronde vormen verdwijnt doordat Mulder de dieren en fantasiefiguren wél serieus lijkt te nemen. Door de beelden symmetrisch te maken krijgen ze al een heel andere lading. Door bovendien de kleuren gedekt te houden in plaats van de felle cartoonkleuren, lijken ze afkomstig uit een andere tijd.
Dodi Espinosa (Mexico City, 1985) en Carmen Schabracq (Amsterdam, 1988) exposeerden vanwege hun gedeelde fascinatie voor Mexicaanse kunst en cultuur vorig jaar ook al bij deze galerie. Net als toen verschilt hun benadering. Espinosa maakt keramieken schalen en voorwerpen die nadrukkelijk verwijzen naar de ceremoniële betekenis die zulke objecten kunnen hebben. Zo maakte hij een Mictlantecuhtli, een beeld van de Azteekse god van de dood in de vorm van een schedel, waarin wierook gebrand kan worden.
Schabracq concentreert zich hier op de overgang tussen theater en beeldende kunst: ze toont meerdere maskers van gehaakt felgekleurd garen en stof. Ze baseert zich vaak op bestaande (mythische) figuren. Zo maakte ze voor deze tentoonstelling een masker van Baba Yaga, het personage uit de Slavische traditie die zowel maagd, moeder en dood belichaamt. Een ander masker toontMother God,geïnspireerd op de Griekse Artemis van Efese, die 'Polimastos' als bijnaam had, omdat ze meerdere borsten zou hebben gehad. Schabracq draagt de maskers zelf bij performances. Zo zijn de gezichten opeens niet alleen meer afbeeldingen van een afwezige ander, de kunstenaar wekt de personages met haar eigen lichaam tot leven.
Zoals voor alle kunstenaars in deze tentoonstelling is ook voor Sharon Van Overmeiren (Antwerpen, 1985) het materiaalgebruik en de ambachtelijkheid een essentieel onderdeel van het werk: haar beelden van keramiek zien er prachtig uit. Anders dan de meeste anderen in de tentoonstelling gebruikt Van Overmeiren elementen uit bestaande beelden om totaal nieuwe vormen te maken. Zo zijn er twee wonderlijke reliëfs, hangend aan de muur, die zeMatchboxnoemt maar die ook doen denken aan een dekbed waaronder wezens liggen te slapen.
Haar beeldShou Sugi Banis een meesterwerk. Vanuit de grond steken vier voetjes op vanuit een zacht golvend bed van roze keramiek. Op de vier voeten balanceert een houten zwartgeblakerde balk die bovenin een paar inkepingen heeft. Shou Sugi Ban blijkt de naam te zijn voor de Japanse brandtechniek die inmiddels erg populair is bij designwinkels. Het balanceren met de verschillende tradities en gevoeligheden brengt dit beeld prachtig in beeld. En ook nog te koop.
Het materiaalgebruik en de ambachtelijkheid zijn een essentieel onderdeel
Sources of Wonder
is te zien tot 29 juli in Galerie Fleur & Wouter in Amsterdam,https://galeriefleurenwouter.com
Tommy Smits | De tentoonstelling Sources of Wonder bij galerie Fleur & Wouter in Amsterdam