De nederlaag bezitten Zomerlezen

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
25 juli 2024
InUnderworldvan Don DeLillo uit 1997 komt vijftig jaar Amerikaanse geschiedenis bij elkaar tijdens de honkbalwedstrijd der honkbalwedstrijden: die van de Giants tegen de Dodgers. Fenomenaal.
Het is een schooldag- maar wat doet school ertoe? Dus daar gaat Cotter Martin, veertien jaar oud, rechtstreeks uit Harlem. Van een afstandje kijkt hij toe hoe de eerste jongens een aanloop nemen en zichzelf over de toegangspoortjes van het Polo Grounds-honkbalstadion lanceren. De eerste springers worden door beveiligers tegen de grond gewerkt, maar ze zijn met velen. Cotter neemt een aanloop en springt, landt, vlucht de toestromende massa in.
Wat de mensen bij elkaar brengt, is'the unseen something that haunts the day'- het gevoel dat iedere fan heeft, namelijk dat er bij deze wedstrijd geschiedenis zal worden geschreven. De Giants tegen de Dodgers, de beslissende wedstrijd van de kampioenschappen, 3 oktober 1951.
Cotter zoekt een plekje dat er niet is, en blijft over de tribunes bewegen zodat hem niet naar zijn plaatsbewijs wordt gevraagd. Mensen verscheuren de servetjes die zij bij hun hotdogs krijgen, versnipperen programmaboekjes, scorekaarten, zakdoeken en strooien het papier over de buitenspelers, die het dichtst bij de tribunes staan.
Frank Sinatra zit met Jackie Gleason en Toots Shor, showbizzvriendjes, boven de dug-out van de Giants. Ze maken grappen over de coach, over de umpire, over de spelers - die ze maar dikkig en sloom vinden. Vlak naast ze zit J. Edgar Hoover, de fbi-directeur die om hun grappen lacht, te hard lacht, omdat hij niet wil laten merken dat hij zich aangesproken voelt, aangezien hij zich steeds dikker en slomer voelt.
Gleason vreet zijn hotdog te snel op, hoest en proest 'm weer uit. Hoover gruwt, voelt de bacillen zijn kant op komen, kan dit hele sportstadion als niets anders zien dan een grote verzamelplaats voor pathogenen en microben.
Cotter heeft een veilige plek gevonden, vlak bij de heren-wc. Mannen lopen naar buiten terwijl ze hun gulp nog moeten dichtritsen. De wedstrijd, zoals veel honkbalwedstrijden, gaat traag. Sinatra en zijn vrienden vervelen zich. Een producent maant zijn radiocommentator zijn verslag opgewonden te houden voor de luisteraars. Een fbi-agent komt naar Hoover toe, fluistert iets in zijn oor met zijn hand voor zijn mond, zodat niemand kan liplezen. Hoover staat op, loopt met de agent mee. Hij stempelt de datum in zijn hoofd: 3 oktober 1951. De boodschap is dat het de Russen voor het eerst is gelukt een waterstofbom te detoneren, ergens op een geheime locatie in de Sovjet-Unie. Hij denkt aan de hitte van de zon die steden kan opslokken.
En dan komt Bobby Thomson van de Giants naar de plaat met zijn knuppel in de hand. Meerdere honken zijn bezet. De laatste kans. Het is de negende en laatste inning, werper Ralph Branca van de Dodgers hoeft alleen hem nog uit te gooien en dan winnen ze wedstrijd. En Branca gooit en Thomson slaat en hij'tomahawks the ball, and everybody, everybody watches'.Een buitenvelder staat erbij en kijkt ernaar. En Cotter kijkt met open mond en ziet, in de tribunes, de bal recht op hem afkomen.
De Giants winnen! roept de radiocommentator. Om Cotter heen schieten alle handen omhoog, iedereen grijpt, klauwt, wil de bal hebben.
De Giants winnen! roept de commentator. Bier vliegt door de lucht, pinda's, popcorn. J. Edgar Hoover staart naar een stuk papier dat op hem is gevallen: het is een kleurenreproductie van Pieter BruegelsDe triomf van de dood.Cotter vecht en slaat zich door de menigte heen, niemand ziet de bal, iedereen duikt op de grond, zoekt ernaar onder de stoeltjes.
De Giants winnen, en iedereen wordt gek! roept de commentator.
Fans rennen het veld op, Hoover kijkt naar Bruegels werk waarop doden uit de hel zich op de levenden storten en iets eraan windt hem op, Cotter werkt een rivaal tegen de grond en zijn hand schiet naar de bal op de tribune. Het is de beweging waar, lijkt het wel, zijn hele leven zich naartoe heeft gewerkt. Hand, grijpen, pakken, vasthouden. Hij heeft hem.
Dolgelukkig komt hij thuis en valt in slaap. Waarop zijn vader de bal steelt en hem verkoopt.
Al bij verschijnen, in 1997, galmde er iets iconisch rondUnderworld. Het was niet te missen bedoeld als magnum opus, Don DeLillo (1936) bracht vijftig jaar Amerikaanse geschiedenis bij elkaar; beroemdheden, politiek, sport. En dan stond op het omslag ook nog eens, in zwartwit, een foto met op de voorgrond een kerk, en daarachter, verdwijnend in de wolken, de Twin Towers van het World Trade Center. Twee symbolen; geloof en kapitalisme. Toen in 2001 de Twin Towers tot staal en gruis en as werden gereduceerd, kreeg het boek een nieuwe status;Underworldals het definitieve verslag van de tweede helft van de twintigste eeuw,America's century,toen de macht van de VS nog als vanzelfsprekend gold.
En die verandering past. In zekere zin isUnderworldeen spijsverteringsstelsel. Iets gaat erin, komt eruit. En in de tussenliggende afstand - 827 bladzijdes van snuit tot staart - ondergaat het een metamorfose, de betekenis vervormt, een angst van vroeger is een ironie in het heden geworden - of omgekeerd. In de proloog (op lengte van een novelle) maakt fbi-directeur Hoover zich in het honkbalstadion zorgen over een sovjet-atoombom. Dat is 1951. Het eerste reguliere hoofdstuk begint in 1992, als hoofdpersoon Nick Shay op bezoek gaat bij een oude vlam, de kunstenares Klara Sax. In de woestijn van Arizona maakt Sax kunst van oude B-52's. De vliegtuigen die ooit de nucleaire wapens wierpen, zijn nu nutteloze geraamtes. Hoewel Klara Sax wereldberoemd is, hebben haar B-52's anno 1992 bijna al iets oubolligs. Tijden veranderen, wapens veranderen.
Of neem Cotter Martin - hij begint als protagonist, en verdwijnt dan langzaam uit de spotlight. Dat op zich heeft al iets heel Amerikaans. Je bent niets, wordt iets, en bent het dan weer kwijt. Niemands plek is veilig.
Of neem de honkbal. Uiteindelijk belandt die in de hand van Nick Shay. Hij groeide op in de Bronx (net als DeLillo). Zijn vader ging ooit een pakje Lucky Strike halen - en je weet hoe het afloopt met vaders die sigaretten gaan halen. En sindsdien zwerft Shay vaderloos, richtingloos door zijn eigen leven; belandt in de jeugdgevangenis, krijgt relaties, trouwt, werkt zich op tot leidinggevende in een afvalverwerkingsbedrijf. Ook spijsvertering; afvalverwerking. Alles van waarde vervalt.
Bijna alles - want die honkbal die beroemd werd als'the shot heard around the world'wordt een felbegeerd verzamelaarsobject. Voor Shay heeft de bal een betekenis die samenhangt met zijn verdwenen vader; namelijk dat die niet is weggelopen, maar werd vermoord door de maffia. Hij had gokschulden die hij niet kon betalen - de wedstrijd van de Giants tegen de Dodgers deed hem de das om. Het is maar een theorie van Shay, maar weer eentje die een metamorfose mogelijk maakt: 'shot heard around the world', zoals Thomsons homerun wordt genoemd, wordt een pistoolschot.
Die verzamelaarscultus heeft nauwelijks een evenknie buiten Amerika. Ook hier bestaan handtekeningenjagers, ook hier kun je ongetwijfeld een gesigneerd shirt uit 1988 van Frank Rijkaard voor een aangename prijs aan een verzamelaar kwijt - maar Amerikaanse steden waarin geen museum te ontdekken valt, hebben vaker wel sportmemorabilia-winkels. Het is een manier van het verleden eren, maar dan op de meest liquide manier. Dit is het Amerika dat je inPawn Starsziet, of die andere programma's die altijd tijdens kantooruren op rtl5 lijken te worden uitgezonden: hele bevolkingsgroepen die een leren jas, een handschoen, een petje, een ring proberen te slijten met de belofte dat hij ooit van die-en-die was. Beroemdheid creÃ«ert waarde, maar het is niet een waarde die terug te zien is in een museum, bedoeld zodat iedereen het kan zien - nee, de waarde blijft beperkt tot die ene verzamelaar.
(Anekdote: ik interviewde Don DeLillo ooit voor dit blad, in New York, en liep na het gesprek naar de antiquarische afdeling van boekhandel The Strand. Tussen alle gesigneerde eerste drukken raakte ik aan de praat met de verkoper en vertelde dat ik - ik was er trots op - toevallig een gesigneerde DeLillo in mijn tas had. De inkt was nog nat. Meteen noemde de verkoper een bedrag. Nee, dank je, zei ik. Ik bewaar 'm. Hij opende de kassa -kling!- en zei:'Cash money,ik kan het je zo in je hand stoppen.')
Het verhaal van de bal is verandering - het stollen van de geschiedenis. Sport draait om dat ene moment, een flitsende actie, een knuppel die een bal raakt. Maar dat ene moment wordt geschiedenis, krijgt daardoor een waarde - en die waarde moet worden omgezet in dollars. Het is de ontkenning van die ene creditcard-reclame: een kaartje voor het stadion kost zoveel, een frietje-met zoveel, een shirtje van jouw elftal zoveel. 'Maar het winnende doelpunt zien, dat is onbetaalbaar!' In een geldcultuur als die van de VS is dat een onacceptabele tegenstelling. Ook dat winnende doelpunt is betaalbaar, verkrijgbaar, verhandelbaar.
En dan voegt DeLillo nog een laatste ironie toe.Underworldvolgt de bal, die van hand tot hand gaat. Maar de verzamelaars zijn geen Giants-fans, die kampioen werden door deze bal. Het zijn juist Dodgers-fans. De bal belichaamt hun verlies. Waar bijten ze zich in vast - in het moment dat de bal nog niet geslagen was, en er nog hoop was? Of gaat het hun juist om het verlies, en is de bal een manier om de nederlaag te bezitten en zo te overwinnen?