Stervende juf

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
20 juni 2024
Was Silvia Canepa, die inBallade van het bosvan Maddalena Vaglio Tanet verteerd wordt door schuldgevoel, al doorgedraaid? Of werd ze zo gezien omdat ze niet voldeed aan de norm?
In Ballade van het bos,de debuutroman van de in Maastricht woonachtige Italiaanse schrijfster Maddalena Vaglio Tanet, loopt een vrouw 's ochtends vroeg het bos in en verdwijnt. Silvia Canepa heet ze, een 42-jarige schooljuf in een kleine stad in de Italiaanse Alpen. Ze leest in de ochtendkrant het nieuws over de dood van een van haar leerlingen, Giovanna. Ze schrikt. Het meisje, pas elf jaar, is de avond ervoor uit het raam gesprongen en in de beek achter haar huis verdronken. Silvia had haar moeder eerder die dag op de hoogte gebracht van het feit dat Giovanna vaak spijbelde. Maar, had ze erbij gezegd, word alsjeblieft niet té boos op haar. Silvia wist dat haar vader haar regelmatig sloeg als Giovanna thuiskwam met een onvoldoende. Nu is het meisje dood. Vol verdriet en schuldgevoel loopt Silvia het bospad af en lost op tussen de bomen.
Al voordat ze verdween was Silvia een ietwat onaangepaste, stugge eenling. Ze groeide op als wees, en de herinneringen aan de naoorlogse kostschool achtervolgen haar: de regels, de kilte, de strak ingestopte lakens. 'Het bed moest een hoes zijn waarin 's nachts de lichamen van de meisjes werden opgeborgen', als een doodskist waarin de ontluikende verlangens van jonge tienermeisjes werden gesmoord. Geknakt en vernederd komt Silvia uit haar kindertijd. Jaren later, wanneer ze bij haar neef Anselmo en zijn gezin aan tafel zit, is het haar eenzaamheid waardoor ze opvalt. Ze 'hing aan de rand' van haar familie zoals ze zich nu aan de rand van het stadje bevindt: half levend en halfdood.
In een vervallen houten hut diep in het bos hoort ze dat 'boosaardige stemmetje' dat zegt dat ze er maar beter een einde aan kan maken; ze wordt omhuld door schimmen, stemmen, waanbeelden en visoenen; ze verwaarloost haar lichaam. 'Ze wil verbrokkelen, langzaam wegkwijnen net als de hut, haar persoonlijkheid van zich afstropen.' In haar dromen steekt Silvia een mes in haar buik, schraapt de huid weg zoals je een stuk fruit schilt, 'tot er enkel een blinkende pit overblijft (...) Ze ziet hem schitteren als een kleine zwarte zon, een verstoten zwart ei. Een hol paasei, waar niets inzit'. Daar zit ze, op de wankele grens tussen mens en natuur, niet zeker of ze wil leven of wil sterven.
In het nawoord vertelt Vaglio Tanet dat ze als kind dol was op boeken waarin een weeskind de hoofdrol speelde. Haar eigen boek is gebaseerd op een onaf familieverhaal dat ze met behulp van een privé-archief, krantenknipsels en haar verbeelding omtovert tot een roman: hoe de nicht van haar opa, net als Silvia, na de zelfmoord van een basisschoolleerling het bos in liep en verdween. Niemand weet wat ze daar deed of wat haar bewoog. Vaglio Tanet vult die leemte op, verplaatst zich in Silvia - en daarmee in haar verre familielid - en in de mensen om haar heen. Zo zijn er verwijzingen naar Bertha Mason, de eerste vrouw van Mr Rochester uit Charlotte Brontë'sJane Eyre(ook een wees), de'madwoman in the attic',daar opgesloten door haar man. Is Silvia waanzinnig? 'Een gekkin met een ontplofte bos haar op het hoofd en een dwangbuis aan'? Of is een alleenstaande, kindervrije vrouw sowieso subversief, en wordt de waanzin Silvia aangepraat als straf voor het feit dat ze zichzelf buiten de norm plaatst?
Vaglio Tanet compliceert dit vraagstuk via Martino, een jongetje met bronchitis dat vanwege zijn gezondheid naar de groene, bosrijke provincie is verhuisd. Net als de andere mensen in het stadje gaat hij op zoek naar de juf, maar híj is degene die haar vindt. Silvia, die niet gevonden wil worden, prevelt tegen het kind: 'Tegen niemand zeggen.' Een onthutsend verzoek, want Martino wordt opgezadeld met een gigantisch dilemma: de juf gehoorzamen, of haar familie laten weten dat ze nog leeft? Ineens zijn de rollen omgedraaid. 'Kinderen verstoppen zich', denkt het jongetje. 'Maar dit was een juf. Een juf is het tegenovergestelde van kinderen: zij zit tegenover hen aan haar lessenaar en zegt wat ze moeten doen. (...) Telt een doorgedraaide, stervende juf nog steeds als een juf?'
InBallade van het bosstaat niet alleen de belevingswereld van kinderen centraal, maar ook die van volwassenen wier kind-zijn hun is ontnomen. Juist omdat Silvia liefdeloos opgroeide wordt ze als een moeder voor haar leerlingen en ontfermt ze zich over een opstandig en gekweld kind zoals Giovanna. Juist omdat háár opbloeiende meisjeslichaam met schaamte werd omhuld - 'een lichaam dat niet zozeer kuis was, maar onverschillig' - wordt dat van Giovanna uitvoerig beschreven. 'Het meisje was brutaal geworden, maar ook gemakkelijker te kwetsen. Haar ogen konden soms opvlammen van ontzetting; ze begon borsten en schaamhaar te krijgen', schrijft Vaglio Tanet, die moeiteloos laveert tussen haar vele personages.
Weten we ooit wat er in een ander omgaat? Vaglio Tanet bezit een uitgesproken tederheid voor kinderen die worstelen met hun anderszijn, zoals hier, over Giovanna, die de klappen van haar vader zo zat was dat ze nu eindelijk hém eens pijn wilde doen, wilde 'belasten met alle schuld die hem toekwam' (of Giovanna daadwerkelijk haar eigen dood voor ogen had weten we niet). Of over Silvia, die tussen de woekerende planten en de regendruppels merkt dat haar lichaam eindelijk één wordt met de omgeving en hierdoor tot rust komt. Het woord 'trauma' wordt niet genoemd, maar zo zou je het wel kunnen zien: Silvia is het meisje dat kiezelsteentjes in haar mond stopte en erop sabbelde omdat ze nooit snoep kreeg. Ze voelt zich verwant met mensen die de oorlog overleefden met een granaatscherf of kogel in hun lijf, want 'zo zag ze zichzelf: met vanbinnen, of eigenlijk in haar kern, iets hards en kouds waar ze ondanks alles omheen was gegroeid'.
Ballade van het bosis een sprookjesachtige roman waarin het gevaar niet in het bos schuilt, maar in de mens zelf. In kapotte, zieke, verkrampte lichamen, die ondanks alles toch hunkeren naar voedsel; naar liefde en gezelschap.
Silvia wil niet gevonden worden, prevelt tegen het kind: 'Tegen niemand zeggen'
Basso Cannarsa / Opale / Lumen | Maddalena Vaglio Tanet bezit een uitgesproken tederheid MADDALENA VAGLIO TANET Ballade van het bos Vertaald door Manon Smits. Meridiaan, 280 blz.