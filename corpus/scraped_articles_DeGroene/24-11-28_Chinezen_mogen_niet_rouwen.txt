Chinezen mogen niet rouwen

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
28 november 2024
Beijing- Een suv boort zich in een menigte en richt het ergste bloedbad in China sinds jaren aan: 35 doden, 43 gewonden. Een oud-student gaat met een mes tekeer op de campus: acht doden, zeventien gewonden. Een automobilist rijdt in op een grote groep ouders en kinderen: 'slechts' twaalf gewonden. Allemaal net gebeurd, in één week tijd.
Lange tijd was de openbare veiligheid in China benijdenswaardig. De weinige moordenaars gebruikten wegens een vuurwapenverbod liefst dynamiet uit een kolenmijn of een keukenmes. Dit jaar zijn er 25 procent minder aanslagen met springstof of vuurwapens geweest. Maar het aantal mes-aanvallen is explosief gestegen. Vergeleken met de VS is in China het dodelijk geweld van burgers nog bescheiden, maar voor de Partij is het een gevaarlijk politiek probleem geworden.
Messentrekkers vallen vaak in den blinde aan. Ze hebben het vooral gemunt op scholieren en artsen. Veel scholen zijn al omgebouwd tot bunkers, en ziekenhuizen zijn extra beveiligd nadat de zoveelste dokter door een woedend familielid van een overleden patiënt was doodgestoken. Amerikanen en Japanners vormen een nieuwe categorie slachtoffers. In juni overleefden vier Amerikanen een mesaanval. Daarna probeerde een man een Japanse vrouw en haar kind dood te steken. Een Chinese vrouw die te hulp schoot, werd zelf gedood, en kreeg postuum een golf van online haat over zich heen. In september stak iemand een tienjarige Japanse jongen vlak bij zijn school dood. Het leidde tot een vinnige diplomatieke rel tussen China en Japan.
Veel aanvallers willen met hun mes- en autoaanvallen wraak nemen op de maatschappij,
die ze als een vijand zien. Of ze zijn radeloos geworden, bijvoorbeeld doordat ze hun baan kwijt zijn, voor een examen zijn gezakt of, zoals die massamoordenaar bij het sportcentrum, zich het financiële slachtoffer voelen van hun echtscheiding. De Partij vindt de moordgolf heel erg, niet om het toegebrachte leed maar om de aantasting van veiligheid en stabiliteit, de topprioriteiten van het regime. Daarom heeft Xi een onderzoek naar de oorzaken van de aanslagen gelast. De Partij heeft ze tot nu afgedaan als geïsoleerde incidenten die snel moeten worden vergeten, en dat is ook met de laatste gewelddaden gebeurd. De reacties op sociale media werden weggecensureerd. Bloemen op de plaats van het suv-bloedbad werden onmiddellijk weggehaald. Soms werden ze nog voordat ze konden worden neergelegd, de rouwbetuiger uit de handen gegrist. Verboden te treuren.