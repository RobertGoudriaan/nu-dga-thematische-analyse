De uitvinding van xenofobie Angst (slot) George Makari

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
5 december 2024
Na Brexit en Trumps eerste verkiezing tot president begon historicus en psychiater George Makari zich te verdiepen in de herkomst van het woord xenofobie, dat veel nieuwer blijkt dan gedacht. Ooit werd xenofobie gebruikt als rechtvaardiging van kolonialisme, nu is het een politiek machtsmiddel.
Het was 2016.Op bezoek in Londen hoorde hij van een verkoper in een museumwinkel dat Groot-Brittannië beschermd moest worden tegen een 'aanstaande invasie van Turken'.Weird,dacht George Makari, maar besteedde er verder geen aandacht aan. Bij thuiskomst hoorde hij dat het land voor de Brexit had gestemd en even later werd in zijn eigen land Donald Trump voor de eerste keer tot president gekozen. Ergens in die periode borrelde het woord in hem op. 'Het was een verschrikkelijk, enigszins verbijsterend woord', schrijft hij in de inleiding van zijn prijswinnende boekOf Fear and Strangers: A History of Xenophobia. En hij bleek op dat moment niet de enige die daaraan dacht. Het werd zo vaak opgezocht dat een online Amerikaans woordenboek het tot het woord van het jaar bombardeerde.
George Makari, historicus, psychiater en psychoanalyticus, directeur van het DeWitt Wallace Institute of Psychiatry en hoogleraar in de psychiatrie aan het Weill Cornell Medical College waar hij ook een klinische praktijk heeft, raakte geobsedeerd door het woord xenofobie. Het 'fobische' deel klonk, vond hij, als een ziekte. Met behulp van geavanceerde zoekmachines zocht hij in oude krantenarchieven, historische documenten en reisverslagen naar de oorsprong van het woord. Hij ging ervan uit dat het een oud verhaal zou zijn, migratie was immers van alle tijden, angst voor vreemdelingen zou dat ook wel zijn. Vaak werden vreemdelingen bekeken met angst en wantrouwen, maar sinds wanneer werden zulke reacties 'fobisch' genoemd? Dat wil zeggen, irrationeel en verkeerd? 'Sinds wanneer was er een bewustzijn ontstaan dat het onredelijk en afkeurenswaardig was om vreemdelingen slecht te behandelen?' schrijft hij.
'We hebben veel termen voor onverdraagzaamheid', zegt Makari als ik hem spreek. 'Allemaal zijn ze gebaseerd op het object van angst, woede en irrationele haat, zoals homofobie, racisme, antisemitisme, islamofobie. Geen enkele benoemt de persoon die haat. Ik zeg niet dat die andere termen niet belangrijk zijn. We moeten weten wie er aangevallen wordt, maar uiteindelijk zijn ze misleidend; we moeten benoemen wat er mis is met de persoon die aanvalt. En xenofobie doet dat. Het keert de lens om.'
Makari haalt in zijn boek als voorbeeld de woorden van de Amerikaanse filosoof Josiah Royce uit 1908 aan: wat als de sociale onrust in Amerika niet zou worden gerelateerd aan 'het zwarte gevaar' of 'het gele gevaar', maar aan de aanwezigheid van 'het witte gevaar'?
Het is ook een persoonlijk boek. In de zomer van 1974 bezocht George Makari, dertien jaar oud, met zijn ouders zijn familie in Beiroet. Een jaar later brak de burgeroorlog uit die tot 1990 zou duren. Elke avond zat hij met zijn ouders thuis in New Jersey voor de televisie te kijken naar het laatste oorlogsnieuws uit Libanon. Toen al verbaasde hij zich over hoe dit kon gebeuren in zo'n pluralistisch, van oudsher tolerant land waar de diverse sekten vooral overeenkomsten met elkaar hadden; ze waren allemaal Levantijnen, spraken hetzelfde dialect, hadden dezelfde rake humor, dezelfde keuken, gastvrijheid, gingen allemaal uit hun dak als Fairuz optrad. En na vijftien jaar oorlog, honderdduizend doden en een derde van het land ontheemd, werden ze wakker en begonnen ze hun leven samen weer op te bouwen. Vaak vroeg hij zich af wie hij zou zijn als zijn ouders niet waren geëmigreerd.
'Ik heb mezelf aan de psychiatrie gewijd', schrijft Makari, 'waar ik elke dag probeer interne en externe conflicten als vredesonderhandelaar op te lossen.'
Ik spreek Makari een paar dagen nadat Trump voor de tweede keer de presidentsverkiezingen heeft gewonnen. Toen we eerder deze afspraak maakten, schreef hij: 'Ik hoop dat ik dan niet vervuld ben van angst!' Nu gebeurd is waarvoor hij vreesde, is hij vooral onzeker. 'Ik ben net als iedereen die dit niet had verwacht. Ik denk dat we veel tijd nodig zullen hebben om na te denken over wat er is gebeurd, bijvoorbeeld wat betreft de verschillende subculturen in Amerika die elkaar verkeerd interpreteren. Het is een verwarrende tijd.'
U begon met uw boek na de eerste verkiezing van Trump. Kijkt u nu op een andere manier naar zijn overwinning?
'Het ging me eigenlijk niet zozeer om Trump, meer om het globaliseringsproject dat uit elkaar lijkt te vallen. Brexit was een belangrijke reden voor mij om over dit boek na te denken. Het was het begin van de terugtrekking uit de Europese Unie, een utopisch project van globalisering. Ik probeerde zowel de oorzaken als de symptomen daarvan te begrijpen. En een van de symptomen is vreemdelingenhaat. Het is een antibuitenlanders- en anti-immigratie-sentiment.'
Een symptoom waarvan?
'Xenofobie is een teken van diepere sociale nood. Deze "nieuwe" xenofobie begon aan het einde van de Koude Oorlog. Natiestaten gebruikten de oost-westrivaliteit om zichzelf te stabiliseren. Het project van globalisering moest daarna een alternatief bieden, maar juist die globalisering staat steeds meer onder druk, door de financiële crisis van 2008, de Europese migrantencrisis vanuit het Midden-Oosten en Noord-Afrika, de immigratie vanuit CentraalAmerika naar de Verenigde Staten, de economische ongelijkheid. Arabieren, joden, zwarten, Mexicanen en moslims, om maar een paar te noemen, worden aangevallen. Je ziet een terugkeer naar de behoefte om de ander te haten, omwille van het eigen zelfgevoel. Met Trump en zijn witte nationalistische bondgenoten, Brexit en de opkomst van uiterst rechts in landen als Hongarije, Polen, Duitsland, Frankrijk, Italië, Zweden kunnen we niet langer ontkennen dat xenofobie, die tribale vloek, terug is.'
Sinds dit jaar heeft ook Nederland zich in dit rijtje gevoegd. U zegt dat xenofobie terug is, was het ooit weg?
'Na de holocaust was het duidelijk wat de gevolgen zijn van xenofobie. Het werd immoreel om xenofoob te zijn. Er was niet langer een debat over of het goed of slecht was. Waar je nu bang voor kunt zijn, is dat 1945 lang geleden begint te worden. Dat die morele helderheid, die deze afschuwelijke tijd ons gaf, minder krachtig begint te worden.'
Verontrust door deze ontwikkelingen ging u op zoek naar de oorsprong van het woord xenofobie. Wat vertelt dat?
'Als het over de geschiedenis van xenofobie gaat, wordt altijd aangenomen dat het woord uit de Griekse Oudheid komt. Het lijkt logisch, een combinatie van de oud-Griekse woordenxénos- wat zowel vreemdeling als gast betekent - enphobos- angst. Maar etymologisch is het niet logisch.Xenosis een vreemdeling die als gast wordt verwelkomd;xeniaverwijst naar het klassiek Griekse gastvrijheidsbeginsel waarbij de gastheer voedsel en onderdak aanbiedt aan de vreemdeling. Toen ik ontdekte dat er ook geen bronnen waren uit die tijd waarin het woord xenofobie wordt vermeld, ging ik in mijn detectivemodus. Waar kwam het woord vandaan?'
Wat bleek? Het is aan het einde van de negentiende eeuw in Europa bedacht. 'Xenofobie wordt altijd als een eeuwig bestaand, biologisch aangeboren, alomvattend menselijk probleem beschouwd. En dat correleert mooi met het idee dat de naam, de term, het concept ontstaan is aan het begin van de westerse beschaving, in de Oudheid. Dat dit niet zo is, verstoort die aanname. Het woord ontstond op een moment, vergelijkbaar met onze tijd, dat er problemen ontstonden door snelle globalisatie.'
Het woordxenofobie verscheen voor het eerst rond 1880. 'Toen begonnen een aantal invloedrijke psychiaters te schrijven over irrationale angsten als ziekte, zoals claustrofobie, agorafobie, zoöfobie, hematofobie, toxofobie, syfilofobie, monofobie en fobofobie - de angst om bang te zijn. In dit rijtje van grote angsten deed 'xenofobie' zijn eerste intrede. Het verdween ook snel weer in wetenschappelijke obscuriteit.'
In dezelfde tijd werden in Britse en Franse dagbladen 'xenos' en 'fobie' gelieerd aan een extreme vorm van nationalisme. Politiek commentatoren maakten zich zorgen dat moderne natiestaten, ontdaan van Kroon en Kruis, interne eenheid zochten door een andere natiestaat tot vijand te maken. Zo zagen ze anglofobie, francofobie en germanofobie. Er waren zelfs natiestaten zoals Roemenië, aldus de commentatoren, die zo instabiel waren dat ze angst en haat voor álle naties koesterden; die waren 'xenofoob'. 'Geen enkel land haat élk land', zegt Makari. 'Dus dit was een idee dat duidelijk zou sterven.'
De echte oorsprong van het woord ligt bij de Bokseropstand in China, aldus Makari. Aan deze kant van de wereld vond in die zomer van 1900 de Wereldtentoonstelling in Parijs plaats waar miljoenen bezoekers zich aan nieuwe technieken, maar ook aan etnologische dorpen met tentoongestelde mensen uit ver-weg-stammen vergaapten. 'Dankzij westerse technologie en industriële welvaart kwam de hele wereld hier samen', zegt Makari. 'Aan de andere kant van de wereld gebeurde tegelijkertijd echter iets verontrustends.'
Het begon met een Frans krantenberichtje op 17 juli 1900 over een groep Chinese boeren in Noord-China die in opstand kwamen tegen de 'buitenlanders', de Europeanen, Japanners en Russen die hun land hadden bezet. 'Dood de vreemdelingen, dood de vijand!' was de leuze van deze zogenaamde Boksers. Duizenden gingen de straat op, staken westerse kerken in brand en joegen op immigranten; zo'n tweehonderd nietChinezen werden gedood. In dat eerste krantenberichtje noemde de verslaggever de Chinese opstandelingen 'xenofoben'.
Al snel namen andere Franse kranten dit woord over en binnen een jaar was 'xenofobie' een bekend Frans woord geworden. Daarna ging het woord 'viraal' in bijna alle talen van West-Europa: Italiaans, Spaans, Engels, Portugees. Alleen de Duitsers niet, zij noemden hetFremdenfeindlichkeit.
U was geschokt, schrijft u, toen u dit vond.
'Ze bedoelden het op een andere manier dan wij nu "xenofobie" gebruiken. Ze gebruikten het als rechtvaardiging van het kolonialisme. Ze zetten de opstandelingen weg als raciaal inferieure, primitieve mensen die bang waren voor vreemdelingen. Zo hoefden ze niet te zien dat het een opstand was tegen de landroof, de diefstal, de bezetting door Europese machten. Ze zeiden: die mensen realiseren zich niet dat de Europeanen beschaving brengen; Christus, onderwijs, techniek, welvaart, allemaal dingen die zo goed zijn. De vraag "waarom haten ze ons?" konden ze zo simpel beantwoorden; die "primitieve" mensen waren nooit zover gekomen dat ze begrepen dat vreemden niet allemaal vijanden waren. Ze waren minderwaardig. Ze leden aan xenofobie.'
Binnen dertig jaar verschijnt xenofobie in Europa. In hoeverre heeft dat te maken met het einde van het kolonialisme?
'Begin twintigste eeuw komen de vreemdelingen uit de koloniën naar Europa, ze verschijnen in de Europese steden, lopen er op straat, doen boodschappen op de markt. Dan verschijnen in dagbladen artikelen over xenofobie bij westerlingen. Europeanen vrezen nu zelf de vreemdelingen. Ze zijn bang dat ze wraak komen nemen, dat ze zich niet zullen aanpassen. Ook het antisemitisme groeit in die periode. Westerse moralisten, met name liberalen en socialisten, beginnen xenofobie in de metropool te veroordelen. Ze zeggen: "De buitenlanders zijn niet degenen die xenofoob zijn, wij zijn dat." De liberalen, die geloven in tolerantie, zien xenofobie als een vorm van intolerantie. De socialisten beschouwen xenofobie als het tegenovergestelde van broederschap. Ze gebruiken xenofobie om hun eigen gemeenschappen uit te dagen, in de spiegel te kijken.'
George Makarizietin de twintigste eeuw twee soorten xenofobie ontstaan. 'Heimelijke xenofobie' uit zich in institutionele vorm en is structureel en sociologisch. 'Openlijke xenofobie' is individueel en psychologisch. 'Dit is de gevaarlijkste', zegt Makari. 'Deze vorm van xenofobie is gebaseerd op een irrationele angst. Dit is de vorm waar we nu mee te maken hebben. Vaak zijn de emotionele conﬂicten in iemands leven heel complex. Het kan dan een opluchting zijn om te denken dat die pijn en angst door een ander komt.
Xenofobie is een focus voor je innerlijke onbehagen, bijvoorbeeld voor alle veranderingen en problemen in de wereld. Schaamte, schuld, angst: sluit het op in de vreemdeling en je zal je zo veel beter voelen. Door die projectie, zoals we dat in de psychoanalyse noemen, haal je het verontrustende gevoel uit jezelf en stopt het in de ander. Ik voel me veel beter. Ik ben kalm. Ik ben ontspannen. Ik weet wat het probleem is: dat is de Ander. Er is een interne opluchting en een externalisering van het probleem. Daarom is het irrationele zo krachtig.'
Xenofobie is ontdekt als een succesvolle politieke constructie?
'Niet elke angst voor een vreemdeling is op zich racistisch of xenofoob. Er bestaat een inherente angst voor iemand die ik niet ken, iemand die misschien een vreemde taal spreekt. Het gaat om herkenning, hoe een geest kan herkennen wat er in een andere geest omgaat. Ik maak me zorgen, je bent raar, wat denk je? Dat is menselijk. Het is een bijna ontologische angst. En we weten dat conversatie, wederzijdse gewenning die angst wegneemt.
Het probleem dat veel moeilijker is, is openlijke xenofobie. Dat is een xenofobie die niet zomaar verdwijnt. Die xenofobie is een manier om de bevolking te beheersen. Als het probleem in feite alle buitenlanders betreft, dan kun je iedereen op een lijn krijgen, kun je bevolkingen mobiliseren. Xenofobie is dan een "oplossing" die politieke leiders in staat stelt om grote macht over mensen te hebben. Landen scharen zich rond een gemeenschappelijke vijand. Dat is wat je nu ziet gebeuren. Natuurlijk is er een echt probleem: het uiteenvallen van natiestaten en de manier waarop massamigratie druk uitoefent op andere naties. Maar vreemdelingenhaat is niet de oplossing. Xenofobie wordt als politiek instrument gebruikt, het wordt opgehemeld en gepolitiseerd.'
Wat is nieuw aan de huidige xenofobie?
'Ik denk dat er in de jaren na de holocaust een periode was van ongeveer vijftig of zestig jaar waarin het uitdagen van onverdraagzaamheid ertoe leidde dat steeds meer mensen een gevoel van gelijkheid in hun cultuur kregen. Het ging van de burgerrechtenbeweging naar zwarte Amerikanen, via de feministische revolutie naar vrouwenrechten, en toen naar homorechten. Je ziet deze uitbreiding van groepen die gelijkheid winnen in de nasleep van de holocaust. Er is veel werk verricht. Zo is Hollywood voorzichtiger met het gebruik van stereotypen, ook het onderwijs is veranderd.'
Hebben we nu te maken met de contrarevolutie? Is de huidige xenofobie een reactie op al deze emancipatiegolven?
'Ik zou zeggen dat dat het symptoom is. Sommige mensen, veelal mannen, hebben het gevoel dat hun sociale status is gedaald. Ze zien om zich heen mensen waar ze op neerkeken, minderheden en vrouwen bijvoorbeeld, die hun voorbijstreven. Ze zien de steden veranderen en er is een groot heimwee naar hoe het vroeger was.'
U beschrijft een keten van humanitaire stemmen, van Bartolomé de las Casas tot Simone Weil, die tegen de xenofobe stroom ingaan. Is dat belangrijk?
'Ik leerde dat er een lange traditie was, die teruggaat tot de tweede golf van globalisering met de Spaanse verovering van de Nieuwe Wereld, van mensen die het geweld en de ontmenselijking zagen als gevolg van xenofobie, die probeerden hierover na te denken, erover te praten en hun eigen landgenoten hierover aanspraken. Dit waren dappere mensen die tegen hun eigen nationale belangen ingingen, tegen de ideologie van hun eigen natiestaat. Ze zijn van cruciaal belang geweest, en laten zien dat we ons kunnen verzetten tegen een soort groepspsychologie die heel intimiderend is.'
George Makaribesluit zijn boek met een onzeker gemoed. 'Xenofobie is geen oude, klassieke term; het is ons woord. We hebben een naam voor wat met ons gebeurt. Voor wat op dit moment groeit en zich verspreidt. De enige vraag is: hoe extreem zal het worden, welke vorm zal het aannemen, op wie zal het zich richten? En wie zal ertegen opstaan? Deze haat zal niet vanzelf overgaan. Dit is onze catastrofe. Het is een persoonlijk boek en ik schreef het met een angstige blik op onze toekomst.'
U schreef dat vier jaar geleden, hoe kijkt u nu naar die toekomst?
'Het is vandaag de dag nog meer waar.'
'Je ziet een terugkeer naar de behoefte om de ander te haten, omwille van het eigen zelfgevoel'