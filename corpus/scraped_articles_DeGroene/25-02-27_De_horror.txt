De horror

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
27 februari 2025
TELEVISIE Van Moskou tot Maidan
Wie niet langer kan ontkennen dat de grote liefde een monster is (legio rode vlaggen, maar er stond zoveel heerlijks tegenover) moet breken en rouwt. Het overkwam Jelle Brandt Corstius en legio professionele en amateur-Russofielen (al was het maar vanwege Tsjechov, Malevitsj en Sjostakovitsj). Hij vond een nieuwe vlam: Ruslands verkrachte buur. Het leidt tot zijn derde, meest urgente, en tragische Oost-Europa-serie,Van Moskou tot Maidan.Moskou alleen symbolisch, omdat hij oostelijk van het front niet mag, wil en kan komen. Oekraïne is al gevaarlijk zat.
Aflevering één ging over Karpaten en de westgrens met Roemenië waar deserteurs de rivier over willen. In twee zijn we in en bij Cherson. Door de Russen veroverd, daarna heroverd. Van 300.000 stedelingen zijn er 70.000 over, levend onder dagelijkse beschietingen, die slachtoffers maken. Vrouwen, kinderen, oudere mannen en onmisbare jongere techneuten en hulpverleners.
Jelle, met helm en kogelwerend vest ('PRESS') begroet op straat een passant - in het Oekraïens, want 'goed volk'. Zijn outfit maakt hem buitenstaander: geen bedreigde burger loopt zo rond. Gelijk heeft hij, alleen al vanwege partner en kinderen. Maar je voelt vaak zijn ongemak: de ander lijdt en staat voor onmogelijke keuzes. Je laat hun dilemma's zien, maar hoeft zelf niet te kiezen en kunt naar huis. Hij weigert in de vele interviews rond de serie antwoord te geven op de vraag of hij als Oekraïner het leger in zou gaan of het land uit: dat weet je gewoon niet. Zijn indrukwekkende Oekraïense geluidsman, Alex Tugushin, al twintig jaar in Nederland, bevestigt: geen sympathie, wel begrip voor desertie, ook al omdat je (zegt hij) aan het front niets aan ongemotiveerden hebt (zieBar Laat,19 februari).
Jelle bezoekt een ziekenhuis, een van de weinige die nog deels functioneert. De chirurg opereert, zelf in gevaar, op een steenworp afstand van het front. Hij toont granaatscherven. Een deel zal uit lichamen komen. Hij gaat door want 'we houden van onze stad en ik kan mijn negen Duitse herders niet achterlaten'. Grijnst. Zijn motivatie blijkt veel dieper: hij is patriot, weigerde zelfs Russische gewonden te behandelen (Hippocrates geldt niet voor 'wie onze kinderen, broers en zusters vermoordt'). Als hij zijn vreugde na de herovering beschrijft komt zijn vrouw erbij om liefdevol euforisch aan te vullen. Als hij vertelt hoe hij collega-artsen filmde die Russen behandelden, om die beelden aan de inlichtingendienst te geven, verschijnt ze weer, bezorgd: 'slecht idee, achterbaks'. Het illustreert de complexiteit van oorlogssituaties. De rommeligheid, weerbarstigheid, de grijstinten tussen wit en zwart. Ach, het is één scène uit ontelbare onthullende.
Meer dan ooit is, in tijden van Oekraïne-moeheid, Russische en Amerikaanse desinformatie (hier ministerieel nagekwaakt), een serie als deze morele plicht. De veerkracht van ontelbare Oekraïners blijkt onvoorstelbaar. Maar de ernst van posttraumatische stress ook. De horror, de horror - voorlopig zonder einde.
Walter van der Kooi
Hans Pool (regie); Jelle Brandt Corstius (presentatie),Van Moskou tot Maidan,VPRO, zes delen vanaf zondag 23 februari, NPO 2, 20.20 uur