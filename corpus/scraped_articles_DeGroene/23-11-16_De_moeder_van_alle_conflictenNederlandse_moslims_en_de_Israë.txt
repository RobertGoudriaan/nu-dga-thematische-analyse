De moeder van alle conflicten Nederlandse moslims en de Israëlisch-Palestijnse strijd

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
16 november 2023
De intense betrokkenheid van Nederlanders met het Israëlisch-Palestijns conflict gaat om meer dan het menselijk leed. Wat is het toch dat ons zo diep raakt? En waarom lijken met name moslims daarin een uitgesproken pro-Palestijns standpunt in te nemen?
Hoezeer het conflict dáárons ook aangrijpt, de reacties op dat conflict gaan vooral over onszelf, híer. Als mensen mij deze dagen vragen wat we kunnen doen, is mijn tegenvraag altijd: bedoel je hier, of daar? Vaak blijkt het om 'hier' te gaan, in Nederland, omdat de spanningen zo oplopen en leiden tot polarisatie. Leuzen bij demonstraties zijn aanleiding tot debatten in de Tweede Kamer, ambtenaren laten hun ontstemming over de politiek zien met openbare verklaringen, bestuurders van steden en universiteiten maken zich zorgen over toenemende spanningen, en verschillende opvattingen over het conflict leiden tot zodanige onenigheid met verhuurders en werkgevers dat er advocaten aan te pas moeten komen.
Dat is niet iets van nu. In 2003 begon ik op Instituut Clingendael als Midden-Oostendeskundige, en meteen in de eerste weken van mijn aanstelling werd ik al overladen door brieven en mails van mensen uit heel Nederland met uitgesproken meningen over de situatie in Israël en Palestina. En tijdens de eerste 'Gaza-oorlog', in 2004, gingen Nederlandse moslims eveneens massaal de straat op.
Ook in andere landen blijken de reacties op de gebeurtenissen in Israël en Palestina altijd een sterk binnenlandse, nationale dimensie te hebben. Ook nu weer. Waarom staat de Amerikaanse president Joe Biden meteen 'pal achter Israël'? Omdat er verkiezingen aankomen en iedereen weet dat een anti-Israëlisch standpunt veel, heel veel stemmen kost. Waarom sprak de Oekraïense president Volodymyr Zelensky meteen zijn steun uit voor Israël? Omdat hij wapens moet hebben van Amerika en zich dus geen anti-Israëlisch standpunt kan veroorloven. Waarom roepen Iraanse voetbalsupporters leuzen tegen Palestijnse vlaggen die worden rondgedragen in het stadion? Omdat de Iraanse overheid pro-Palestijns is, maar de bevolking vooral anti-overheid is.
De pro-Israëlische standpunten zijn met name terug te vinden in Europese landen die veel joodse burgers zijn verloren - of daar zelfs aan hebben bijgedragen - tijdens de holocaust, zoals Duitsland, België, Nederland, Frankrijk. Andere Europese landen, zoals Spanje en Ierland, zijn veel kritischer over Israël, en worden daarom aangemerkt als 'pro-Palestijns'. Het verklaart de commotie binnen de Europese Unie, waarbij de voorzitter van de Commissie, de (Duitse) Ursula von der Leyen, werd teruggefloten omdat ze op eigen houtje de Europese solidariteit met Israël verklaarde en afsluiting van hulp aan de Palestijnse burgerbevolking wilde goedkeuren.
Maar binnen veel Europese landen met een grote moslimpopulatie lijkt zich een andere splitsing af te tekenen, namelijk tussen de moslims die pro-Palestijns en anti-Israëlisch zouden zijn en de rest van de bevolking die pro-Israëlisch en anti-Palestijns zou zijn. Zo zwart-wit is de werkelijkheid natuurlijk niet, maar de lijnen worden grofweg wel zo getrokken. Sterker nog, de lijn wordt vooral religieus getrokken. Dat zien we ook in Nederland, getuige de nieuw opgerichte dialooggroepen van joden en moslims, en een rabbijn en imam die worden gevraagd om daar op televisie over te spreken. Waarom? Is het dan een religieus conflict? Ik zou menen van niet.
De essentie van het conflictdat al sinds de jaren 1920 gaande is, is dat twee volkeren elkaar een stuk grond betwisten. Dat conflict is in de eerste vijftig jaar van zijn bestaan vooral geformuleerd in nationalistische termen: de inheemse Arabieren (later: Palestijnen) die moslim, christelijk en joods waren, tegenover de geïmmigreerde Europese joden voor wie de joodse identiteit niet zozeer religieus was (de meesten waren zelfs helemaal niet gelovig) maar cultureel en etnisch. Later, na de stichting van de staat Israël, was de Palestijnse verzetsbeweging seculier, en terroristische aanslagen tegen burgers werden uitgevoerd door Palestijnse guerrilla's die zowel moslim als christen waren, maar voor wie religie niet relevant was in de strijd die zij voerden.
Pas vanaf de jaren 1980 kreeg het conflict een religieuzeframing.Israëlische politici spraken niet over 'Bezette Gebieden' (wat de officiële term is volgens internationaal recht), maar gebruikten de bijbelse termen 'Judea en Samaria', wat een manier was om de Israëlische aanspraken te verankeren in een ver verleden. Israëlische kolonisten die zich vanuit een religieuze ideologie vestigden in de Bezette Gebieden kregen steeds meer financiële en politieke steun van de Israëlische overheid. Aan Palestijnse zijde werd de rol van religie ook dominant. De plo kreeg Hamas als concurrent, die religieuze argumenten gebruikte om zowel haar aanspraken op het grondgebied te rechtvaardigen, als het geweld dat zij daarvoor aanwendde (met sinds 1994 de zelfmoordaanslag als nieuw wapen).
Is het dan logisch dat joden pro-Israëlisch zijn en moslims pro-Palestijns? We lijken te vergeten dat zo'n twintig procent van de Israëlische staatsburgers Palestijns is (voornamelijk moslim en christen), en zo'n vijf tot acht procent van alle Palestijnen christen. De Nederlandse moslim-joodse dialoog- en solidariteitsgroepen volgen dus niet de werkelijkheid 'daar', maar het religieusframedat we 'hier' hanteren.
Maar er is meer dan alleen het religieuze frame. Er is ook een Nederlandse alledaagse werkelijkheid die een rol speelt en die kan verklaren waarom juist joden en moslims zich het conflict zo aantrekken. De solidariteit van joden met Israël lijkt mij evident: zij hebben een eeuwenlange geschiedenis in Europa van antisemitisme die culmineerde in een bijna-uitroeiing gedurende de holocaust, en Israël staat voor hen als bastion van veiligheid, als thuisland. Dat gevoel doet niet af aan de scherpe kritiek die veel joden evengoed hebben op de Palestijnse politiek van zoveel Israëlische regeringen.
Voor moslims in Nederland speelt een ander verhaal. (En ja, het gaat daarbij vooral om de moslims, en veel minder om de grote aantallen Arabische christenen die in Nederland wonen, zoals hierna zal blijken.) Hierbij zijn twee zaken van belang. De eerste is wat ik het collectief geheugen noem. Veel van deze moslims zijn (klein)kinderen van ouders die zijn opgegroeid met een historisch-moreel denkkader waarin Palestina het ultieme onrecht vertegenwoordigt. De redenering daarbij luidt: Europa heeft haar joden altijd slecht behandeld, en heeft uiteindelijk dat probleem gedumpt in het Midden-Oosten door de stichting van de staat Israël.
De staat Israël is in Arabische ogen een typisch koloniaal project: de Europese machten van die tijd hadden een gebied weggegeven dat hun helemaal niet toebehoorde, en hadden toegestaan dat een deel van die inheemse bevolking verdreven werd. Dat onrecht is onderdeel van een collectief geheugen dat zowel de Arabische moslims als christenen met zich meedragen, ook zij die in Nederland wonen. Dat de regimes van Arabische landen al lang geleden hun solidariteit met de Palestijnen hebben opgegeven doet niet af aan dat gevoel van onrecht.
Anders dan voor Arabischechristenen geldt voor de moslims in Nederland echter nog een ander verhaal, namelijk de Nederlandse situatie. Sinds de jaren 1990 ontwikkelde zich een 'islamdebat' waarbij moslims met wantrouwen werden bezien. Hun religie, zo werd gesteld, zou een belemmering vormen voor een succesvolle integratie omdat de islam zich niet zou verhouden tot de Nederlandse waarden. Dit wantrouwen werd bewaarheid, zo leek het wel, door aanslagen van moslim-extremisten, eerst in het buitenland met organisaties als Hamas, de Taliban, al-Shabaab en al-Qaeda, maar vanaf 2004 ook in Europa.
In de afgelopen twintig jaar is dat wantrouwen geconsolideerd geraakt, niet alleen in de samenleving, maar ook bij instituties en in overheidsbeleid. De reeks van recente controverses rond het Cornelius Haga Lyceum, de financiering van moskeeën, de geheime inkijkoperaties bij moskeeën en de giftenaftrek-affaire zijn maar enkele voorbeelden van de wijze waarop diverse ministeries - Binnenlandse Zaken, Justitie, Sociale Zaken, Onderwijs, Financiën - scheve schaatsen hebben gereden ten aanzien van moslims en islamitische organisaties. Het wekt de stellige indruk dat hier sprake is van institutionele discriminatie.
Er zijn hele overheidsinstanties opgetuigd die zich met hen bezighouden, en er worden nog steeds brede maatschappelijke en politieke debatten gevoerd waarin zij onderwerp van gesprek zijn. Het gaat dan niet over manieren waarop hun positie verbeterd en geholpen kan worden, zoals bijvoorbeeld de Emancipatieraad ooit deed voor vrouwen, of het Landelijk Overleg Minderheden voor mensen van kleur. Het gaat over de moslims die radicaliseren en aanslagen willen plegen, zoals het geval was met de moordenaar van Theo van Gogh in 2004, of over moslims die in 2013 en 2014 afreisden om zich aan te sluiten bij IS. Natuurlijk zijn zij een kleine minderheid, en dat wordt ook altijd weer benadrukt. Maar niettemin staan de schijnwerpers vol op álle moslims in Nederland. Moslims beklagen zich daar al jaren over, terwijl de rest van Nederland vindt dat moslims eens moeten ophouden met dat gezeur over discriminatie.
Polarisatie speelt dus al veel langer. Het Israëlisch-Palestijns conflict werkt dan als de vonk in een explosieve situatie. Veel moslims zijn oprecht verontwaardigd over wat de Palestijnen wordt aangedaan. Maar ze herkennen zich ook in de Palestijnen. Niet in de onderdrukking en gewelddadigheden. Natuurlijk niet, daarmee vergeleken is Nederland een paradijs. Maar in de constante situatie van achterstelling en behandeld worden met twee maten. Een situatie waarin een overheid die steeds zegt pal te staan voor de rechtsstaat en democratie, en een bevolking die het daarmee eens is, maar waarvan de moslims in hun dagelijks leven zo weinig merken. Dit is geen huilerig zelfmedelijden. Dit is dagelijkse werkelijkheid.
Voeg deze situatie samen met een collectief geheugen waarin Palestina staat voor onrecht, en je kunt een verklaring zien voor de heftigheid bij moslims in hun solidariteit met de Palestijnen. Dat verklaart wellicht ook waarom zij veel minder fel reageren op ander onrecht in de wereld dat moslims wordt aangedaan. Denk aan de bijna één miljoen Oeigoeren in Chinese kampen die op gewelddadige wijze worden 'heropgevoed', en de eveneens bijna één miljoen Birmese Rohingya-vluchtelingen die een ware genocide zijn ontvlucht. Maar het Israëlisch-Palestijns conflict staat voor meer: het is in de moslimwereld het symbool geworden van onrecht. Het is de moeder van alle conflicten.
Dat roept wel een paar prangende vragen op. Zou het bijvoorbeeld dan toch kunnen dat hier vooral sprake is van een afkeer richting Israël en joden? Oftewel, is de drijvende kracht achter dit sterke sentiment niet zozeer onrecht, maar antisemitisme? Ik meen van niet. De Arabische wereld heeft een eeuwenoude geschiedenis van samenleven met joden, die wellicht niet altijd zo idyllisch was als soms wordt voorgesteld, maar in ieder geval positief afstak tegen de Europese omgang met joden. Antisemitisme was een typisch Europees-christelijk sentiment, niet Arabisch-islamitisch. En hoewel er bij Arabieren en moslims tegenwoordig sprake kan zijn van regelrecht antisemitisme in hun afkeer van de Israëlische politiek jegens Palestijnen, is dat een gevolg van die politiek, niet een oorzaak. Dat praat dat antisemitisme niet goed, integendeel, maar plaatst het wel in de tijd- en plaatsgebonden context van Israël en zijn omgang met de Palestijnen.
Het moslimperspectief ophet IsraëlischPalestijns conflict wordt ook ingegeven door een achtergrond die bijna alle moslimlanden met elkaar delen: een koloniaal verleden. Met uitzondering van Turkije, Saoedi-Arabië en Iran zijnallemoslimlanden in de wereld gekolonialiseerd geweest door Europese landen. De massale steun van het Westen voor Israël raakt daarom een gevoelige, historische snaar. Demonstreren tegen Israëlische kolonisatiepolitiek van de Bezette Gebieden, en tegen de onderdrukking en het geweld dat daarmee gepaard gaat, is ook demonstreren tegen een voortduring van westers koloniale arrogantie die, als het zo uitkomt, alle internationale afspraken aan de laars kan lappen.
Perspectieven op het conflict kunnen dus haaks op elkaar staan. Degenen die solidair zijn met Israël kijken door de lens van veiligheid, degenen die solidair zijn met de Palestijnen kijken door de lens van rechtvaardigheid. Ik kom uit een tijd en omgeving waarin Israël werd gezien als de kleine David die zich moedig verzette tegen een Arabische Goliath. Dat beeld strookt al lang niet meer met de werkelijkheid. Nu is sprake van Israël als militaire geweldenaar die bovendien de kleine Palestijnse David steeds meer grondgebied ontzegt. Nederlandse moslims - en zij staan hierin overigens niet alleen - zijn enorm gefrustreerd dat deze werkelijkheid niet wordt gezien.
De leuze'From the river to the sea, Palestine will be free'kan daarom opgevat worden als een antisemitische oproep om Israël van de kaart te vegen, maar ook als een provocatieve verdraaiing van die werkelijkheid. Onder de eerste zionisten zijn er immers al geweest die eenEretz Yisraelvoorstonden dat reikte van de Jordaan-rivier tot de zee. En dat komt vandaag de dag overeen met het gebied dat Israël effectief aan het innemen is met zijn nederzettingenpolitiek. De leuze'From the river to the sea, Palestine will be free'is dan het spiegelbeeld van de politiek die nu door Israël wordt bedreven. Voor veel van deze demonstranten is de veroordeling van deze leuze vooral een typisch voorbeeld van de twee maten waarmee wordt gemeten: heeft de Nederlandse regering niet decennialang feitelijk gedoogd dat Israël een beleid voert 'van de Jordaan tot aan de zee'?
Er is nog een vraagdie bij velen knaagt: is in deze solidariteit van Nederlandse moslims voor Palestijnen wellicht sprake van een aantrekking tot, of misschien zelfs goedkeuring van het terroristisch geweld van Hamas? Deze zorg ligt besloten in de vraag aan moslims of zij het geweld van Hamas veroordelen. Die vraag leidt vaak tot verontwaardiging bij deze moslims, wat als een bevestiging wordt gezien dat zij dat geweld inderdaad zouden goedkeuren.
Hier spelen twee kwesties. De eerste is de retoriek van de vraag over de veroordeling van geweld. Gaat het omwater gebeurt (buitensporig geweld tegen burgers) ofwaaromhet gebeurt (zelfverdediging, rancune, verzet tegen onderdrukking)? In de rauwe pijn van het eerste moment bestaat vaak geen ruimte om te zien dat men het 'wat' kan veroordelen maar tegelijkertijd het 'waarom' kan begrijpen. De Israëlische ambassadeur bij de Verenigde Naties werd woedend toen de secretaris-generaal zei dat de aanslagen van Hamas 'niet in een vacuüm' gebeurden. Volgens deze ambassadeur, en velen met hem, vertegenwoordigt Hamas het kwaad, zowel in actie als motivatie. Maar een dergelijke alomvattende veroordeling van Hamas zal niet gegeven worden door iemand die al jarenlang de situatie van de Palestijnen in de Bezette Gebieden volgt.
De verontwaardiging bij moslims over deze vraag heeft echter nog een tweede verklaring, en die ligt in Nederland. Al sedert 9/11 in 2001 worden moslims namelijk bij elke aanslag gevraagd zich daar luid en duidelijk tegen uit te spreken. Die vraag wordt niet aan mij gesteld, alleen aan moslims. Evenmin wordt die vraag op dezelfde indringende wijze gesteld aan joden als het gaat om het Israëlische optreden. Het lijkt zo onschuldig: als je het verschrikkelijk vindt wat Hamas doet, waarom zeg je dat dan niet? Het probleem is echter dat de vraag steeds opnieuw wordt gesteld, door journalisten, politici, vrienden, collega's, en dat zelfs een heel duidelijk afwijzend antwoord niet lijkt te beklijven. Blijkbaar is er sprake van een permanent onderliggend wantrouwen jegens de moslimse medeburger. Zo wordt het in ieder geval sterk ervaren.
Dit alles wil niet zeggen dat Nederlandse moslims volledig anders denken dan andere Nederlanders. Of dat zij gelijk zouden hebben, of dat er geen sprake zou zijn van antisemitisme. Maar het laat wel zien dat er heel andere perspectieven zijn die een rol spelen in de discussies over het conflict. En dat de Nederlandse situatie een belangrijke dimensie is.
Daarmee wordt het allemaal wel extra gevoelig en gecompliceerd. En ook frustrerend, omdat je als jood, moslim, Arabier, of Nederlander constant je woorden moet wikken en wegen, en je bijna geen goed meer kunt doen. Maar dat is dus vooral een binnenlands probleem. Dat geldt voor Amerika, Duitsland, Iran, en zo zijn wij ook in Nederland met name bezig met onze eigen, interne conflict. Die arme Palestijnen en Israëliërs hebben daar niets aan.
Maurits Berger is hoogleraar Islam en het Westen. Dit artikel is mede gebaseerd op zijn onlangs verschenen boek2004: De toekomst van islam in Nederland(Uitgeverij Pluim)
Rachel Corner | Pro-Palestina-demonstratie op de Dam in Amsterdam met ruim tienduizend betogers, 7 oktober