Zijn de burgers afgeháákt of afgedánkt? In het nieuws

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
13 maart 2025
Haagse bestuurders zijn bijzonder vindingrijk als het gaat om het bedenken van categorieën burgers. In de jaren negentig was daar plots de 'calculerende burger', het type Nederlander dat zich niet inspant voor de collectieve zaak maar ijverig uitpluist hoe hij kan profiteren. Kort daarna volgden er 'verweesde', 'boze', 'bezorgde' en 'afgehaakte' burgers.
Het lijstje is langer, al hoef je niet compleet te zijn om de rode draad te zien tussen al die taalvondsten. Stuk voor stuk dragen ze de suggestie in zich dat burgers van de ene op de andere dag veranderden en daarmee Den Haag overvielen. Het zijn passieve termen die een omslag in humeur of houding als een soort wisseling van seizoenen presenteren. Oei, de burger is aan het rekenen geslagen! Oei wat voelt die burger zich ineens op zichzelf teruggeworpen!
Wellicht helpt het om te beginnen met de terminologie zelf. De actor die vakkundig is uitgegumd in de eindeloze opsomming van type burgers is de staat. Burgers veranderen niet in isolement, maar zijn het product van hun tijd, waar in een zeer omvangrijke welvaartsstaat als de Nederlandse de overheid ten minste één invloed is. Veel interessanter is dus de zoektocht: waarom gingen die burgers calculeren, verwezen, werden ze boos of haakten ze af? Zijn het afgehaakte burgers of afgedankte burgers? Zijn ze verweesd of verlaten? Zijn ze boos of geschoffeerd?
Dit weekblad schrijft inmiddels al jarenlang over hoe de overheid stilletjes het land verlaat, zich terugtrekt uit de samenleving door loketten te sluiten en hoe dat populisme in de hand werkt. 'Kun je een overheid die je niet kunt zien wel vertrouwen?' vroegen we ons in die stukken af. Wat daarin opviel was dat juist plattelandsregio's en de randen van het land veel vergaander in de steek zijn gelaten dan de Randstad of hippe groeikernen als Eindhoven en Zwolle. Makkelijker gezegd: toen Caroline van der Plas enkele jaren geleden opkwam met haar BBB en sprak over 'mensen op het platteland die moeten smeken of alsjeblieft de bibliotheek of het zwembad mag openblijven', legde ze de vinger op een pijnlijke trend die al decennia gaande is.
In het nummer van deze week (pagina 22) voegen we een vraag toe die veel gevoeliger is en voor democraten van ernstiger aard. Waar kun je in Nederland je recht nog halen als je in botsing komt met de overheid? Vers in het geheugen liggen de toeslagenaffaire en de afhandeling van de mijnbouwschade in Groningen. Tienduizenden burgers werden volgens rapporten van parlementaire onderzoekscommissies en staatscommissies 'vermorzeld'. Je hoeft slechts de titels van die rapporten te lezen om te begrijpen hoe ernstig de rechtsstaat tekortschoot:Ongekend onrecht, Blind voor mens en rechtenDe gebroken belofte van de rechtsstaat.
Burgers die in het vizier belandden van de overheid vonden geen juridische hulp. Sociaal advocaten waren er te weinig, loketten voor laagdrempelige hulp schoten tekort. Hoe is het nu, jaren en stapels van alarmerende waarschuwingen later, gesteld met de rechtsbescherming? Wat is de allerslechtste plek om in dit land te wonen als je toeslagenouder bent? Waar zijn juridische reddingsboeien het minst aanwezig?
Een half jaar lang verzamelden vijf jonge onderzoeksjournalisten de data van zesduizend sociaal advocaten en bijna duizend juridische hulploketten om kaarten te tekenen. Hun antwoord is simpel: wie in Emmen, Delfzijl, Winschoten, Enkhuizen of Enschede woont is al snel op zichzelf aangewezen wanneer onheil nadert en de staat daarbij de boosdoener is. In heel het land staat rechtsbescherming onder druk, overal houden sociaal advocaten ermee op. Wat ervoor in de plaats komt, zijn 'laagdrempelige' balies en loketten, maar die zijn nauwelijks open. Ondanks alle waarschuwingen gingen bezuinigingen door en zijn we nu op een punt gekomen waar in grote delen van het land een advocaat net zo ver te zoeken is als een buurtzwembad of een bibliotheek.
Het zijn de plekken waar burgers zich afgedankt (pardon, 'afgehaakt') voelen, het populisme zegeviert en het wantrouwen welig tiert. Misschien is dat laatste inmiddels wel terecht.
Waar kun je nog terecht als je in botsing komt met de overheid?