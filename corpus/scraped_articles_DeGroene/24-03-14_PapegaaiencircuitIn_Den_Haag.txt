Papegaaiencircuit In Den Haag

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
14 maart 2024
Een parlementaire enquêtecommissie onderzocht de ontsporing van het fraudebeleid. De maatschappelijke trends die zij achter dit beleid identificeerde, komen helaas nauwelijks ter sprake.
Het 'papegaaiencircuit'. Als er één woord is dat is blijven hangen, is het dat wel. Afgelopen maand kraakte een Tweede-Kamercommissie harde noten over de politieke dynamiek die tot de ontspoorde fraude-aanpak heeft geleid. Eerder werd al onderzocht wat er nu precies is misgegaan in de toeslagenaffaire, ditmaal ging het om de drijvende krachten achter deze ontsporing.
De afgelopen week was er bovenal aandacht voor de rol van de media in het geheel. De term 'papegaaiencircuit' komt uit het VU-onderzoekTussen ambitie en uitvoeringdat in opdracht van de Tweede-Kamercommissie werd gedaan. De VU-onderzoekers doelen daarmee op een giftige dynamiek tussen media en (rechts-populistische) politiek, waardoor een relatief klein probleem als fraude in de sociale zekerheid kon rekenen op ongekende media-aandacht. Het is jammer dat de boodschap van de commissie is verdund tot deze vrijblijvende dooddoener. De klacht dat journalisten elkaar na-papegaaien is zo oud als de journalistiek zelf. Na een ritueel rondje journalistieke (en politieke) zelfkastijding is het weer terug naarbusiness as usual.
Dit terwijl de commissie en het VU-onderzoek diepgravender institutionele trends beschrijven die tot nu toe bijna onbenoemd zijn gebleven. De auteurs schetsen de historische ontwikkeling van het fraudebeleid waarin neoliberalisme, maatschappelijke verharding en digitalisering op een noodlottige manier met elkaar verknoopt zijn. Het verhaal begint bij de crisis van de verzorgingsstaat in de jaren tachtig en de opkomst van wat de onderzoekers een 'neoliberale bestuurscultuur' noemen. Nederland doet het op dat moment bijzonder slecht in Europa. De werkloosheid is hoog en de groei blijft achter. Het aantal arbeidsongeschikten loopt in 1990 op tot negenhonderdduizend. Premier Ruud Lubbers zegt dat Nederland 'ziek' is en rept over de opkomst van de 'calculerende burger', die fraudeert met de sociale zekerheid.
In reactie komt een neoliberale bestuurscultuur op: New Public Management. Het idee is om de overheid meer als een bedrijf te gaan organiseren. Door financiële prikkels en targets in te voeren, door taken te privatiseren of uit te besteden, en door burgers meer aan te spreken op de eigen verantwoordelijkheid. Het vormt de inspiratie voor een langdurige verbouwing van de verzorgingsstaat in de decennia erna.
Hiermee verandert ook het beeld van de burger: die is calculerend, begrijpt de regels en kan op basis van financiële prikkels gestuurd worden. Subsidies worden vaker direct naar burgers overgemaakt; een belangrijk deel van de administratieve last komt nu bij burgers terecht.
De jacht op fraudeurs is ondertussen geopend. Sociale diensten krijgen targets voor het opsporen van fraudeurs en leggen onaangekondigde huisbezoeken af bij uitkeringsgerechtigden. Later mogen gemeentes het geld dat zij met fraudebestrijding verdienen in eigen zak steken. Een perverse prikkel van jewelste. De eerste nieuwsberichten over overijverige rechercheurs en niet-frauderende fraudeurs verschijnen. Het heeft weinig impact. 'Niks geen slap gedoe met terugbetalingsregelingen waarvan je van tevoren al weet dat de fraudeur ongeveer tweehonderd moeten worden om het hele bedrag terug te betalen, nee, haal zijn huis maar leeg en geef hem een gevangenisstraf!' aldus aankomend D66-minister van Justitie Winnie Sorgdrager begin 1994.
Het klimaat richting uitkeringsgerechtigden en immigranten verhardt. Een veel bredere trend weliswaar, maar Pim Fortuyn is er het toonbeeld van. In eenElsevier-column in 2000 schrijft hij: 'Zo heeft dit bestel een onderklasse gecreëerd, die je op zijn best een dood gewicht in de samenleving kunt noemen en op zijn slechtst een stelletje uitvreters - waaronder een fiks aantal criminelen... Het land moet op slot, vol is nu wel eens vol.' In de taal van politici zijn migranten en uitkeringstrekkers steeds vaker synoniemen van elkaar. In 2003, als staatssecretaris Sociale Zaken, adviseerde Rutte gemeentes om Somaliers etnisch te profileren op bijstandsfraude.
De onderzoekers van de VU laten zien dat digitalisering met beide ontwikkelingen hecht verweven is. Begin jaren 2000 worden nieuwe ict-systemen opgezet om gegevens te koppelen en fraude en misbruik op te sporen. Bezuinigingen en efficiencyoperaties gaan vaak gepaard met de digitalisering van de dienstverlening. Na de kredietcrisis van 2007 is er een golf van bezuinigingsoperaties op de uitvoeringsorganisaties. Politici vinden het makkelijker om te korten op het ambtenarenapparaat dan op mensen zelf. Door digitalisering verdwijnt het persoonlijk contact met de burger. Algoritmes en racistische risicoprofielen vullen de leegte op. Als in 2010 het eerste kabinet-Rutte aantreedt en de jacht op fraudeurs verder ontspoort, is dat geen trendbreuk. Het rechts-populisme oogstte het wantrouwen dat centrumpartijen zaaiden.
Storend aan dat 'papegaaiencircuit' is het idee dat dit politiek en media is overkomen. Fraudebestrijding als hype. Het institutionele verhaal is taaier en saaier. Er is zo'n dertig jaar aanhoudende en noeste arbeid voor nodig geweest om tot een repressieve verzorgingsstaat te komen.
Het institutionele verhaal is taaier en saaier