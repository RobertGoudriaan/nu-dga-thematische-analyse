iPad Kroniek van kunst&cultuur

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
7 december 2023
DANS The Previous Owner
Foto's en filmpjes kunnen we momenteel zo manipuleren dat de personen erop in iemand anders veranderen. Daar zijn beeldtechnische snufjes voor beschikbaar, en morph-apps. Danseres Kalin Morrow doet het in de voorstellingThe Previous Owner'live', met haar fysieke expressie. Deze sciencefictionvertelling gaat over een tachtigjarige man die gebruikmaakt van een nieuwe mogelijkheid om aan de naderende dood te ontsnappen: doorleven in het nog jonge lichaam van een ander. We horen de stem van deze man gedetailleerd uit de doeken doen hoe onaangenaam zijn oud geworden lijf hem bij elke beweging hinderde. De danseres die op het lege toneel uit een soort coma overeind komt, weerspiegelt zijn woorden in het horten en stoten van haar fysieke ontwaken. De leegheid van háár bewustzijn schept ruimte voor het zijne.Geboorteis de op de achterwand geprojecteerde titel van deze scène.
Centraal in de associatieve en toch knalheldere voorstelling van bedenker, choreografe en regisseur Dunja Jocic staat het gevecht van twee personages in één lichaam. Dat is in de vertolking van Morrow een adembenemend spektakel. Virtuoos schakelt ze tussen de schemerige figuur van de jonge vrouw en de hernieuwde levenslust van de man die als een parasiet ruimte opeist in haar wezen. Bijzonder is dat een genderstrijd hier niet de focus krijgt.The Previous Ownergaat over macht. De expressie van de man in Morrows lichaam is die van een duivels triomfantelijke, academische controle. De 'vorige eigenaar' van zijn doorleefvoertuig flakkert op in een dramatisch geschokt, machteloos halfbewustzijn.
Een filmproloog bood een inkijkje in haar voormalige, Oost-Europese jonge-vrouwenbestaan: een uitgelaten feestje waar ze met vrienden naartoe ging. De man spreekt in de tekst van Rik van den Bos over hoe zonde het was geweest als zijn unieke levenservaring verloren zou gaan. Hij heeft allerlei argumenten voorhanden. Hoeveel hij in zijn leven heeft geprofiteerd van arbeid die mensen over de hele wereld hebben verricht om alle spullen te vervaardigen die hij heeft gebruikt. Hoeveel kennis hij in zijn brein heeft opgestapeld die door anderen is ontwikkeld. Het is ook uit respect voor al deze opoffering dat hij wenst door te leven. 'Ik had vlees nodig om mij verder te ontwikkelen. Daar heb ik in geïnvesteerd.' Het is geniaal eenvoudig hoe de makers het gezicht van acteur Tom Jansen op Morrows torso laten verschijnen: met een iPad onder haar hemdje.
De sinistere voorstelling kan zich meten aan de sterkste sciencefictionverhalen:The Bodyvan schrijver Hanif Kureishi, de filmLucyvan Luc Besson. De kortsluiting op de buik-iPad is een illustratie van de aangrijpende verwarring die de danseres met de uitdrukking op haar gezicht en in haar schokkerige bewegingen invoelbaar maakt. Daarmee is deze voorstelling ook een waarschuwing. Voor een toekomst waarin de rijken der aarde beschikken over technologie waarmee ze als roofdieren beslag kunnen leggen op lichaam en geest van willekeurige slachtoffers.
Op tournee tot eind december,https://dunjajocic.com
Marinus Groothof | Boven: Kalin Morrow in The Previous Owner;