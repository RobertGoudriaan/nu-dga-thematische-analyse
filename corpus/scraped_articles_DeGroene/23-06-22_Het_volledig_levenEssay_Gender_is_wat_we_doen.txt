Het volledig leven Essay Gender is wat we doen

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
22 juni 2023
Onder progressieve jongeren en hoogopgeleiden, in de mode, de kunst en in sommige media erodeert de man-vrouw-binariteit. Elders is het bestaan van slechts de categorieën man en vrouw onbetwist. Dit fundamentalisme dwarsboomt de weg naar individualiteit.
In 2006 hield ik de Mosse-lezingin de Mozes en Aäronkerk in Amsterdam. Op de uitnodiging prijkte een foto van Michele Aboro, een professionele bokser die ik net had ontmoet. De ontroering die haar beeltenis in mij opriep was vergelijkbaar met wat ik voelde toen ik twintig jaar eerder Alfred Deller had horen zingen. Deller is de countertenor die het eeuwenoude kopstemzingen door mannen opnieuw in praktijk bracht. Ik dacht eerst dat ik een vrouw hoorde en toen mij duidelijk werd dat daar een man zong, dacht ik dat ik een engel hoorde.
Dat is wat ik ervoer toen ik Aboro's foto zag: een man; nee een vrouw; een schoonheid; een engel; of om het in minder katholieke termen te zeggen: de nieuwe mens, de derde sekse of wellicht de vijfde, maar daar kom ik nog op.
Suzanne Noort maakte in het lesbobladGirls Like Useen interview met Aboro: hen was toen 38, opgegroeid in Zuid-Londen waar hen begon met kickboksen. In 1994 verhuisde hen naar Amsterdam om daar een professionele bokscarrière te beginnen. Aboro won alle wedstrijden, waarvan het merendeel door knock-out, en werd drievoudig wereldkampioen.
Daarna werd, verbijsterend, hun contract bij Universum Box Promotion beëindigd omdat hen volgens de zdf die het vrouwenboksen voor tweehonderd miljoen euro op de televisie zou gaan uitzenden 'niet te promoten' zou zijn. Hoewel Aboro de beste in hun categorie was, de gedoodverfde kampioen, bleek hun imago te lastig te zijn om hun te kunnen verkopen aan de televisie. Ik geloof niet dat zoiets in de mannensport ooit vertoond is. We keken naarA Knockout,de documentaire die Tessa Boerman en Samuël Reiziger in 2004 over de gebroken carrière van Aboro maakten. Je ziet daarin Aboro's rivaal, de Duitse Regina Halmich, de bokser die haar vrouwelijkheid vaardig uitstalt, die wel promootbaar bleek.
Als het publiek bestond uit Girls Like Me zou Aboro door Universum Box Promotion zijn gekoesterd als het beste paard van stal. Waarom moet een bokser met een vrouwenlijf haar carrière betalen met een nadrukkelijk geëtaleerde heteroseksuele beschikbaarheid? Omdat vrouwen zich niet te veel mannelijkheid mogen toe-eigenen. Vrouwen moeten van de penis, en de substituten ervan, de symbolen van mannelijkheid, afblijven.
Er zijn mensen met eenvrouwelijk lichaam voor wie 'vrouwelijkheid' door te veel negatieve ervaringen besmet is geraakt. Er zijn vrouwen die het verdommen bij de vrouwtjes of bij de mannetjes plaats te nemen. Soms neemt dat 'verdommen' de gedaante aan van lesbisch zijn, van een mannenberoep uitoefenen, maar er zijn ook tal van andere vormen van verdommen - en bovendien is de lesbische identiteit daarmee nog allesbehalve verklaard. Er zijn immers ook lesbiennes die zich zonder probleem met allerlei soorten vanvrouwelijkheididentificeren. Wat mij intrigeert is dat er zoveel manieren zijn om vrouw te zijn en zoveel manieren om dat niet te zijn.
Evenzoveel manieren zijn er om man te zijn. Feministische intersectionele denkers hebben tal van boeiende analyses geleverd over welke verschillen of combinaties daarvan zich in welke context als relevant naar voren dringen. Het man of vrouw zijn is maar één van de hiërarchisch geladen verschillen tussen mensen, die in wisselende contexten meer of minder relevant kunnen zijn en die altijd optreden in combinatie met andere categorieën. Eén mens kan in één leven ook wisselende identiteiten hebben. Die worden je opgedrongen, maar je hebt altijd ook ruimte daarop te reageren en een eigen vorm te vinden.
Een recente beschrijving van dat proces geeft Sinan Çankaya in zijn indringende boekMijn ontelbare identiteitenuit 2020. Çankaya overdenkt zijn leven in Nederland als kind van migranten. Antropologische inzichten over hoe mensen tot 'Ander' gemaakt worden leiden hem in het ordenen van pijnlijke herinneringen over de oorlogen tussen jongens op de afgetrapte pleintjes van de achterstandswijk waar hij opgroeide. Herinneringen aan zijn scholen, herinneringen aan zwijgende of afwezige vaders, aan die ene racistische leraar. Het zijn de arena's die hem schiepen en waarin hij zichzelf steeds opnieuw herschiep.
Er zijn vele sekse-identiteiten. Die hangen niet alleen af van sociale factoren, maar ook van verschillende wegen door het oedipale labyrint. Er zijn zoveel verschillende trajecten op de weg van ongedifferentieerd baby'tje, wiens libido nog alle kanten op kan en dat, volgens Freud, nog biseksueel is, naar de volwassen persoon, dat het geen zin heeft al die verschillende mensensoorten die het resultaat zijn van dat complexe proces vervolgens onder te brengen in twee categorieën, man of vrouw. Dat is als het willen overbrengen van een zee in twee waterglazen, van een oerwoud in twee botaniseertrommeltjes.
Regina Halmich behoort tot een andere sekse dan Michele Aboro. De categorie 'vrouw' is, zoals Monique Wittig consequent volhield, slechts het excuus om de helft van de mensheid te brandmerken en ondergeschikt te maken aan de andere helft. Wittig zag het lesbisch bestaan als verzet tegen dat brandmerk:'A
lesbian is not a woman.'Andreas Burnier dacht er ook zo over. Zij was romancier, essayist, wetenschapper en feminist, dat laatste tegen wil en dank omdat ze zich niet kon identificeren met het etiket 'vrouw'. Liever leefde ze als man met de mannen. Ze ontwikkelde zich tot leermeester voor een groep jonge mannen en stichtte de Platoclub. Als je, zoals ik, bevriend met haar was, sprak ze je aan als vriend. Ze noemde mij nooit Maaike. Ik was 'Meijer'.
Als ik geen vrouw ben,wat ben ik dan? Vanaf mijn achtste ben ik al gefascineerd door jongens, mannen en mannelijkheid. Dat geldt zowel voor mannelijk gedrag, mannelijke kleding, spullen en bezigheden als voor het letterlijke mannenlichaam. Niet omdat ik een man wilhebben,maar omdat ik er een wilzijn.Maar dan wil ik ook weer geen man zijn die als het ware niet van echt te onderscheiden is. Ik wil de ruimte van het volledig leven, om met Lucebert te spreken, ik wil zowel jongen als meisje, vrouw als man zijn en dat wil ik al mijn hele leven.
Voor de goede orde ben ik geen transgender persoon en ook geen travestiet. Ik weet me best in het maatschappelijk leven te bewegen, ook al is dat tot in de details gebouwd op de veronderstelling dat de mensheid uit mannen en vrouwen bestaat, met alle deprimerende regels van dien. In mijn baan (ik was hoogleraar aan een universiteit) droeg ik een kledingmix waarin ik het kon uithouden. Altijd broeken, kleding die enig gezag uitstraalde (hoopte ik), maar niet met vrouwelijkheid als fetisj voor me uit gedragen. Enigszins neutraal dus. Iedereen wist dat ik een lesbo was, maar ik kwam niet op de Harley-Davidson aanrijden, als u begrijpt wat ik bedoel.
In mijn vrije tijd liep en loop ik bij voorkeur met een kettingzaag in het bos; ik verbouw het huis graag (met wisselend succes, maar de boel is nog niet ingestort), want dan kan ik gekleed gaan als bouwvakker - ik kom liever in de doe-het-zelf-winkel en klets daar met de jongens en de mannen over technische zaken dan dat ik in een dameskledingwinkel kom. Daar ren ik na tien minuten hyperventilerend uit. Ze mogen dan blij zijn dat ik niet toevallig de kettingzaag bij me heb. Mijn zus heeft dat ook. Zij is ook altijdtomboygebleven. We zijn allebei gelukkig getrouwd met een zeer lievefemme,of ja, hoe moet ik het zeggen, met een lieflijk wezen dat niet is in te delen bij enige categorie. In zekere zin zijn wij hetero. Maar ik denk eerder dat dat soort categorieën - man, vrouw, homo, hetero - überhaupt op ons niet meer van toepassing is. Als Freud ervan zou horen, zou hij ons klasseren als zware gevallen van penisnijd. Ik ben inderdaad een duidelijke casus, terwijl ik toch het vrouwzijn niet kwijt wil. Het is precies die onbepaaldheid die ik kies.Ich will alles oder nichts, 'für mich soll's rote Rosen regnen',zoals Hildegard Knef zingt.
Deze positie van gender-onbepaaldheid of gender-weigering heeft gevolgen voor de gendertheorie. Judith Butler haalde met hun boekGender Troublein 1988 het binaire sekse-genderonderscheid overhoop. Sekse werd in veel feministische theorieën tot dan toe gezien als de relatief onveranderbare lichamelijke 'basis', met gender als sociale, psychologische en culturele 'bovenbouw'. Een binaire oppositie, met gender als de afgeleide pool. Gender zou de variabele factor zijn, die nodig veranderd moest en ook kon worden. Lichamelijk sekseverschil bleef dan weliswaar een feit, maar hoefde dan niet langer te resulteren in alle bestaande gender-ongelijkheid, zoals betoogd door Gayle Rubin, Ann Oakley en tal van feministische denkers na hen. Maar gender bleek steeds belangrijker.
In de woorden van Jolande Withuis inDe vrouw als mens:'De tweedeling naar sekse doordringt alle niveaus van het leven en laat niemand onaangetast: arbeid, inkomen en zorg; ziekte en gezondheid; wat we mooi en lelijk vinden; wensen, verlangens, angsten en ambities: onze verwachtingen van het leven en van andere mensen. Het sociale, het politieke, het psychische - alles is van sekse doordrenkt.'
Die steeds bepalender geachte kracht van gender bereidde de interventie van Butler voor. Hen draaide het sekse-genderonderscheid om. Vanuit de alomtegenwoordige gendernormenverschijnenlichamen als materiële basis, maar ze zijn dat niet: gendernormen creëren die lichamen als 'mannen' of 'vrouwen', aldus Butler. Gender brengt sekse voort in plaats van andersom. Dit leidt niet tot een nieuwe binaire oppositie, maar tot een nieuwe continuïteit van sekse en gender. Lichamen zijn even cultuurlijk als gedragingen, wetten en sociale regels. 'Gender verhoudt zich niet tot sekse als cultuur tot natuur, maar sekse is een cultuurproduct en wordtvervolgensverondersteld vooraf te gaan aan die cultuur', zo vatte Annemie Halsema het onlangs samen. Gender is bij Butler bovendien het resultaat van alle handelingen die we zelf levenslang uitvoeren, we voltrekken gender aan onszelf: weperformengender. Gender is niet wat we zijn maar wat we doen.
Butlers theorie van performativiteit blijft nogal algemeen en 'specificeert niet het proces van individuele verkrijging van een geslachtelijke identiteit', noteert Halsema. Inderdaad. Waarom praten we zo weinig over de wegen die wij individueel hebben afgelegd door het oedipale labyrint? Waar blijven de gesprekken tussen homo en hetero, man en vrouw, bi, trav en trans? Wat ons lang geleden vormde tot 'jongens' of 'meisjes' ligt grotendeels buiten de herinnering. Er lijkt nauwelijks taal voor te bestaan. Intieme vrienden en vriendinnen praten er niet over, geliefden praten er weinig over. Het komt mij soms voor alsof we mekaar hoogstens om de oren kunnen slaan met meningen en politieke standpunten rond sekse en gender, voorzichtig manoeuvrerend door mijnenvelden van taboes en politieke gevoeligheden. Alsof we elkaar niet kunnen vertellen over onze vroege bindingen aan bepaalde verlangensstructuren en hoe die zich in ons hebben genesteld, niet zozeer vanuit het standpunt 'hoe komen we eraf', maar vanuit het standpunt 'hoe kwamen we eraan'. Hoe leven we ermee? Hoe maken we een leven waarin de volle rijkdom van ons verschil geleefd kan worden?
De ruimte voor zulke uitwisselingen bestaat in de literatuur en de kunst, maar moet daarbuiten nog altijd gemaakt worden. De man-vrouw-binariteit erodeert in sommige kringen - onder progressieve jongeren, in de mode, de kunst, in sommige media, onder de witte hoogopgeleide klasse - maar in andere kringen blijft het sekse-fundamentalisme onbetwist. Dat fundamentalisme is de grootste hindernis op de weg naar differentiatie en individualiteit.
Thomas Laqueur en Londa Schiebingerhebben in hun cultuur-historische werken (respectievelijkMaking SexenThe Mind Has No Sex?)de overgang beschreven van hetone-sex-systemnaar hettwosex-systemin de loop van de achttiende eeuw.
Ten tijde van het one-sex-system werden mannen en vrouwen lichamelijk van dezelfde substantie geacht: er was slechts één sekse. Anatomen tekenden zeer gespierde vrouwenlichamen. Mannelijke geslachtsorganen leken sterk op die van vrouwen: ze waren als het ware naar buiten geklapt, de zaadballen en de eierstokken spiegelden elkaar. Fysiek werden vrouwen even sterk geacht als mannen. Het sekseverschil werd niet gelegitimeerd door de talloze lichamelijke, psychologische en intellectuele specificaties van heupen tot hersenen tot speciale gevoeligheden en ongelijke capaciteiten waaraan wij de laatste drie eeuwen blootgesteld zijn, maar louter door het bijbelse gebod dat Adam de baas was. Er was veel ongelijkheid, maar niet veel verschil.
Durf het je voor te stellen: dat het two-sex-system ook ooit weer overgaat, zoals het one-sex-system voorbijging, bijvoorbeeld in eenmulti-sex-system. Het two-sexsystem met zijn uitgangspunt van oneindige verschillen tussen de seksen is nog maar drie eeuwen oud. Het kwam tot stand in het kielzog van een nieuwe scheiding tussen privé en openbaar, het werd gestuurd door de behoefte aan een nieuwe legitimatie van de ongelijkheid tussen mannen en vrouwen waarvan de religieuze basis was vervallen, de opkomende moderne wetenschappen bouwden het essentialisme van de twee diametraal aan elkaar tegenovergestelde seksen tot in de details op. Die muur is intussen ook weer steen voor steen afgebroken. Mannen komen echt niet van Mars en vrouwen niet van Venus.
De lof van diversiteit wordt gezongen, door Roel van Duijn in 2001 bijvoorbeeld, kijkend naar de Amsterdamse homoparade: 'Slingerende rijen van Arabische homo's, leernichten, getatoeëerde potten en andere groepen waar ik weinig verstand van heb. Ik heb nu wel ontdekt dat het gelukkig niet zo is, zoals we vroeger dachten, dat er maar twee soorten mensen bestaan - zoals men die op de linker- en rechterdeur van openbare toiletten ziet afgebeeld - maar dat er na de opstand van de homo's en lesbo's, de travesto's, de hermafrodo's en de transen een rij zichtbaar wordt. Niet twee polen, maar een rij van typen, die zich in de toekomst ongetwijfeld nog verder zullen uitsplitsen tot een steeds langere rij met steeds individueler kenmerken.'
Zelf verklaarde Van Duijn zich bij die gelegenheid tot een Jan Hen, hij vond dat een eretitel.
Iedereen kan mooi zijn, uitvindingen doen, leiding geven, koesteren, technische beroepen uitoefenen, kinderen opvoeden. Het bouwmateriaal voor een nieuw multi-gender-én een multi-sex-system ligt klaar. Verrassend genoeg vinden we dat bouwmateriaal niet alleen in de literatuur en de kunst maar ook bij... Freud.
Niet bij de Freud van dat vermaledijdeoedipuscomplex. Dat is afdoende weerlegd. Het oedipuscomplex is de hypothese die ontaardde in een universeel normatief model van psychoseksuele ontwikkeling dat aan elke patiënt werd opgedrongen. Freud riep er mannelijke superioriteit en vaderlijke almacht mee in het leven, niet als probleem maar als 'gedroomde oplossing', aldus Paul Verhaeghe. Geleidelijk begon hij die oplossing bij zijn patiënten 'terug te vinden'. Freud wenste volgens Verhaeghe aan de vaderfiguur meer autoriteit te verlenen. Hij vond de aantasting van de vaderlijke autoriteit een groot probleem en her-installeerde deze macht tegen alle empirische bewijzen van het tegendeel in.
Veel interessanter is Freuds vroege visie op de pasgeborene als een non-binair bundeltje sensualiteit: de baby is polymorf pervers, hoe merkwaardig dat ook klinkt. 'Polymorfe perversie' is Freuds benaming voor alle sensualiteit die niet gericht is op reproductie - zeg maar al het zuigen, sabbelen, likken, drukken en strelen, alle voor- en naspel, kortom alles wat werkelijk ter zake doet. Het babytje is ook nog geen jongetje of meisje, de differentiatie naar sekse is een proces dat zich nog zal ontvouwen.
De psychoseksuele categorieën man en vrouw zijn bij Freud dus niet vooraf gegeven, maar zijn zelf het product van eenlong and winding roadlangs stations die voor iedereen enigszins vergelijkbaar zijn - terwijl (mijn idee) de uitkomst voor iedereen anders is. Er zijn ook weer niet zoveel seksen als er individuen zijn. Het aantal wegen door het oedipale labyrint is menigvoud maar niet oneindig. Mijn Paarse September-makker Noor van Crevel opperde vroeger dat er dertien seksen waren en dit idee heeft mij nooit losgelaten. Collega Roel van den Oever gaf mij het beeld van de flipperkast, de bal die rolt door een hellend vlak met hindernissen en die door de speler af en toe van richting kan worden veranderd. Er zijn vele, maar ook weer niet eindeloos vele routes door de kast mogelijk.
Elk autobiografisch verhaal waarin iemand tracht te achterhalen hoe zijn/haar psychoseksuele identiteit tot stand kwam boeit me. Hoe kan iemand daar nog bij, door de dikke lagen van vergeten, verdringen en aanpassen? Babah Tarawally vertelt in zijn recente autobiografieDe getemde manover zijn jeugd in het diep-patriarchale Sierra Leone en schetst het soort mannelijkheid dat van hem geëist werd: vroege actieve heteroseksualiteit, zoveel mogelijk vrouwen trouwen en veel kinderen verwekken als symbool van viriliteit en macht. Babah heeft de rest van zijn leven nodig om uit te groeien tot de man die hij in Nederland werd: schrijver, vader van twee dochters en feministisch pleitbezorger van tolerantie en gelijkheid tussen de seksen.
Veelzeggend vond ik zijn herinnering aan de dwang waarmee hij niet alleen door zijn vader, maarookdoor zijn moeder als kleine jongen werd verbannen uit de sfeer van moeder en oma, 'de godinnen van mijn levensvreugde. Ik bewonderde ze, imiteerde zelfs hun gracieuze manier van lopen en probeerde hun gezichtsuitdrukking na te bootsen. Daarnaast oefende ik hun zachtaardige manier van contact maken, hun communicatieve vaardigheden en stemgebruik.'
Oudoom Pa Sheku, die zich niet conformeerde aan de Sierra Leoonse mannelijkheidsnormen, steunde de kleine Babah, maar kon niet voorkomen dat die met harde hand de keuken uit werd gejaagd, heropgevoed door zijn vader, gedrild om mannelijk te lopen en achter de meisjes aan te gaan. Als zoon van het stamhoofd werd hem mannenmacht in het vooruitzicht gesteld: die verleidde en beangstigde hem. Hij zag hoe de geliefde vrouwen om hem heen werden vernederd door hun jaloerse echtgenoten en wilde geen deel worden van die wereld, maar er was geen ontkomen aan.
Het kostte hem, na zijn vlucht voor de burgeroorlog op zijn 23ste, tientallen jaren om het seksisme in zichzelf, in de cultuur van de azc's, in zijn vriendengroepjes, in de Nederlandse samenleving het hoofd te bieden. Een restje ambivalentie zit misschien nog in de titel van zijn boek. De getemde man is een figuur uit het macho-discours, waarin de man het vrije wilde beest is dat zich vooral niet moet laten 'temmen' tot Jan Hen. Babah bedoelt dat allemaal niet: zijn intentie is juist het verhaal van zijn transformatie van macho naar nieuwe man te beschrijven. Dat levert een zeldzaam document op. Maar Tarawally's openhartige inkijkjes in de wereld van mannen onder elkaar en hun gedeelde seksistische kijk op vrouwen wringen hier en daar met zijn transformatieverhaal. Of misschien kost het mij eenvoudigweg te veel moeite om die scènes te lezen omdat ze demonstreren hoe gemakkelijk Tarawally daarin terugglijdt, van hoe ver hij komt.
Interviewster Sybilla Claus ervoer het ook als bot hoe zijn vrienden onderling praten over de borsten en billen van vrouwen die langskomen. 'U doolt zelf ook tussen het steunen van vrouwen en seksistisch meepraten', zegt ze.
Tarawally erkent dat: 'Ik ben geen heilige! Het is heel dubbel. Soms hoor ik dat gepraat en denk ineens: shit, als mannen zo ook over mijn dochters praten... Verschrikkelijk! Tegelijkertijd praat ik met hen mee. Wel probeer ik hen soms uit te dagen, een balans te brengen. Als het er heel seksistisch aan toegaat, dan voel ik me een infiltrant. Ik spaar mezelf niet, ik heb een mannenbrein geërfd. Maar ik ben me wel bewust van mijn seksisme.'
Tja, hm. Je kiest je vrienden wel zelf. Waar het mij nu om gaat is dat Tarawally eigenlijk twee transformaties beschrijft: zijn aanvang als het kind dat zich koestert in de moederlijke sfeer, zich daar gelukzalig in voegt en geen enkele neiging heeft zich daaruit te werken. Dan de hardhandige interventie van de vader die hem dwingt 'man' te worden. Dat lukt, maar niet definitief. Het zijn de herinneringen aan het kinderlijke paradijs en het voorbeeld van Pa Sheku die hem helpen zich ook weer te ontdoen van de secundaire patriarchale socialisatie. Niet volledig en met moeite weliswaar, maar toch.
Tarawally's verhaal illustreert dat het freudiaanse oedipuscomplex geen natuurlijke ontwikkeling van het jongetje is, maar een vaderlijke machtsgreep die zowel van de vader zelf als van de omgeving komt. Voor meisjes geldt iets soortgelijks, maar dan omgekeerd, tenminste als je de niet door het oedipuscomplex gedomineerde psychoanalyse raadpleegt.
Dit is een voorpublicatie uit het boekRadeloze helden: De verbeelding van mannelijkheid in literatuur en film,dat deze week verschijnt bij Atlas Contact. Maandag 26 juni om 20.00 uur gaat Meijer in De Balie in gesprek met onder anderen Abram de Swaan, Adriaan van Dis en Valentijn Hoogenkamp
Wat intrigeert is dat er zoveel manieren zijn om vrouw te zijn en zoveel manieren om dat niet te zijn