Een gezamenlijke vijand verbroedert Het nut van de nieuwe Koude-Oorlog-fictie

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
7 april 2022
De oorlog in Oekraïne lijkt het startschot van een nieuw hoofdstuk in de mondiale strijd tussen democratie en autocratie. De VS en Europa, niet alleen in de ogen van Poetin 'zwak, verdeeld en afhankelijk', zien kans zichzelf opnieuw uit te vinden.
In 1997 bracht een delegatievan Amerikaanse senatoren een bezoek aan Rusland en Oost- en Centraal-Europa. Het doel was onderzoek doen naar perspectieven voor navo-uitbreiding. Er vonden gesprekken plaats met diplomaten in Moskou, waar Boris Jeltsin net een nieuw hoofd van de presidentiële staf had aangewezen. De voorzitter van de Amerikaanse delegatie hield een lange toespraak in Warschau. Polen kreeg complimenten van de Amerikanen. Het land had 'bewonderenswaardige vooruitgang geboekt in het verzekeren van politieke en economische vrijheid voor zijn mensen'. Er waren nog wat obstakels te overwinnen op het gebied van privatisering van de economie, en het leger moest onder civiele controle worden gebracht. Maar dat Polen lid zou kunnen worden van westerse samenwerkingsverbanden stond vrijwel zeker vast.
Eenmaal terug in Washington werd er verslag uitgebracht aan het Congres. De voorzitter schreef een rapport waarin uitbreiding van de navo-alliantie richting het oosten werd bepleit. Na de Tweede Wereldoorlog waren in West-Europa immers 'zeer succesvolle samenlevingen' opgebouwd onder de navo-veiligheidsparaplu. Deze 'zone van stabiliteit' kon nu worden uitgebreid. Over Rusland hoefde het Westen zich niet al te veel zorgen te maken, was de conclusie. 'Geen enkele Russische politicus die ik heb gesproken ziet navo-uitbreiding als een veiligheidsdreiging voor Rusland', zo valt er in het verslag te lezen. Voor zover er ongemak bestaat over een groter navo-blok was dat 'een psychologisch probleem, veroorzaakt door het moeten accepteren van het verlies van imperiale status en door de vrees dat Rusland gemarginaliseerd zal raken in de wereld van de 21ste eeuw'.
Inmiddels blijkt die wereld van de 21ste eeuw, althans hoe die er nu uitziet, gevormd door dat jaar waarin de Amerikaanse senatoren hun bezoek aflegden. De voorzitter en verslaglegger werd, tegen veler verwachting in, de 46ste president van de Verenigde Staten. De man die Jeltsin als hoofd van de presidentiële staf aanwees werd in 2000 president van de Russische Federatie en is dat nog steeds. De psychologische diagnose die Joe Biden 25 jaar geleden stelde aangaande Rusland lijkt een belangrijke drijfveer van Poetins huidige vernietigingsoorlog te zijn. En Polen werd in 1999 lid van de navo, twee jaar nadat Biden zijn speech in Warschau had gehouden. Onlangs bezocht Biden het
land opnieuw om er te verklaren dat de VS elke centimeter navo-grondgebied zal verdedigen tegen Poetin, die hij een 'slachter' noemde. Ook dat is inmiddels een terechte diagnose gebleken. Biden verzuchtte openlijk dat er een einde moest komen aan Poetins bewind. Een Amerikaanse president die het woord richt tot Moskou, hoofdkwartier van tirannie. Koude-Oorlog-déjà-vu.
In de periode tussenBidens twee toespraken in Warschau is de geschiedenis telkens ten einde verklaard en aan een nieuwe start begonnen. Dat het grootste gewapende conflict op Europees grondgebied sinds 1945 zich afspeelt met bekende hoofdrolspelers is de ultieme illustratie dat die geschiedenis geen echte breekpunten kent maar enkel nieuwe hoofdstukken in een doorlopend verhaal. In de Russische beleving borduurt de aanval op Oekraïne dan ook voort op voorgaande hoofdstukken. 'Dit is primair een oorlog tegen westerse expansie', zei Kremlin-ideoloog Sergej Karaganov in een interview metThe New Statesman. Amerika neemt juist het voortouw in de economische buitensluiting van Rusland - een terugkeer naar de tijd van het IJzeren Gordijn. Voor de wereld daarbuiten gelden weer de oude vragen. Voor Europa: in hoeverre mee te gaan met de koers van de VS? Voor de rest van de wereld: een kant kiezen of neutraal blijven? China is nog voorzichtig uit vrees dat een toch al afremmende economie nog verder geschaad kan worden als het land de Russische behandeling van sancties en boycots krijgt. India verwijst expliciet naar 1971, het jaar van een 'vrede-en vriendschap-verdrag' tussen Delhi en Moskou, als reden om neutraal te blijven. De dreiging van een nucleaire oorlog is terug en is groter dan ooit. Ondanks het onstuitbare dat er aan mondialisering is toegeschreven blijken economische vervlechtingen met enige politieke wil eenvoudig los te trekken.
Hoe dit nieuwe hoofdstuk zal eindigen blijft ongewis, zowel wat betreft de afloop van de aanval op Oekraïne als wat betreft de ideologische mal die om deze oorlog heen wordt gegoten. Dit is een tijd waarin kennis en ideeën achter de gebeurtenissen aanhollen. Rusland viel zijn buurland aan tijdens een fase van mondiale ideologische vloeibaarheid. Amerika had afscheid genomen van Trumps'America First',een slogan waar klagen over Europa, het opvrijen van Poetin en de mogelijkheid van een Amerikaanse terugtrekking uit de navo onder vielen. Wat ervoor in de plaats zou komen was nog niet geheel duidelijk. Biden sprak over Amerika 'helen' en een nieuwe rol voor Amerika als pleitbezorger van wereldwijde democratie.
Het deed allemaal wat belegen aan. En moest Amerika niet eerst zijn eigen democratie verstevigen voordat er sprake kon zijn van bemoeienis met de rest van de wereld? Tekenend was de 'mondiale democratietop' die Biden organiseerde in februari 2021. Het was een lauwe gebeurtenis, online, en met een vaag uitnodigingsbeleid. Deelname van andere landen leek meer een uiting van beleefdheid dan een hernieuwde erkenning dat de VS een leidersrol kunnen aanvaarden.
Ook Europa stond voor een verkeersbord met meerdere richtingwijzers. Duitsland had vaarwel gezegd tegen Angela Merkel, jarenlang geprezen als een verstandige officieuze leider van Europa. Ze liet een Duitsland achter dat afhankelijk was van de Russische gaskraan. Ze verkoos toelevering uit het oosten boven het dringende verzoek van Washington om Amerikaans gas af te nemen. Merkel, uit wie de 'Ossie' nooit helemaal was verdween, zag Moskou als een veiliger keuze - ook al voordat Trump zich aandiende - en kreeg complimenten van Poetin voor haar 'loyaliteit'.
Ook in militair opzicht werd Duitsland gevormd door Merkels kijk op Rusland. Het Duitse leger is geslonken van een half miljoen soldaten aan het einde van de Koude Oorlog in West-Duitsland tot 184.000 in een verenigd Duitsland nu. Defensie-uitgaven liepen terug van 2,7 tot 1,5 procent van het bbp. 'Het Duitse leger werd jaren financieel uitgehongerd omdat we een strategisch partnerschap met Rusland hadden en we ervan uitgingen dat we ons territorium niet hoefden te verdedigen', concludeerde Claudia Major, hoofd internationale veiligheid bij het German Institute for International and Security Affairs. Merkels keuzes - gespiegeld door Nederland, het land dat graag een Russische 'gasrotonde' wilde worden - betalen nu voor Poetins raketten.
Frankrijk, Europa's tweede grote wagenwiel, werd tijdens de Russische troepenopbouw aan de grens met Oekraïne ook door interne zaken in beslag genomen. Er kwamen verkiezingen aan.
De vraag rond Emmanuel Macron was vooral of hij de rechts-populisten van het lijf kon houden. De verhoudingen tussen de VS en Frankrijk waren verzuurd toen Washington achter Frankrijks rug om defensieafspraken maakte met het Verenigd Koninkrijk en Australië. Macrons oproep voor 'strategische autonomie' van Europa, iets waar een Europees leger onvermijdelijk onderdeel van is, oogstte vooral scepsis. Het kwam over als een vergezicht van een nationale leider die zichzelf groot probeerde te maken en Europa daarvoor als platform gebruikte.
Ga de lijst af en je komt steeds meer Europese landen tegen die met van alles bezig waren, behalve toenemende oorlogsdreiging. Het Verenigd Koninkrijk: drukdoende zich aan te passen aan een post-Brexit-bestaan en verwikkeld in schandalen over premiersfeestjes tijdens corona. Nederland: veroorloofde zich de luxe van een absurd lange kabinetsformatie zonder wezenlijke inzet. Buitenlandbeleid - cruciaal nu - werd gelegd in handen zonder de nodige ervaring: een gewezen consultant die minister van Financien werd. Dit alles om een kwijnende christendemocratische partij binnen een sleetse coalitie te houden. Het resultaat is een Nederland dat het liefst duikt als het om Oekraïne gaat. Gevraagd naar hoe het staat met het sanctiebeleid reageert Wopke Hoekstra als een consultant: de verantwoordelijkheid ligt altijd bij anderen.
Premier Mark Rutte was de eerste om 'binnen bestaande kaders' te roepen toen de Oekraïense vluchtelingenstroom op gang kwam. Hij zal de laatste zijn om gehoor te geven aan, zoals Oleg Ustenko, hoofdeconoom van Oekraïne, het verwoordde, 'een dringende morele en strategische oproep': stop de financiering van de Russische oorlogsmachine door het kopen van Russische fossiele brandstoffen. In plaats van deze af te bouwen verdubbelde de Nederlandse olieafname uit Rusland sinds de aanval op Oekraïne.
Bekeken vanuit Russischperspectief leek dit Westen inderdaad zwak, verdeeld en afhankelijk. Amerika hijgde nog na van de Trump-jaren en de aanval op het Capitool. De Russische politieke kopstukken waren geobsedeerd met de Capitoolbestorming en bekeken de beelden keer op keer. Het was in hun ogen het bewijs dat de westerse democratie op haar laatste benen liep. De chaotische terugtrekking uit Afghanistan was een signaal dat de regering-Biden haar militaire en strategische zaken niet op orde had. Vrijwel alle westerse democratieën werden geplaagd door rechts-populisten die telkens naar Rusland wezen als lichtend voorbeeld - voor zover ze niet direct steun van Moskou ontvingen. De EU vertoonde breuklijnen vanwege lidstaten die uit de liberaal-democratische kruiwagen sprongen. Brussel was bezig met de vraag hoe Polen en Hongarije te straffen voor het ondergraven van de rechtsstaat. Dit alles sterkte Rusland in de overtuiging dat het vrijwel zonder consequenties Oekraïne kon binnenvallen, zoals het hooguit mild werd gestraft voor het stelen van de Krim en de aanslag op vlucht mh17.
Bovendien werd de vermeende tandeloosheid van het Westen benadrukt door westerse kopstukken zelf. Biden bestempelde de Amerikaanse democratie in zijn inaugurele rede als 'fragiel'. Tekenend was ook een commentaar van de Australische oud-premier Tony Abbott inThe Wall Street Journal,daags voor de Russische inval. 'Poetin gokt erop dat het Westen zwak is', schreef Abbott, en daarmee zat de Russische leider volgens hem dicht bij de waarheid. 'Zowel militair als cultureel blijven we in gebreke als het gaat om het verdedigen van onze samenleving.' Historicus en Rusland-expert Timothy Snyder vatte inThe Washington Postde Russische hoop samen: 'Een succesvolle militaire bezetting in Oekraïne, een totaal impotente regering-Biden, het Westen vernederd, Trump komt terug, een grote strategische overwinning voor ons.'
Inmiddels is duidelijk dat Poetins inschattingen niet klopten. De grote verrassing was allereerst de Oekraïense onverzettelijkheid, en daarna de rappe transformatie die Amerika en Europa zijn begonnen. In Duitsland had Olaf Scholz beloofd alles zo te doen als Merkel deed. Nu is hij vooral bezig haar strategische blunders terug te draaien. En dus schroeft Duitsland de defensie-uitgaven omhoog en wil het in 2024 van het Russisch gas af. Levering uit Amerika moet alsnog een substituut gaan vormen. Macrons hoop op een Europees leger wordt plotseling breed gedeeld. De vraag of Éric Zemmour een directe bedreiging voor de Franse president vormt is bijkans belachelijk geworden. Volgens peilingen zou de pro-Russische rechts-populist een derde van de stemmen krijgen in een tweede ronde van de Franse presidentsverkiezingen. Marine Le Pen heeft betere kansen, mede omdat ze Moskou gauw afzwoor nadat haar partij eerder Russische leningen had aangenomen. Iedere rechts-populist die met natte ogen naar Poetin keek - Donald Trump, Matteo Salvini, Thierry Baudet - blijkt in het licht van Russische oorlogsmisdaden vooral een boosaardige clown.
De interne Europese breuklijnen zijn voor nu ook ondergeschikt gemaakt aan een gedeelde dreiging. Polen lijkt tijdelijk ontheven van zijn status als zorgenkind binnen de Europese familie. Omdat het de frontlinie vormt tussen de navo en de oorlog in Oekraïne en omdat het land verreweg de meeste Oekraïense ontheemden opvangt. In Hongarije voerde Viktor Orbán een ingewikkelde dubbelact op door de Europese lijn te volgen en zijn vriendschap met Poetin vol te houden. Hij won er de Hongaarse verkiezingen mee. Maar ook Ruslands enige vriend in de EU lijkt geen blokkade voor Europese maatregelen te vormen.
Een andere Russische misrekening was dat juist het beeld van een fragiel Westen een aansporing was om het tegendeel te bewijzen. Zo was voor Brexit-Boris de oorlog in Oekraïne behalve een manier om vanpartygateaf te komen een kans om te laten zien dat'global Brittain'meer was dan politieke pr. En dus stond het Verenigd Koninkrijk vooraan bij wapenleveranties aan Oekraïne en was het snel bereid om sancties aan Russen op te leggen. Maar vooral Amerika ziet een kans zichzelf opnieuw uit te vinden nu Rusland weer de grote vijand is. De missie waarmee Biden aantrad - Amerika als voorvechter van wereldwijde liberale democratie - leek archaïsch, totdat de democratie daadwerkelijk onder de voet gelopen werd. Na oorlogen in het Midden-Oosten, na Trump, zat niemand te wachten op de VS, geleid door een politicus die het overgrote deel van zijn leven doorbracht in de vorige eeuw. Alles wat ervoor nodig was om achterhaald weer actueel te maken, was een nieuwe koude oorlog met een hete rand.
Dat Biden in het conflictmet Rusland zijn groef vond, werd duidelijk op 1 maart toen hij zijn State of the Union-toespraak hield. Biden sprak over 'een coalitie van vrijheidsminnende landen' en over hoe 'de vrije wereld' Poetin 'verantwoordelijk zal houden' voor het geweld tegen Oekraïne. Een paar weken later, in een gesprek met de bestuurders van grote Amerikaanse bedrijven, sprak Biden over het ontstaan van 'een nieuwe wereldorde die wij moeten gaan leiden'. Kort daarna reisde Biden naar Europa, voor gesprekken in Brussel en zijn bezoek aan Polen.
Het resultaat was dat de NAVObesloot tot de inzet van extra gevechtseenheden aan haar oostflank. Biden kondigde verdere sancties aan tegen leden van de Russische Doema en deelde cadeaus uit alsof het 1948 was. Een miljard dollar aan humanitaire hulp om de slachtoffers van Russisch geweld te steunen. Geld voor de opvang van vluchtelingen in onder andere Polen en Roemenië en een nieuw voedselprogramma. Biden wil de Amerikaanse graanproductie opvoeren nu de export uit Rusland en Oekraïne in het gedrang komt. Dat laatste was er een illustratie van dat, net zoals in de decennia na de Tweede Wereldoorlog, het verdedigen van democratie hand in hand dient te gaan met een vrije markt waar bondgenoten Amerikaanse goederen kopen, nu te beginnen met Amerikaans vloeibaar gas, als alternatief voor het Russische product. Beide spekken een oorlogskas.
Die van Rusland wordt gebruikt om de Oekraïense bevolking te vernietigen, die van Amerika wordt aangewend om dat te voorkomen. Het laat zien dat klagen over 'Amerikaans imperialisme', zoals gebeurt op de uiterst linkse en uiterst rechtse punten van het politieke hoefijzer, vooral een hobby in vredestijd is.
Tegen de tijd dat Biden weer vertrok uit Europa had hij nieuwe gascontracten afgesloten, de Europese landen achter een nieuwe ronde sancties gekregen en toegezegd dat de VS honderdduizend Oekraïense vluchtelingen zou opnemen. Er was verder defensiematerieel aan de Oekraïense president Volodimir Zelenski toegezegd en de Amerikaanse president was aangeschoven bij Amerikaanse soldaten in een mess in Polen. Zo is de wereld plotseling gaan lijken op een die Biden kende, een waarin Amerika de maat aangeeft in de omgang met Rusland. Het bezoek droeg bij aan wat Francis Fukuyama eerde constateerde in een essay in deFinancial Timesop 4 maart. 'Rusland heeft te maken met een democratische wereld en een navo-alliantie die als nooit tevoren gemobiliseerd en verenigd is.' Op basis hiervan, in combinatie met het vastlopen van de Russische militaire missie en 'een dapper Oekraïne', durfde Fukuyama te speculeren over een Russische nederlaag die een 'nieuwe geboorte van vrijheid' tot gevolg zal hebben. De 'geest van 1989' kan zomaar terugkeren, verwacht Fukuyama, waarmee hij verwees naar de val van de Sovjet-Unie, een gevoel van triomfantelijkheid over de overwinning van de liberale wereldorde en het jaar waarin zijn beroemde essayThe End of Historyverscheen.
Fukuyama's analyse weerklinkt breed in Amerika. Politieke commentatoren van links tot rechts zien een heropleving van westerse eensgezindheid. 'Voor democratieën in het Westen zou dit zomaar een moment van versterking kunnen blijken', aldus historicus Niall Ferguson in een essay voor persbureau Bloomberg. Poetins aanval op Oekraïne is een aanval op de liberale democratie als geheel, concludeerde de libertaire denktank Cato Institute. Robert Reich, hoogleraar aan Berkeley en oud-minister van Arbeid onder Bill Clinton, verheugde zich inThe Guardianover een nieuwe fase van eensgezindheid in de Amerikaanse politiek. 'Dat we op de rand van een nieuwe Koude Oorlog staan, en mogelijk zelfs een hete oorlog, doet in Washington een besef indalen dat ik in geen dertig jaar gezien heb: dat we de handen ineen moeten slaan om te overleven'. Ook meende Reich dat Poetin 'een verbrokkelde navo weer bijeengebracht heeft'. Dat zelfs Zweden en Finland - die altijd aan hun neutraliteit hechtten - overwegen nu lid te worden, was het bewijs voor nieuw navo-elan dat Fukuyama opvoerde in zijn artikel in deFinancial Times.
De psychologische dynamiek is hier eenvoudig te ontwaren: een gezamenlijke vijand verbroedert. Of zoals Fukuyama het samenvatte: 'Liberalisme wordt het meest gewaardeerd als mensen ervaren hoe het is om in een illiberale wereld te leven.' Momenteel ondergaat Oekraine die ervaring. Het Westen leeft vooral mee, maar ook dat lijkt voldoende te zijn voor een herwaardering van de democratische wereldorde. 'Oekraïne wordt gezien als een test of een 75 jaar oud idee kan overleven: dat liberale democratie, Amerikaanse militaire macht en vrijhandel de voorwaarde scheppen voor de vrede en mondiale welvaart', concludeerdeThe New York Times. De oorlog in Oekraïne is een existentiële strijd voor het voortbestaan van Rusland, zo heeft Poetin herhaaldelijk verkondigd. Het ziet ernaar uit dat er aan de andere kant van het spectrum precies zo over wordt gedacht.
Tegelijkertijd is een epische strijdverkondigen tussen twee wereldbeelden, twee machtsblokken en twee systemen niet hetzelfde als die ook voeren. Amerika geeft toe dat er beperkingen zijn die in de vorige Koude Oorlog niet golden. Uit vrees voor escalatie richting nucleaire oorlog zijn wapens, geld en morele steun het hoogste waar Oekraïne tot nu toe op heeft mogen rekenen. De VS hebben gekozen voor een strategie van uitputting, gedreven door de hoop dat economische maatregelen Rusland steeds meer zullen verzwakken en voldoende waarschuwing zijn ten opzichte van de andere rivaal, China.
Zo bezien rijmen heden en verleden maar ten dele. Niall Ferguson trok in zijn Bloombergessay een vergelijking met 1950, toen de Amerikaanse president Harry S. Truman een coalitie bij elkaar kreeg die met een mandaat van de Verenigde Naties Zuid-Korea verdedigde. In Koude Oorlog nummer één kon zoiets gebeuren. Inmiddels is duidelijk dat Koude Oorlog nummer twee heel andere kaders kent. Na 1945 was er evenmin sprake van een situatie waarbij westerse landen bleven kopen bij Rusland opdat de eigen productie en consumptie overeind konden worden gehouden. Nederland is hierbij het ultieme voorbeeld van de Koude-Oorlog-soldaat die het uniform niet aan wil omdat het thuis zo behaaglijk is.
En wordt er niet te veel ideologisch gewicht toegeschreven aan de strijd van de Oekraïners? In een essay inThe New Statesmanvroeg de Portugese denker Bruno Maçaes zich dat af. Vechten ze niet ten principale voor behoud van lijf en natie, in plaats van voor universele idealen als democratie en vrijheid? Het bloedspoor dat de Russen trekken bij de terugtrekking uit sommige delen van Oekraïne zijn een bevestigend antwoord op die vraag. Tegelijk maakt Zelenski zijn ronde langs buitenlandse parlementen waarin hij keer op keer teruggrijpt op de geschiedenis. In Duitsland sprak de Oekraïense president over een nieuwe Berlijnse muur die werd gebouwd tussen vrijheid en onderdrukking, waarbij Oekraïne aan de verkeerde kant dreigt te worden ingemetseld. Hij deed een beroep op Amerika als verdediger van de democratieën in de wereld. In Den Haag sprak hij over de 'hard bevochten vrede in Europa'. Ondertussen moet hij zich verbijten over de euro's die naar Moskou blijven stromen en de harde grens die Biden heeft gesteld - geen luchtsteun, geen militairen. Hij heeft door dat de weg naar het hart van het Westen via het verleden loopt. In elk geval is Koude Oorlog 2.0 een nuttige fictie.