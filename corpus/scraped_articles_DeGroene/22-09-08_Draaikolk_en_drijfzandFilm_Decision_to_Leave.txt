Draaikolk en drijfzand Film Decision to Leave

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
8 september 2022
In de nieuwe film van Park Chan-wook is de invloed van klassiekerVertigosterk aanwezig. Centraal staan de detective en de femme fatale. En de vraag wat er gebeurt als de mens zijn lotsbestemming omarmt.
Het was tijdens zijn studiedat Park Chan-wook besloot filmregisseur te worden, vlak nadat hij de film der films zag, die zich als een nachtmerrie nestelt in het onderbewustzijn van iedereen die hem ziet:Vertigo. Alfred Hitchcocks koortsdroom van een film dringt de nietsvermoedende geest subtiel binnen, vandaar de veelgehoorde reactie van eerste-keerkijkers: 'maar ik snap het niet' of 'ik viel in slaap'. En dan vergeten ze hem. Maar niet heus, want eenmaal gezien is er nooit meer van af te komen. Dat ondervond Park Chan-wook aan den lijve toen hij student was en nu, vele jaren later, mondt dat uit inDecision to Leave.
Met zijn eerste films borduurde Park voort op de Zuid-Koreaansenew wavevan de jaren tachtig en negentig van de vorige eeuw, een tamelijk kortstondige beweging waarin cineasten politieke en maatschappelijke kwesties onderzochten in films gegoten in genreconventies. InJoint Security Area(2000), over een schietincident in de gedemilitariseerde zone tussen de twee Korea's waarin twee soldaten van het Noorden omkwamen, vestigde Park zijn stijl: een sterk, vrouwelijk hoofdpersonage; humor en ironie vermengd met geweld en tragiek en een gelikte cameravoering en montagetechniek evenzeer gericht op het opwekken van emotie als het weerspiegelen van de thematiek.
Deze elementen keerden terug in zijn volgende films, de wraaktrilogieSympathy for Mr. Vengeance,OldboyenSympathy for Lady Vengeance(2002-2003). In 2016 verraste hij metThe Handmaiden,een verfilming van Sarah Waters' romanFingersmith(2002). Park veranderde het verhaal over kruimeldieven in het Victoriaanse tijdperk in een complexe erotische thriller die zich rond 1920 in Korea afspeelt tijdens de Japanse overheersing.
Parks films hebben met elkaar in gemeen dat personages in de ban raken van een obsessie met fatale consequenties. Met zijn vertelstijl van volgehouden intensiteit verleidt hij de kijker om hieraan 'mee te doen'. Dat wil zeggen: soms voelt het alsof de spanningslijn om de zoveel minuten een hoogtepunt bereikt. Maar telkens weer stelt Park de ontknoping uit. Hij speelt met de kijker,bespeeltdiens hersenen. Juist dit verraadt Hitchcocks invloed op hem; 'Hitch', die zei: 'Kijkers willen altijd vooruit springen in het verhaal, denkend dat ze weten wat er komen gaat. Hier ga ik doelbewust op in - om hun gedachten te beheersen.'
Dat laatste doet Park vanaf het begin inDecision to Leave,als we rechercheur Hae-jun (Park Hae-il) ontmoeten, een gedreven agent die in zijn standplaats Busan moorden onderzoekt. Een halfuur lang leunen we achterover om de clichés tot ons te nemen. Hae-jun die het pistoolschieten oefent, die op z'n tandvlees loopt door dat intensieve detectivewerk, die kampt met gerafelde zenuwen doordat hij is gestopt met roken, die slechts af en toe thuis is en dan voor zijn mooie vrouw kookt. Komt er nog zo'n zaak. Man dood, gevallen van een berg. Misschien vermoord. Verhoorkamer. En dan iszijer opeens, Seo-rae (Tang Wei). Beeldschoon. Mysterieus. Vrouw van het slachtoffer. Agent en nabestaande zitten tegenover elkaar. Hae-jun heeft de telefoon van Seo-rae's man bij zich. Maar wat is de toegangscode? Hij staart naar haar. Lang. Dan zegt hij meer tegen zichzelf dan tegen haar: 'Ik zou graag weten hoe ik dit kan ontgrendelen.'
In 'Vertigo' raakt een agent,Scottie (James Stewart), geobsedeerd door een vrouw, Madeleine
(Kim Novak), die hij moet achtervolgen. Hij wordt verliefd op haar, maar ze pleegt zelfmoord door van een kerktoren te springen. Halverwege geeft Hitchcock declueweg. 'Madeleine' was in werkelijkheid ene Judy, die slechts een rol speelde in opdracht van Madeleine's man, die haar heeft vermoord. Een tijd later ontmoet Scottie toevallig Madeleine/Judy op straat - en wéér wordt hij verliefd. Maar op wie precies?
Hoe meer we willen 'ontgrendelen', om met Hae-jun te spreken, hoe meer de manipulerende Hitchcock huishoudt in ons hoofd. En hierin volgt regisseur Park Chan-wook hem. Om te beginnen kopieert hij de grootsteVertigo-truc: het motief van hoogtevrees. Hitchcock opent met de beroemde achtervolging in San Francisco, eindigend met Scottie die aan zijn vingertoppen aan een dakgoot hangt. Het punt is dat we nooit zien hoe dit wordt opgelost: hoe ontsnapt Scottie uit deze precaire positie? Onmogelijk. Effect: dit beeld ijlt in de hele film in ons hoofd na, alsof de kijker zelf daar hangt.
Hetzelfde gebeurt inDecision to Leave. Tijdens het moordonderzoek bestijgt detective Haejun de duizelingwekkend hoge rots. Boven staat hij op het randje, millimeters van de afgrond. Dan moet hij oogdruppels gebruiken. Zijn zicht vertroebelt. De diepte wenkt. Hij wankelt. En ook dit beeld blijft - Hae-jun zal in de rest van het verhaal geen vastigheid meer ervaren.
Vlak hierna blijkt dat wanneer Hae-jun slapend naast zijn vrouw een nachtmerrie heeft. Al dromende ziet hij een 'röntgenfoto' van het lijk onder aan de rots, de arm van het skelet uitgestrekt, de vingers bewegend. Het volgende shot is van Hae-jun die een vuist maakt en zijn hand weer ontspant (zijn vrouw ligt op z'n arm te slapen waardoor de bloedsomloop wordt afgeknepen). De scène komt overeen met die inVertigowaarin Hitchcock Scottie's nachtmerrie uitbeeldt met surrealistische animaties van een uit elkaar vallende bos bloemen. In de bijbehorende muziek (viool, piano) inDecisionzijn motieven hoorbaar uit Bernard Herrmanns compositie voor de Hitchcock-scène.
Zoals Scottie in de ban van is Madeleine/Judy - een personage meer geest dan mens - zo raakt Hae-jun verstrikt in een web gecreëerd door de sfeer van gevaar die Seo-rae uitstraalt. Als detective moet hij haar, misschien een moordenaar, in de gaten houden. Terwijl zij werkt als bejaardenverzorger bespiedt hij haar vanuit zijn auto met een verrekijker. Dit is Hitchcock: kijken en bekeken worden. In z'n hoofd verplaatst Hae-jun zich tot in de kamer waar Seo-rae werkt, en dat zien we vervolgens. Dan is de blik weer die van Haejun die door de verrekijker vanuit zijn auto observeert.Vertigo:de scène waarin Scottie Madeleine vanuit een donker achterkamertje begluurt terwijl zij op de voorgrond rondneust in een kleurrijke bloemenwinkel.
Dit is de mystieke connectie tussen kijker en 'object'. Herrmanns muziek stuurt onze gevoelens - én die van Scottie. Vooral: verlangen. Bij Park klinkt weemoedig het jarenzestignummerFogvan Jeong Hun Hi-hee, over een vrouw die haar minnaar kwijtraakt in de mist. Maar waar de relatie tussen Scottie en Madeleine ongelijkwaardig is - zij is zich er niet van bewust dat hij kijkt - is die in Parks film duidelijk anders. Want Seo-rae's blik is even intens als die van Hae-jun. En zij kijkt terug.
'Decision to Leave' heeft net alsVertigoeen tweede verhaalhelft waarin alles anders is. Het is een jaar later. Seo-rae is getrouwd met een witteboordcrimineel, Hae-jun is overgeplaatst naar het stadje Ipo. Ze komen elkaar tegen. Puur toeval. Dit is een fabelachtige scène. Op de vismarkt staan de twee koppels ongemakkelijk tegenover elkaar. Terwijl de man van Seo-rae en de vrouw van Haejun wat keuvelen, vangen de twee protagonisten elkaars blik. Ze doen niets. Alles zeggen ze met hun ogen.Je haar is anders.Je schoenen... geen gympen meer want je hoeft geen boeven te achtervolgen, dus je werkt nu op het bureau...En allebei:Ik mis jou. Dan is het moment voorbij en de paren vervolgen hun weg, allemaal de verdoemenis in. Dit is prachtig. Pure cinema.
Zo beheerst Park de kijker. En allerlei vragen rijzen. We hebben een rechercheur geobsedeerd door die vreemde vrouw, verdachte in een moordzaak. Hij ontdekt iets over haar. Hun wegen scheiden - totdat ze elkaar veel later weer tegen het lijf lopen. Dan begint het verhaal opnieuw. Maar die oude obsessie leeft. En het is alsof ze juist blij zijn, alsof er voor hen geen groter geluk is. Deze cyclische beweging - een eindeloze spiraal, een maalstroom van verlangen - raakt de kern. Dit is de reden waarom het Hitch-dna zo evident is inDecision to Leave:Scottie en 'de blonde vrouw' (Madeleine of Judy of wie ze in werkelijkheid ook is) verdrinken in die draaikolk. Dat doen zegraag,en hierin volgen Hae-jun en Seo-rae hen.
Kun je het lot willens en wetens omarmen? Ik bedoel, niet in de zin van dat je het lot toch niet kunt ontspringen, maar: je weet wat je lot is en dat omarm je. Deze mijmering van Hae-jun: 'Wat is het met ons, dat ik opeens weer kan slapen, ook al dool ik soms buiten je huis.' Hier verdenk ik Hae-jun van: hij is een romanticus die in het echte leven weliswaar agent is, maar die dat vooral ook in zijn verbeelding is. Wegens slapeloosheid leest hij stapels Martin Beck-romans (de Zweedse serieproceduralsvan Maj Sjöwall and Per Wahlöö). Hij is agent én hij waant zich agent. Dit zelfbewustzijn maakt dat Hae-jun gevaar opzoekt. Dit is zijn leven en dat beseft hij. Dan is er opeens die vrouw. Hij weet dat het niet mag maar hij wíl verliefd worden op Seo-rae, ook al realiseert hij zich nog zo goed dat toegeven hieraan fataal voor hem zal zijn. Hetzelfde geldt voor Seo-rae.Femme fataleis ze en daar leeft ze naar.
Allebei staan ze op los zand, drijfzand, ook letterlijk want natuurlijk eindigt dit alles bij de zee, compleet met draaikolk en melodramatisch als de kus inVertigomet de stormachtige golven op de achtergrond. Zo vond de regisseur die lang geleden voor het eerst een Hitchcock zag de vingerafdrukken van demaster of suspenseoveral op zijnDecision to Leave. En hij kraakt de code. OntgrendeltVertigo. En hier hebben we dan nu het grote meesterwerk van Park Chan-wook.
Decision to Leaveis nu te zien
... ...