Jamaica helpt de Haïtiaanse vluchtelingen Aan de grens

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
10 augustus 2023
Op het heetst van de dag staan de meeste activiteiten even op pauze, behalve voor wat kinderen die proberen te surfen op stukken drijfhout. Maar wanneer achter de consistente deining een zeil opdoemt, schieten omstanders in actie. Aan boord: 37 Haïtiaanse vluchtelingen, twee zwemvesten, één peddel en een doosje gereedschap.
Volgens de Verenigde Naties glijdt Haïti af in een 'eindeloze geweldsspiraal' en dus stappen mensen in kleine houten bootjes met weinig provisie of een navigatieplan. Sinds begin dit jaar zijn er meerdere mensen uit Haïti met de boot aangekomen in Jamaica, een land dat zelf ook veel problemen heeft met geweld en criminaliteit. Het bootje, met aan boord negen kinderen, hoopte naar Miami te kunnen gaan, maar waaide met de passaatwinden mee en strandde in het oosten van Jamaica.
De lokale bevolking komt met provisie aangesneld. De taalbarrière tussen de Frans- en Engelstaligen roept verwarring op maar dorst herkennen ze allemaal. Nieuwsgierige kinderen van beide eilanden maken contact met elkaar. Een lokale surfer geeft aan dat het helpen van de mensen voelt als de 'enige logische keuze'.
De Jamaicaanse politie brengt de groep voor medische controle en onderdak naar het Rode Kruis. De zes meter lange boot wordt in brand gestoken op het strand, uit angst voor ziektes aan boord.
Met de escalerende situatie in Haïti en de oceaanstromen in de Caribische Zee zal het niet de laatste boot zijn die vanaf Haïti op Jamaica aanspoelt en ook historisch is de route niet onbegaan. Op 14 augustus 1791 ontsnapte de slaafgemaakte Dutty Boukman van een plantage in Jamaica en belandde op Haïti. Hij startte daar uiteindelijk de Haïtiaanse opstand, waarmee Haïti als eerste gekoloniseerde land in het gebied zijn ketenen met de kolonisator brak.
Een week na de aankomst op het strand moet de groep bootvluchtelingen voorkomen bij de rechter, waar zij veroordeeld worden voor het illegaal betreden van het land. Ze krijgen een boete van zevenduizend Jamaicaanse dollar of drie dagen gevangenis, en worden geacht terug te keren naar Haïti. De uitspraak houdt geen stand. Na hevige online verontwaardiging, onder meer over de historische gevoeligheid en de betrokkenheid van een advocaat, draait de Jamaicaanse overheid bij en mogen de Haïtianen toch asiel aanvragen.
Het aantal in 2023 getelde doden en vermisten aan de Europese buitengrenzen volgens het Missing Migrants Project (IOM): 2698