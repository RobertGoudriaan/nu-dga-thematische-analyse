Turkije pakt Afghaanse vluchtelingen op Aan de grens

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
4 april 2024
In Turkije worden talrijke Afghaanse families plots naar een kamp bij de Iraanse grens verplaatst. De angst heerst dat zij via Iran naar het Taliban-regime in Afghanistan worden gedeporteerd. In totaal zou het gaan om meer dan duizend mensen, verplaatst in bussen. Deze families, inclusief kinderen die soms al jaren in Turkije wonen, kregen nauwelijks tijd om te pakken. Hun status, bevestigd door Turkse documenten, lijkt geen bescherming te bieden.
'Mijn kinderen zouden nu op school moeten zijn, we weten niet wat er nu verder gebeurt', whatsappt een van hen. Er volgt een bibberende video van het kamp, waar tientallen mensen op de grond in de zon zitten, terwijl er was hangt te drogen en kinderen rondrennen.
Elke dag komen er twee à drie bussen in het kamp aan met Afghanen uit steden als Ayvalik, Çanakkale en Izmir. 'Er is geen twijfel over mogelijk dat ze ons naar Iran sturen', verzucht een van de bewoners. 'Ik ben al vijf jaar in Turkije, maar mijn documenten zijn ongeldig verklaard. Ik voel me hopeloos, met twee kleine kinderen.'
Deze actie betekent een scherpe koerswijziging in het Turkse migratiebeleid: eerder richtte Ankara zich voornamelijk op het uitzetten van alleenstaande mannen zonder papieren. Turkije is, net als de andere landen die de Conventie van Genève hebben ondertekend, gebonden aan het non-refoulementbeginsel dat staten verbiedt iemand terug te sturen naar een land waar die persoon een reëel risico loopt op vervolging, marteling of andere ernstige schade. De communicatie met de getroffenen in het kamp is inmiddels verbroken.
Er zit beweging in de Turks-Griekse relaties. Ankara en Athene zijn, met Europese instemming, tot overeenstemming gekomen dat de Turkse politie preventief gaat optreden tegen migrantenstromen, door te voorkomen dat de migranten aan boord gaan van boten die ze over de Egeïsche Zee naar de Griekse eilanden brengen. De twee partijen werden het ook eens over communicatie tussen de commandanten van hun respectievelijke kustwachten en de havenautoriteiten.
Griekenland verwacht nu minder als transitland voor migranten te fungeren, waardoor de druk op de opvangfaciliteiten aanzienlijk verlicht wordt. De ngo Aegean Boat Report signaleert inmiddels een daling in het aantal Afghanen die de overtocht naar de Griekse eilanden wagen.
Het aantal in 2024 getelde doden en vermisten aan de Europese buitengrenzen, volgens het Missing Migrants Project (IOM): 688