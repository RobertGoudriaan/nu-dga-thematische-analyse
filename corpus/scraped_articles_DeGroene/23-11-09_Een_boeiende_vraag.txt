Een boeiende vraag

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
9 november 2023
POPMUZIEK Glen Faria
Jongens worden mannen, rebellerende tieners worden zorgzame vaders, stoere rappers worden gevoelige zangers, of nou ja, sommige. Het is een ontwikkeling die al een poos aan de gang is: Nederlandse rappers die ooit spitsvondig coupletten vulden met hoe goed ze waren, buigen meer en meer af richting de persoonlijke meezingers. Het zijn doorgaans veertigers, voor hiphopbegrippen schurken ze al tegen een pensioengerechtigde leeftijd aan, en waarschijnlijk draagt dat ook bij aan hun artistieke koerswijziging. Het resultaat: muziek die meer klinkt als Blöf dan als Osdorp Posse, die zeer geschikt is om Carré mee uit te verkopen, die je probleemloos kunt opzetten bij je schoonouders. Praktijkvoorbeelden: Typhoon natuurlijk, Willem van The Opposites, Diggy Dex, die inmiddels zonder moeite meedoet met de Vrienden van Amstel Live, en ook steeds meer Glen Faria.
De Surinaams-Nederlandse Faria (1980) debuteerde ruim vijftien jaar geleden als onderdeel van rapgroep Flinke Namen, maar staat al een tijd op eigen benen. Zijn hiphoppseudoniem MC Fit heeft hij ingeruild voor zijn echte naam en het rappen ligt ook goeddeels achter hem: op zijn tweede albumFariahoren we hem vooral zingen. Over kwetsbaarheden, twijfels, ouderschap, vreugde, eenzaamheid, en dat alles veelal verpakt in oneliners die zich acuut in je hoofd wurmen.
Voor de goede orde: hier schuilt beslist een kwaliteit in. De producties opFariazijn effectief in hun eenvoud. Wat ferme pianotonen, soms een basale drum en soms juist ook niet, een opzwepend gitaarrifje, dat is alles. Nergens wordt het vernieuwend, maar het is een warmbloedige, dankbare ondergrond voor Faria - en die zingt zonder terughoudendheid, zonder ambivalentie ook, met een fijne kraak in zijn stem en met een duidelijk talent voor beklijvende teksten.
'Het is geen excuus, maar dit is wie ik ben', zingt hij voluit en veelvuldig achtereen inAls alles wegvalt,waarbij hij haast ieder woord beklemtoont. Elders zingt hij hard en duidelijk: 'Je kon je niet beheersen, door de woede en de pijn/ Want in het huis waarin je thuiskwam, kon er niemand voor je zij-hijn'. Uiteraard: af en toe lijken de teksten uit een wellness-magazine geplukt - tegenslagen worden telkens overwonnen, geluk is gevonden. En de paar keer dat Faria juist meer ouderwets aan het rappen slaat, laat hij bovendien zien hoe goed hij ook dat nog steeds kan.
Toch valt het te prijzen als muzikanten niet vasthouden aan oude formules. En Faria belicht nu een aspect van zichzelf waar hij vroeger niet aan toe kwam, waar menige rapper zijn neus wel erg nadrukkelijk voor ophaalt, die van de ploeterende eenling, het individu dat niet poseert maar dat deelt wat hem werkelijk bezighoudt. 'Hoe weet je dat ik 's avonds niet huil?' zingt hij vol overgave, en het is een boeiende vraag, van het ontroerende soort waarin het antwoord al besloten ligt.
Thomas Heerma van Voss
Glen Faria,Faria