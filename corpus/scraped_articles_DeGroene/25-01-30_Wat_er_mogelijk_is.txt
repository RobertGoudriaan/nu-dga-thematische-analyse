Wat er mogelijk is

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
30 januari 2025
DANS Raging Against Various Elements
De ontvangst van het publiek is ontspannen en open. Zeven dansers staan vooraan op het podium een beetje te kletsen en te geiten, er wordt nog wat gerekt en gestrekt. Dan neemt Connor Schumacher het woord. In zijn dansstukken, die de sfeer en de beat van een nachtelijke club-rave combineren met een theatrale vertelling, neemt de choreograaf een bijzondere positie in. Hij danst mee, maar is ook demaster of ceremony, de spreekbuis en de vaderfiguur van een alternatieve, uitgelaten, queer en genderdiverse dansersfamilie.Raging Against Various Elementsgaat over de donkerte in zijn eigen leven, in de wereld, in ons. We hebben één uitdaging, eindigt hij zijn woord vooraf:'We better bring it!'
Wat volgt is een serie nummers op dancetracks van onder anderen Son Lux, Adult Jazz, Ghost en huis-dj Europarking. Losjes gemonteerd met tussendoor een geestig staaltje publieksinteractie van Schumacher -'Raise your hand if participatory theater scares you'- of een vrolijke 'dweilpauze'. In stappen gaan we van de duisternis en een exuberante, showy razernij naar innerlijke verstilling en lijfelijk genot. De show begint met een inktzwarte wolk: een aan kabels opgehangen, golvend stuk doek.'This is my heart',zegt een omineuze Darth Vader-stem over dit mechanisch bewegende object.
Het doek kantelt en wordt het toneelgordijn waarvoor het uitzinnig uitgedoste gezelschap zich presenteert in een opgedraaide burleske-act. Krioelend rondom spreekstalmeester Schumacher, alsof ze een extensie vormen van zijn lichaam en geest, illustreren de dansers elk woord dat hij zegt. Een gesproken song, over de strijd tegen eenzaamheid en buitensluiting, en het overwinnen van angst:'Did you think it'd be easy/ To be ever so generous with your body/ It's a lifestyle, not a hobby.'Als het zwarte gordijn is opgetrokken, lijkt de ruimte in de vormgeving van Boris Acket en Elsemarijn Bruys op een dansstudio, maar de bewegende spiegelwand vervormt de gestalte van Majon van der Schot als zij met woeste overgave Schumachers monoloog verbeeldt over de vlucht naar middelen, pijnstillers:'It's a pain/ It's a killer.'
Pas als de donkerte is uitgedreven komt er ruimte en licht, op het podium en in de dansers. Het samenzijn is intiem: er gaan kledingstukken uit en tweetallen of groepjes lijken spontaan de vloer te nemen, in uitbundige uitbarstingen van levenslust en liefde. Dit mondt uit in een adembenemend duet van Schumacher met Cain Cara Wittenhaus.
In de uitzinnige kostumering van The Patchwork Family toonde hun uitdossing al overeenkomsten; nu strippen ze die beide tot een tangarokje met wellustig blote billen. Ze zijn elkaars spiegelbeeld, maar door het fysieke verschil - Schumacher groot en mannelijk, Wittenhaus fragieler gebouwd en non-binair - is het alsof de choreograaf/verteller danst met zijn jongere zelf. Een versie die fysieke bevrijding en onbepaalde mogelijkheden ademt. Hun simultane bewegingen zijn even krachtig als zacht, en overweldigend sensueel. Omringd door hun toekijkende, alternatieve familie maakt het duo voelbaar wat er mogelijk is als iedereen zichzelf en elkaar de ruimte geeft.
Marijn van der Jagt
Op tournee tot eind juni