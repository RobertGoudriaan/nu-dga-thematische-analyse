Onthutsend normaal De zaak-Mangione

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
27 maart 2025
De rechtszaak tegen Luigi Mangione, die verdacht wordt van moord op de CEO van UnitedHealth, wordt in april voortgezet. Naast zijn populariteit is het opmerkelijk hoe gewoon Mangione eigenlijk is; een radicale politieke ideologie lijkt hij niet aan te hangen.
Luigi Mangione verscheen vorige maandvoor de rechtbank in New York voor een korte procedurele zitting, waarin hij de aanklacht tegen hem geformuleerd hoorde worden. Zijn zaak wordt op de voet gevolgd door een enorme fanschare. Iedere keer dat hij in het openbaar verschijnt, wordt hij opgewacht door een menigte die hem toejuicht. Voor journalisten en opiniemakers vormt de populariteit van Mangione een vraagstuk dat zich moeilijk laat ontrafelen. Meer nog dan zijn populariteit is het zijn normaalheid die hen voor een raadsel stelt. De zaak-Mangione is daarmee een barometer van de politieke en maatschappelijke aardverschuivingen in het tweede tijdperk-Trump.
Nog voordat Mangione gearresteerd werd, waren het de eerste details van de moord die massaal tot de verbeelding spraken. Socialemediagebruikers vulden de vijf dagen waarin Mangione slaagde om voortvluchtig te blijven met vaak onverhuld hoopvolle speculatie. Op de kogelhulzen die bij het lichaam van UnitedHealth Group-CEO Brian Thompson werden gevonden stonden de woordenDelay, DenyenDepose- een variatie opDelay, Deny, Defend,een boek van Rutgers-professor Jay Feinman uit 2010, over de tactieken die verzekeraars hanteren om zo min mogelijk claims uit te hoeven betalen. (Het boek steeg in de dagen na de moord op Thompson razendsnel op de bestsellerlijst van Amazon). Er was de grijze designerrugzak vol met monopoliegeld die de politie in Central Park vond, omdat Mangione kennelijk van plan was geweest om biljetten over het lichaam van Thompson te strooien.
Ten slotte waren er de foto's van zijn aankomst in New York, bedoeld als publiciteitsstunt, waarin Mangione gekleed in oranje plunje wordt begeleid door een legertje zwaarbewapende politieagenten, die werden vergeleken met Giotto's
De arrestatie van Christusuit 1306. Het leek haast, merkten diverse socialemediagebruikers op, of de politie opzettelijk haar best deed om Mangione er als een martelaar uit te laten zien. 'Hij lijkt op Christus, maar knapper.'
Mangione's populariteit (als meme, symbool, en als persoon) is een spiegelbeeld van de weerzin en haat die Amerikanen ervaren voor hun zorgstelsel. Berichten over de dood van Thompson op de socialemedia-accounts van UnitedHealth werden binnen de kortste tijd bedolven onder vele tienduizenden emoji-reacties, waaronder de applaus- en schaterlach-emoji. Zijn fans haalden meer dan een half miljoen op voor Mangione's juridische kosten. Een arts die twintig dollar doneerde schreef: 'Ik juich Luigi toe om zijn moed, zijn overtuiging, en zijn passie.' Een zuster die honderd dollar doneerde noemde hem een 'soldaat van het volk'.
Er zijnsubredditsgewijd aan Mangione, en talloze websites waarop je een T-shirt met een dromerige foto van Mangione kunt bestellen, of met de tekst'Free Luigi'.Er zijn buttons en bumperstickers metDelay, Deny, Depose.Er is graffiti van Mangione als Che Guevara. Er is zelfs een sandwich naar Mangione vernoemd: een baguette belegd met mozzarella en gepekelde vleeswaren, ingrediënten met de kleuren van de outfit waarin hij in de rechtzaal verscheen om de voorlopige aanklacht aan te horen. Mangione wordt in de gevangenis overladen met fanmail, en liet via zijn advocaat weten overdonderd en dankbaar te zijn voor alle steun - steun die 'politieke, raciale en zelfs klasseverschillen overstijgt'.
Er is een grote hoeveelheid van essays en beschouwingen over Mangione en de betekenis van de moord. Een steekproef van die stukken weerspiegelt hoofdzakelijk een gedeelde vertwijfeling, om niet te zeggen onvermogen, om Mangione's (vermeende) daad te duiden. Mangione voldoet niet aan het profiel van een psychologisch getroubleerde schutter, en de overweldigende indruk die zich opdringt uit de feiten van Mangione's leven is hoe alledaags zijn gewoontes en opvattingen zijn, en hoezeer hij niet voldoet aan het beeld van de buitenstaander. Het is buitengewoon moeilijk om zijn daad te verklaren aan de hand van een pathologische geestelijke gesteldheid, of een pathologische vorm van politieke radicalisering. Mangione is normaal, en dat maakt hem zo onthutsend.
Neem de HBO-documentaireWho Is Luigi Mangione?die vorige maand uitkwam. De kernvraag daarin is: hoe kan iemand die alle eigenschappen voor maatschappelijk succes bezit overgaan tot de moord op een CEO? De documentaire voert een reeks deskundigen en kennissen op die bevestigen dat de familie van Mangione bij uitstek de American Dream belichaamt. Mangione groeide op in een omgeving van voorrecht en privilege. Hij was devaledictorianvan zijn middelbare school en studeerde aan een Ivy League-universiteit. Een buurman vult aan dat de Mangiones een voorbeeldgezin waren die goed in de gemeenschap lagen, en altijd gul gaven aan de kerk en aan goede doelen.
Pas in het laatste deel van de documentaire komen er sprekers aan het woord die niet uit alle macht proberen te bewijzen dat er iets moet zijn dat wijst op Mangione's getroubleerde mentale gesteldheid, of dat debrain fogwaarmee hij tijdens zijn studie worstelde kan verklaren waarom hij gewelddadig werd. En het is, op een eigenaardige manier, Mangione zelf die de documentaire van het meest dodelijke commentaar voorziet. In een nieuwsfragment waarin agenten Mangione de gevangenis binnenbrengen, schreeuwt een journalist hem een vraag toe over zijn motief. Mangione bijt hem toe: 'Jullie zijn duidelijkout of touch,jullie zijn een belediging voor de intelligentie van het Amerikaanse volk en hun dagelijkse ervaringen.'
Veel journalisten en commentatoren lijken vast te zitten tussen twee feiten. Eén: de moord op Thompson is een gewelddadige schending van de normale sociale orde. En twee: Mangione lijkt in alle opzichten iemand die overweldigend normaal is.
In de uren en dagen na Mangione's arrestatie was een groot aantal internetgebruikers haast teleurgesteld in wat men over hem kon vinden. Mangione's Goodreads-account bestond voor het overgrote deel uit het soort zoutelozebig think-boeken dat je op vliegvelden tegenkomt. Zijn digitale voetafdruk was een ideologische anticlimax. De Twitter-accounts die hij volgde waren die van naar rechts overhellende opiniemakers, van mainstream podcasters, en van tech-CEO's. Er was geen spoor van radicale invloeden die op een kritischer besef van de ideologische dimensies van het moderne kapitalisme konden duiden, en die daarmee een ondubbelzinnige (politieke) betekenis aan zijn daad kon geven.
De onafhankelijke tech-journalist Max Read vatte de vertwijfeling samen: 'Sommige mensen suggereren dat Mangione's politiek "geschift" of "incoherent" of "irrationeel" moet zijn.' Read stelde echter dat de ideologische voetafdruk van
Mangione's Twitter-account wel degelijk coherent kan zijn. Hoewel een politieke moord moeilijk te verklaren is uit het feit dat Mangione's favoriete schrijver Tim Urban (van het weblogWait But Why) is, een pleitbezorger van politieke matiging, stelde Read dat zelfs de 'relatief goedaardige techno-stoicijnse neergangspolitiek die hij schijnbaar onderschreef eenvoudig tot zuurdere vormen van reactie en extremisme had kunnen klonteren'.
Waar Read echter aan voorbijgaat, is dat juist het ontbreken van het sjabloonachtige politieke profiel van delone wolfof extremist Mangione zo fascinerend maakt. De online teleurstelling over het gebrek aan Mangione's 'geschifte', 'irrationele' en eclectische invloeden reflecteert in de eerste plaats een gevestigd verwachtingspatroon over de psychologische en ideologische gesteldheid van schutters. Dat verwachtingspatroon is dat een zorgvuldig voorbereide en uitgevoerde moord op de ceo van een van de hardvochtigste zorgverzekeraars - UnitedHealth staat bove aan de lijst van verzekeraars die de meeste claims afwezen, en Thompsons voornaamste wapenfeit was dat hij de winst van het bedrijf sinds zijn aantreden had doen stijgen van twaalf-naar zestien miljard dollar - een culminatie moet zijn van jarenlange ideologische gisting. Er is, met andere woorden, naast het eigenlijke vuurwapen ook een ideologischesmoking gunnodig. Maar juist dat puzzelstuk ontbreekt. Mangione was geen revolutionair-hij was eennormie.
Normies, zo gaat de gedachte,zijn mensen die gedijen binnen de kaders van het sociale en politieke stelsel. Voor zover ze zich met politiek bezighouden zijn hun ergernissen te abstract om een bron voor radicalisering te vormen. Normies gaan naar hun werk, verdienen geld, hebben hobby's en vrienden, trouwen, beginnen gezinnen en scheiden, en betalen de hypotheek. Hun politieke en maatschappelijke frustraties vallen binnen de marges van wat Francis Fukuyama ooit omschreef als het 'eindeloze oplossen van technische problemen en de bevrediging van geraffineerde consumentenwensen'. Normies stellen zichzelf misschien een andere wereld voor, maar geen fundamenteel andere politieke of sociale orde. Alleen buitenstaanders, paria's en losers willen het systeem geweld aandoen.
Ook Tim Urban, Mangione's favoriete auteur, beet zich stuk op zijn kennelijke normaalheid. In een interview metThe New York Timeskwamen Urban en interviewer David Wallace Wells tot de conclusie dat zelfs het manifest dat Mangione bij zich droeg toen hij werd gearresteerd in ideologische zin bijzonder mager was. Het manifest verklaarde wat hem dreef, maar deed geen poging de daad ideologisch in te bedden. 'Deze parasieten verdienden het', schreef Mangione, om vervolgens enkele statistieken van de Amerikaanse gezondheidszorg op te sommen. Zorgverzekeraars waren domweg te machtig geworden, en de 'uitbuiting van het land voor ontzagwekkende winst duurt voort, omdat het Amerikaanse publiek het ze toestaat ermee weg te komen'. Het was, stelde Mangione, 'geen kwestie meer van bewustwording, maar overduidelijk van machtspelletjes'.
Hoewel dit een motief is, is het geen ideologische motivering. De data uit Mangione's manifest zijn domweg feiten. Een ideologische motivering moet die feiten op zijn minst van een (politieke) analyse en een handelingsperspectief voorzien. Maar juist daar ontbrak het aan. Waar Urban geen grip op kon krijgen, zei hij, is dat iemand die zo'n groot liefhebber was van zijn werk in staat kon zijn tot het begaan van een politieke moord. Mangione betoogde nog maar een jaar geleden dat Urbans boekWhat's Our Problem?,waarin de schrijver 'ons onbeschaafde politieke discours' behandelt en een lans breekt voor gematigde, tolerante en hervormingsgezinde liberale politiek, 'de geschiedenis in zou gaan als belangrijkste filosofische tekst uit de vroege 21ste eeuw'. Urban wisselde in dezelfde periode enkele e-mails uit met Mangione. Hun laatste e-mailwisseling, die Urban als'healthy seeming'bestempelde, stamde uit april.
Wallace Wells suggereerde dat het 'verbijsterendste' aan de moord is dat Mangione's politieke opvattingen 'niet behoorden tot de linkse of de rechtse uiterste flanken'. Mangione was in de periode voorafgaand aan zijn daad weliswaar van de radar verdwenen, maar uit zijn online-voetafdruk kon niet worden opgemaakt dat hij aan het ontsporen was. De doorsnee Amerikaanse schutter is doorgaans een outcast of loser, stelde Wallace Wells. Iemand die zich binnen het dominante sociale, economische of politieke stelsel gemarginaliseerd en gekleineerd voelt. Die persoonlijke vernedering moet, door hun daad, politieke betekenis krijgen. Urban was het met die analyse eens.
De vraag die inde verschillende analyses niet werd gesteld is waarom de speurtocht naar die ideologische (en psychologische) dimensie zo cruciaal wordt geacht. Het antwoord op die vraag hangt samen met de keuze om Mangione's daad als ondubbelzinnig politiek te beschouwen - politiek omdat de daad breekt met de democratische methode om maatschappelijke verandering af te dwingen of te forceren, en die om die reden in zijn extremiteit verklaard moet worden. Maar dat is wellicht precies het probleem: het typeren van Mangione's daad als een politieke moord scharniert rondom het contrast met die 'democratische orde'. Het functioneren van de democratische orde wordt verder niet meer tegen het licht gehouden, waardoor het zwaartepunt van de analyse wordt verplaatst naar de individuele motivatie van de dader om buiten de orde te treden. Het zijn precies dit soort aannames over de democratische orde die ook de toon zetten van de tenlastelegging door de federale openbaar aanklager. 'Mangione plande de moord op Brian Thompson tot in detail in een poging om een publieke discussie over de zorgsector uit te lokken. (...) Hij reisde naar New York om Thompson in klaar daglicht voor de deur van een hotel in Manhattan te besluipen en neer te schieten, in een volkomen misplaatste poging om zijn opvattingen een landelijk bereik te geven. Maar dit was geen debat, het was moord.'
De norm dat maatschappelijke verandering niet door terreur en geweld wordt afgedwongen maar door democratische structuren en procedures, is fundamenteel voor het functioneren van een vreedzame, democratische samenleving. Tegelijk is de morele kracht van die norm die het taboe op politiek geweld in stand houdt precies zo geloofwaardig als het daadwerkelijke functioneren van die democratie. Wat kunnen we in die zin opmaken uit het feit dat een kwart van de Amerikanen sympathie heeft voor Mangione (en bijna de helft van de ondervraagden jonger is dan dertig)? Wat betekent het dat miljoenen Amerikanen weigeren deze moord te behandelen met het soort geschokte eerbied dat het taboe voorschrijft?
Er was één boek in Mangione's Goodreadslijst dat niet behoort tot de luchthavencollectie: het manifesto van Ted Kaczynski, de Unabomber. De taal van die recensie is aanzienlijk extremer dan de taal in Mangione's manifest - maar vooral vanwege een lang citaat, dat Mangione aanhaalt: 'Vreedzaam protest wordt domweg genegeerd en economisch protest is niet mogelijk in ons huidige systeem, dus hoelang duurt het tot we erkennen dat geweld tegen degenen die ons tot zulke grote vernietiging leiden gerechtvaardigd is als zelfverdediging? "Geweld heeft nog nooit iets opgelost" is een bewering van lafaards en roofdieren.' Het is dietakewaar het gif in zit. En dat niet alleen: het originele citaat is online nergens te vinden. Het is niet ondenkbaar dat Mangione er zelf de auteur van is.
Jessica Winters schreefvoorThe New Yorkerover Mangione als een specifiek soort volksheld: de outlaw. Winters citeert uitvoerig uit het werk van Richard Meyer, een expert op het gebied van Amerikaanse folklore, die stelde dat het essentiële verschil tussen een outlaw en een crimineel het feit is dat 'de outlaw een man van het volk is; iemand die wordt geassocieerd met de gewone mensen, en in die zin staat tegenover zekere gevestigde, onderdrukkende economische, sociale en juridische systemen die eigen zijn aan de Amerikaanse historische ervaring'.
Meyer noemt onder meer Jesse James en Pretty Boy Floyd als voorbeeld: outlaws die treinen en banken overvielen. Dat waren moderne symbolen van de sociale en economische krachten die gewone mensen onderdrukten. Er zijn talloze mythen die de ronde doen over Jesse James - over hoe hij zijn buit altijd deelde met weduwen en weeskinderen, of over hoe hij de handen van de passagiers in de trein bestudeerde, en alleen mensen beroofde met 'mooie zachte' handen: vrij van de sporen van (fysieke) arbeid. Over Floyd wordt beweerd dat hij tijdens zijn bankovervallen de tijd nam om de in de kluis aanwezige hypotheekakten te versnipperen, en zo gewone mensen bevrijdde uit de ketenen van hun woekerleningen.
Mangione bleef, merkt Winters op, anders dan James of Floyd, niet jarenlang voortvluchtig, en ook de miljardenwinst die UnitedHealth Group maakte met het afwijzen van claims van hun polishouders werden niet door hem teruggebracht. (Hoewel UnitedHealth sinds de moord maar liefst 63 miljard aan marktwaarde verloor.) Toch, stelt Winters, past Mangione zonder twijfel in Meyers taxonomie. Zijn daad geeft een grote groep mensen 'toestemming om [eindelijk eens] ver genoeg te gaan-om hun gerechtvaardigde haat tegenover ons verdorven zorgstelsel te erkennen, en om zelfs iets grappigs, onnozels, en vreugdevols uit die haat te halen. De outlaw is een volksheld precies omdat hij doet wat de rest van ons nooit zou durven.'
Het idee van Mangione als outlaw is aantrekkelijk, omdat het de vraag naar zijn eigen ideologie (en de onvermijdelijke vraag of hij psychisch in orde was) geheel links laat liggen, en in plaats daarvan zijn populariteit op zich als belangrijkste signaal neemt. Het is voor dat perspectief niet wezenlijk relevant om te weten met welk motief Mangione (of de historische outlaw) deed wat hij deed, en het doet er ook niet zoveel toe wat de politieke opvattingen zijn van de mensen die memes over hem rondsturen. De populariteit van de outlaw weerspiegelt slechts de bredere context van sociaal, politiek en economisch onrecht waarbinnen die opereert. De outlaw is, zoals Winters schrijft, een symbool dat mensen de mogelijkheid biedt om uiting te geven aan een collectieve weerzin over de structuren die ze onderdrukken. Maar hij is ook meer dan dat: niet alleen een symbool van de subjectieve weerzin tegen onrecht, maar ook van de objectieve beperkingen die gewone mensen hebben om zich tegen dat onrecht te weren.
De analyse van Winters kan een stap verder worden gevoerd. De outlaw is niet alleen een figuur die opduikt daar waar het juk van sociaal en economisch onrecht domweg te zwaar wordt. Hij heeft een specifiek historisch toneel. De outlaw naar het model van Jesse James of Pretty Boy Floyd bevolkte de periode tussen het midden van de negentiende eeuw en het einde van de Great Depression. Wie een register met outlaws en volkshelden naloopt valt op dat er na de jaren dertig eigenlijk geen helden van dat type meer voorkomen. Op de lijst met volkshelden prijken vanaf de jaren vijftig en daarna de leiders van de burgerrechtenbeweging, feministen en vakbondsleiders. Het zijn volkshelden die de wet wilden veranderen. Waar ze de wet overtraden, deden ze dat uit burgerlijke ongehoorzaamheid, om een punt te maken. Ze betwisten niet het primaat van de wet, maar de rechtvaardigheid ervan.
Het historische tijdperk waarin de Amerikaanse outlaw als volksheld opduikt komt, met andere woorden, ten einde met de New Deal en de bijbehorende veranderende taakopvatting van de Amerikaanse overheid, die zich langzaam maar zeker meer begint te bekommeren om het welzijn van haar burgers. Het is een periode waarin niet alleen de welvaart die de Amerikaanse economie produceerde werd gedemocratiseerd (door het kapitalisme te temmen), maar waarin Amerikanen ook met success steeds meer rechten bevochten en afdwongen, culminerend in de burgerrechtenbeweging. Waar de grondwet de Amerikaanse democratische belofte formuleert, zijn het deadministrative stateen de instituties van democratische machtsuitoefening die vanaf het midden van de twintigste eeuw de belofte begonnen in te lossen. Het verdwijnen van het historisch toneel van de outlaw-volksheld reflecteert de verandering van het Amerikaanse politieke landschap.
Het is goed denkbaar dat, als over een aantal decennia een geschiedenis van de voorbije Amerikaanse eeuw geschreven wordt, deze begint met Roosevelt en eindigt met Trump. Het regimeTrump heeft zich ten doel gesteld om de administrative state zoals die vorm kreeg na de Tweede Wereldoorlog volledig te ontmantelen, en terug te brengen tot de oude staat: als de uitvoeringsinstantie van het Amerikaanse kapitaal. Leugens over verkwisting en besparingen moeten verhullen dat Elon Musk namens de miljardairsjunta het koperdraad uit de muren van de federale overheid trekt, door gekozen volksvertegenwoordigers toegewezen geldstromen illegaal bevriest, juridische onderzoeken naar zijn bedrijven in de kiem smoort, volledige departementen tegelijk probeert te ontslaan, en zichzelf lucratieve contracten toekent. Wat uniek is aan de aanval op de administrative state in de afgelopen weken is niet zozeer de politieke ambitie die eraan ten grondslag ligt, maar hoe openlijk wetteloos de manier is waarop die ambitie wordt uitgevoerd.
De corruptie van Trump en Musk is in de afgelopen weken veelvuldig vergeleken met de periode waarin derobber baronde dienst uitmaakte. Het is niet voor niets dat de outlaw en de robber baron een historisch tijdperk delen. Ze zijn twee zijden van dezelfde politieke medaille. Als de zaakMangione en het vertwijfelde debat over zijn normaalheid iets blootlegt, dan is het misschien dat de aspirationele, democratische normen de samenleving niet langer betekenisvol ordenen. Het probleem van Mangione's normaalheid markeert zo een veel fundamentelere en diepere crisis van 'normaalheid' - van de dingen die decennialang vanzelfsprekend leken, waaronder het bestaan van een min of meer functionerende democratie.
De zaak-Mangione hoort in die zin tot het soort seismische maatschappelijke fenomenen dat het tweede tijdperk-Trump nu al kenmerkt, en dat een volledige perspectiefwisseling forceert. De populariteit van Mangione is niet gegrondvest in een verwerping of afwijzing van een vreedzame, democratische orde, maar in een diep en bijna wanhopig verlangen daarnaar.
Eduardo Munoz / Reuters | Luigi Mangione in New York nadat hij is uitgeleverd door Pennsylvania. Burgemeester Eric Adams loopt achter hem, 19 december 2024