Talloze woorden voor rijst Hoe behouden we inheemse talen?

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
22 augustus 2024
De helft van alle talen wordt momenteel met uitsterven bedreigd. De Sateré-Mawé in Brazilië willen dit voorkomen door hun taal te digitaliseren. Maar kan dit wel zonder Big Tech? En van wie is de taal eigenlijk?
Op een eiland in Nieuw-Guineabestaan twee dorpen waar 130 mensen leven. Ze spreken Kalamang, een taal die nooit eerder op schrift was gesteld. Totdat linguïst Eline Visser besloot om haar promotieonderzoek aan de universiteit van Lund (Zweden) hieraan te wijden. Ze begon met de basics. 'Je wijst naar je hand en schrijft fonetisch het woord voor hand op. Dan wijs je naar je voet. Van daaruit werk je alles steeds verder uit.'
We zitten in een lokaal op het Binnen Gasthuis-terrein in de binnenstad van Amsterdam. Visser laat een video zien van alledaagse conversaties in het Kalamang. 'Ik heb een kreeft gevangen', zegt iemand. 'O, zitten er nog meer kreeften daar?' vraagt een ander. 'Ja, nog heel veel.' Op basis van haar onderzoek maakte Visser een woordenboek en een grammaticaboek. Ook ontwikkelde ze een soort woordenboek-app, met foto's erbij. Dit heeft eraan bijgedragen dat de Kalamang trotser zijn geworden op hun taal. 'Ze hebben het gevoel: onze taal bestáát, is daarmee echt, ook voor de buitenwereld.'
Visser maakte ook nog een geografische kaart. Tijdens een boottocht om het eiland legde ze met een groepje alle inheemse namen langs de kust vast met behulp van foto's en gps-coördinaten. Op dit specifieke eiland zijn geen conflicten over rechten op grond, dus de kaart had geen politieke lading. Maar in andere gebieden zou dit wel degelijk zo'n functie kunnen hebben. 'Op deze manier kun je laten zien dat een volk met een eigen taal een lange geschiedenis heeft op een bepaalde plek.'
Het vastleggen en digitaliseren van een inheemse taal kan de sprekers van die taal dus niet alleen een gevoel van trots of bestaansrecht bezorgen, het kan ook behulpzaam zijn bij het doen gelden van specifieke rechten op grond. Het gezelschap dat bijeen is gekomen op het Binnen Gasthuis-terrein is het erover eens dat onderzoekers, vooral die uit het Westen, zich voortdurend zouden moeten afvragen waarom een taal precies zou moeten worden vastgelegd en gedigitaliseerd. Waarbij het antwoord op die vraag altijd vanuit de bevolking zelf zou moeten komen. Veel inheemse volken hebben namelijk slechte ervaringen met onderzoekers uit het Westen die bij hen neerstrijken en zelf bepalen wat ze interessant vinden om eens te gaan onderzoeken. Zonder daar de belangen van de bevolking in kwestie bij te betrekken.
Op dit moment bestaan er ongeveer zevenduizend talen op aarde, maar elke twee weken verdwijnt er een. Dat kan abrupt gaan, bijvoorbeeld doordat een volk wordt uitgeroeid, zoals is gebeurd met inheemse talen in Noord-Amerika na de komst van de Europeanen. Maar het kan ook langzaam gaan: mensen worden eerst tweetalig en spreken hun inheemse taal én een dominante taal zoals Engels of Spaans. Hun kinderen spreken vervolgens nog maar een klein beetje van de oorspronkelijke taal en de generatie daarna is de taal ten slotte helemaal kwijt.
In zeldzame gevallen kan een oude taal weer nieuw leven worden ingeblazen. Het duidelijkste voorbeeld hiervan is misschien wel het Hebreeuws, dat eeuwenlang nauwelijks werd gesproken en slechts diende als officiële taal van religieuze joodse teksten, maar begin twintigste eeuw weer opleefde als gesproken taal.
Het verdwijnen van talen is op zich een natuurlijk proces. Net zoals de dood bij het leven hoort, hoort het uitsterven van talen bij de ontwikkeling van de mensheid. Maar het tempo waarop talen op dit moment verdwijnen, vooral inheemse talen, is zorgelijk hoog. Ongeveer de helft van alle talen op aarde wordt momenteel met uitsterven bedreigd. En net zoals een rijke biodiversiteit zorgt voor veerkracht van een landschap, zo zorgt een uitbundige talendiversiteit voor veerkracht van de mensheid.
Twee leiders, vader en zoon,van de Sateré-Mawé, een inheems volk dat bestaat uit ongeveer tienduizend mensen in het Amazonegebied in Brazilië, luisteren aandachtig naar Visser. Terwijl de anderen op het Binnen Gasthuis-terrein koffie drinken, maalt João Sateré, de vader, met een rasp wat poeder van een gedroogde vrucht van de guaraná, een klimplant die alleen in het Amazonegebied groeit. 'Dit is veel sterker dan jullie koffie', zegt hij. Met een glimlach zet hij zijn tooi met glimmende blauwe veren op zijn hoofd. Hij vertelt over een Spaanse onderzoekster die ooit naar hun gebied kwam en besloot dat het Sateré-Mawé moest worden vertaald naar het Spaans, 'omdat ze immers in Zuid-Amerika waren'. In Brazilië wordt, naast verschillende inheemse talen, Portugees gesproken, en geen Spaans. Toen de onderzoekster stierf als gevolg van een ongeluk hield het project net zo plotseling op als dat het begonnen was. 'We hebben er nooit meer iets over gehoord', lacht de vader.
In het gebied van de SateréMawé zijn wel degelijk conflicten over rechten op grond. Dit is voor hen dan ook een belangrijke reden om te willen werken aan het vastleggen van de taal. Het kan helpen om juridische claims op hun gebied te doen gelden. Een andere belangrijke reden is dat de Sateré-Mawé bang zijn dat hun taal uitsterft als die niet zo snel mogelijk wordt vastgelegd. Als de taal eenmaal is gedigitaliseerd kan lesmateriaal worden gemaakt voor scholen, zodat kinderen de eigen taal kunnen leren. Vroeger ging dat namelijk heel anders.
Josias Sateré, João's zoon en tevens een van de leiders, is bezig met een promotieonderzoek naar de constructie van een inheems curriculum dat een aanvulling kan vormen op het westerse lesmateriaal dat momenteel wordt onderwezen op scholen in het Amazonegebied. 'Veertig jaar geleden kwamen mensen uit de stad naar onze gebieden en leerden ze onze kinderen Portugees op de scholen. Ook alle juridische documenten werden Portugees. Op die manier probeerden ze onze cultuur en onze taal uit te wissen. Het was een manier om controle uit te oefenen. Een grimmige dictatuur verbood het gebruik van inheemse talen en onze taal werd alleen nog gebruikt op een informele manier.' Later garandeerde de grondwet dat mensen in Brazilië hun eigen inheemse talen mochten spreken en leren, maar er ontstonden grote verschillen tussen de taal van de mensen in de stad en de taal van de mensen die in het gebied bleven.
Het op schrift stellen van het Sateré-Mawé is om nog een andere reden ingewikkeld: regelmatig is er verschil van mening over de betekenis van woorden. 'Ons volk woont verspreid over drie plaatsen die aan drie rivieren liggen. In elk gebied bestaat weer een andere interpretatie van de taal. Soms is het moeilijk om consensus te krijgen over de betekenis van een woord. Dan moet je onderhandelen en compromissen sluiten.' Die onderhandelingen zijn lastig, maar Josias ziet vooral de waarde ervan in. 'Ze versterken de taal, en de leraren die we opleiden functioneren daarbij als een soort taaldiplomaten. We komen op die manier steeds dichter bij de betekenis van onze orale tradities.'
Bij het optekenen van een taal met een orale traditie gaan onvermijdelijk nuances verloren.
De manier waarop je een woord uitspreekt, met een bepaaldeklakvan de tong of met een gebaar in een bepaalde richting, is lastig te digitaliseren. Josias is zich hiervan bewust, maar ziet vooral de grote waarde van de 'taalonderhandelingen' die momenteel plaatsvinden. Vader João vult aan: 'Er zit een bepaalde harde kern in onze orale traditie en cultuur die we nog steeds allemaal voelen. De oudere leraren hebben soms moeite met de jongere leraren die weer een ander soort Sateré spreken, maar hierover onderhandelen ze. We zitten midden in dat proces en het is goed dat we in het midden zitten en niet aan het begin.'
Elke taal biedteen eigen en uniek perspectief op de wereld. Steker nog: verschillende studies hebben aangetoond dat een taal de perceptie van de werkelijkheid verandert. In sommige talen wordt geen onderscheid gemaakt tussen verschillende tinten groen, blauw en grijs in de kleur van de zee (bijvoorbeeld in het Bretons dat wordt gesproken in de Franse Bretagne). Dit in tegenstelling tot andere talen, waarin wel degelijk aparte woorden bestaan voor deze kleuren, en bijvoorbeeld het Russisch, waarin lichtblauw en donkerblauw zelfs twee verschillende basiskleuren zijn en daarom ook met verschillende woorden worden aangeduid.
Of neem de taal van de Kuuk Thaayorre, een Aboriginal-volk in Queensland, Australië. Dit volk kent geen begrip voor links en rechts, maar heeft een indrukwekkend gevoel voor oriëntatie, zelfs zo indrukwekkend dat wetenschappers vroeger dachten dat mensen zich nooit zo goed zouden kunnen oriënteren, omdat je daar minstens een trekvogel of een schildpad voor zou moeten zijn. Als je echter Kuuk Thaayorre bent en iemand anders tegenkomt, dan groet je die persoon door te zeggen in welke richting je je beweegt. Dus je zegt bijvoorbeeld: ik ga naar het zuid-zuidwesten, en jij? Je kunt letterlijk niemand groeten zonder jezelf te oriënteren. Van jongs af aan weet je dus op elk moment van de dag precies waar je je bevindt ten opzichte van het landschap. En ook in welke richting je beweegt. Kennelijk is dit een cognitieve vaardigheid die mensen zich eigen kunnen maken.
Lera Boroditsky, hoogleraar cognitieve wetenschap aan University of California, San Diego, vertelt in een TED Talk over de Kuuk Thaayorre en over de manier waarop taal ons denken vormgeeft. Want terwijl je iemand van de Kuuk Thaayorre midden in de nacht kunt wakker maken om het noorden aan te wijzen, gaat ons westerse richtingsgevoel alleen maar achteruit. Kijk alleen al naar het aantal voorbeelden van mensen die blind instructies van Google Maps volgen om er vervolgens achter te komen dat ze hun auto het water in hebben gereden.
Om aandacht te genereren voor het zorgelijke tempo waarop inheemse talen uitsterven, riep Unesco in 2022 het 'decennium voor het behoud van inheemse talen' uit. Daarbij is er bijzondere aandacht voor de digitale archivering die kan bijdragen aan het behoud van talen en daarmee het marginaliseren van inheemse groepen kan tegengaan. Zo roept het UN Forum rondom inheemse talen grote techbedrijven op om ondersteuning te bieden bij 'de ontwikkeling en toegankelijkheid van digitale middelen die de uitbreiding en het gebruik van de talen van inheemse volken bevorderen'. Hoewel ze hierbij actieve deelname van inheemse gemeenschappen zelf bepleiten, plaatsen sommige wetenschappers vraagtekens bij de rol die grote techbedrijven hierin zouden moeten spelen. Die zijn immers oppermachtig geworden sinds ze eigendom hebben verworven van een enorme hoeveelheid data.
Na 2000 groeide onze rekenkracht heel hard en kregen we steeds meer data. Sommigen schatten dat we in 2025 evenveel bits zullen hebben als zandkorrels op aarde. Deze enorme berg aan data heeft geleid tot een geheel andere benadering van technologie, ook (en juist) op het gebied van taal. Het uitgangspunt werd namelijk dat we geen idee hebben wat de fundamentele regels zijn, maar dat we uit die databerg wel bepaalde regelmatigheden kunnen afleiden. Kennis ontstaat niet meer van bovenaf, maar van onderop, vanuit een groot, complex netwerk van data.
In die laatste context zijn dan ook de zogenaamde llm's ontstaan, Large Language Models, die de basis vormen voor bijvoorbeeld Google Translate, maar ook voor ChatGPT. Voor de linguïstiek was dit een aardverschuiving, want vanuit de berg aan taaldata ontstonden mogelijkheden die tot voor kort ondenkbaar waren. De nieuwe AI-taaltechnologie ontsluit een wereld van ongekende mogelijkheden, maar wetenschappers hebben voor een groot deel geen idee hoe deze technologie precies werkt. Wat ze wel weten, is dat taaltechnologie verbetert, afhankelijk van de hoeveelheid data die je hebt. En omdat de grote techbedrijven niet alleen gigantische rekenkracht, maar ook de juiste infrastructuren voor die rekenkracht hebben, kunnen zij het hele internet leegtrekken om hier vervolgens hun taalmodellen mee te trainen. Dit betekent dat de facto vrijwel alle taaltechnologie op aarde uiteindelijk in handen valt van Big Tech.
Dat is een probleem, vindt Gábor Bella,senior onderzoeker en docent aan de IMT Atlantique, een prestigieuze technische universiteit in Bretagne. In Mongolië werkte hij met collega's in taalverwerking. Mongolië heeft een bevolking van vier miljoen en er is veel interesse in taal en taaltechnologie. Op een dag kwam Google en stelde voor om het Mongools op te nemen in Google Translate. Daarvoor hadden ze parallelle corpora van tekst nodig, eentje in het Mongools en eentje in het Engels. 'Dus vroegen ze mijn collega's of ze dit even wilden aanleveren. Want als het Mongools in Google Translate kan worden opgenomen, dan is dat voordelig voor iedereen, zo was de redenering. De onderzoekers van Google kregen op die manier de teksten gratis en nu zit het Mongools in Google Translate. Ze hebben daarmee het gras onder hun eigen voeten weggemaaid. Want nu heeft Google machinevertalingen van het Mongools en daarmee alle controle over deze vertalingen. Hier kunnen de Mongoolse wetenschappers nooit mee concurreren.'
Dit is geen uitzondering. Bella kent meerdere voorbeelden van gevallen waarin Big Tech op deze manier handig aan data kwam om vervolgens het intellectuele eigendom ervan te verwerven. Maar hoe erg is het als Google eigenaar is van de Mongoolse Google Translate? De data staan immers ter beschikking van iedereen.
Op het eerste gezicht lijkt het fantastisch als grote techbedrijven kunnen helpen bij het digitaliseren van talen om het verdwijnen hiervan tegen te gaan, zoals Unesco aanbeveelt. Maar Paula Helm, senior onderzoekercritical AI studies and empirical ethicsaan de UvA, en organisator van verschillende bijeenkomsten over de digitalisering van inheemse talen, heeft fundamentele bedenkingen. De grote techbedrijven hebben commerciële belangen en geven dus relatief veel meer aandacht aan economisch sterke talen, zoals het Engels. Maar als alle taalmodellen via het Engels lopen, gaat in vertalingen veel betekenis verloren. Neem het woord 'rijst' waar maar één woord voor is in het Engels (en het Nederlands). In Swahili en Japan bestaan echter verschillende woorden om rijst mee aan te duiden, bijvoorbeeld aparte woorden voor gekookte en voor ongekookte rijst. Als de vertaling van het Swahili naar het Japans altijd via het Engels loopt, dan is er een goede kans dat de vertaling onjuist is.
Wellicht is dit in het geval van rijst niet direct een heel groot probleem, maar in asielprocedures kunnen verkeerde vertalingen wel degelijk ernstige gevolgen hebben. In een artikel inThe Guardianvertelt Damian Harris-Hernandez, executive director van het Refugee Translation Project, dat AI-vertalingen (die bijna per definitie worden geleverd door grote techbedrijven) vooral onbetrouwbaar zijn als het gaat om talen die heel anders zijn dan het Engels of die minder goed zijn gedocumenteerd. In hetzelfde artikel reppen vrijwilligers van de organisatie Respond Crisis Translation van asielaanvragen die werden afgewezen omdat de vertaaltool het woord 'ik' vertaalde als 'wij', waardoor het leek alsof een aanvraag werd gedaan door meer dan één persoon. Om die reden werd de aanvraag afgewezen. Ook noemen ze een zaak van een vrouw die asiel aanvroeg op basis van huiselijk geweld. De aanvraagster noemde haar vader'mi jefe',het Spaanse woord voor 'mijn baas', dat informeel echter ook vaak wordt gebruikt om 'mijn vader' mee aan te duiden. Haar asielaanvraag werd afgewezen, omdat misbruik door de baas niet valt onder de definitie van huiselijk geweld.
Gábor Bella begrijpt dat de verleiding voor wetenschappers groot is om uitsluitend te werken met data die op internet beschikbaar zijn. 'Het is moeilijk om met een lokale gemeenschap te werken. Het kost geld, het duurt jaren, het past niet goed in onderzoeksbeurzen. Het is veel makkelijker om achter je bureau te blijven zitten en niet met mensen te dealen. Het schaalt ook makkelijker op. Zelf heb ik ook op deze manier onderzoek gedaan en soms werkt het prima, maar vaak vraag ik me af of het de juiste manier is. Aan de ene kant is er het ethische aspect: op deze manier met data van lokale gemeenschapen omgaan is vaak een vorm van exploitatie. Maar ook de kwaliteit van de output van het onderzoek lijdt eronder als je niet met lokale gemeenschappen zelf werkt. Er gaat veel nuance verloren.'
Bella heeft jarenlang aan verschillende projecten gewerkt om taaltechnologie te bouwen voor minderheden met weinig middelen waarvan de taal met uitsterven wordt bedreigd. Zo werkte hij aan het Schots-Gaelisch in Europa, aan Zuid-Afrikaanse talen, Arabische dialecten en Thai (geen bedreigde taal). 'We zijn deze projecten telkens op een verkennende manier begonnen om zo een methodologie te ontwikkelen. Het principe dat we altijd volgen is dat de behoeften moeten komen vanuit de gemeenschap zelf en niet vanuit ons. Zij bepalen wat zij willen en waarom, zij beslissen wat we bouwen en dan werken we samen aan kennisoverdracht in beide richtingen. We leren van elkaar en de lokale gemeenschap behoudt altijd het intellectuele eigendom van wat we bouwen.'
De Sateré-Mawégebruiken nu WhatsApp-groepen voor de 'taalonderhandelingen' waarmee ze hun taal vastleggen en besluiten welk woord welke betekenis heeft. WhatsApp is in praktisch opzicht een uitkomst vanwege de grote afstanden tussen de drie groepen. Toch zouden ze liever zelf het eigendom van de data over hun eigen taal houden. Nu wordt Meta (voorheen Facebook) uiteindelijk eigenaar van hun data, omdat Meta eigenaar is van WhatsApp. Hoewel het misschien niet heel waarschijnlijk is dat Meta veel interesse zal hebben in de data over het Sateré-Mawé, roept het wel fundamentele vragen op over wie eigenaar is van een taal.
Onderzoeker Paula Helm denkt dat het te maken heeft met een 'sterk individualistisch concept van privacy': 'Persoonlijke data worden in westerse samenlevingen vrij strikt beschermd, maar taal beschouwen we als publiek eigendom waar iedereen, inclusief grote techbedrijven, vrije toegang toe heeft en dat vrijelijk kan worden gebruikt.' Feitelijk zijn die grote techbedrijven ook vrijwel de enige die de technologische capaciteit hebben om talen te digitaliseren. 'Maar taal kan juist heel persoonlijk zijn, zeker veel inheemse talen die nauw verbonden zijn met de omgeving, en met identiteit.'
De Kuuk Thaayorre in Australië hebben bijvoorbeeld een heel ander tijdsbegrip. Bij hen is de ordening van tijd niet afhankelijk van het lichaam van het individu, zoals bij ons, maar van het landschap. De Aboriginals blijven zich, met andere woorden, te allen tijde oriënteren op hun omgeving. Je zou het een ecocentrische tijdsordening kunnen noemen.
Voor inheemse gemeenschappen, zoals de Sateré-Mawé of de Kuuk Thaayorre, met hun lange geschiedenis van onderdrukking, ook in linguïstisch opzicht, is het van groot belang dat zij zelf zeggenschap houden over hun taal. Dat is niet alleen eerlijk, maar ook noodzakelijk, denkt Helm. 'We hebben de waarde van inheemse zienswijzen immers keihard nodig. De technokapitalistische, mono-humanistische manier van denken biedt geen duurzame manier om op deze planeet te leven.'