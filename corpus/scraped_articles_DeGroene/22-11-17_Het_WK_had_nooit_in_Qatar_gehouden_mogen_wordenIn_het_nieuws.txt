Het WK had nooit in Qatar gehouden mogen worden In het nieuws

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
17 november 2022
Rinus Michels heeft nooit letterlijk gezegd dat voetbal oorlog is. Wat hij wel heeft gezegd is dit: de voetballer 'moet zich kunnen omschakelen tot een primitief wezen. Een frontsoldaat kan zich ook niet permitteren om als een normaal denkend mens te handelen. (...) Anders wordt hij mesjokke. Topvoetbal is net zoiets als oorlog. Wie te netjes blijft, is verloren.' De kop boven het stuk, voetbal is oorlog, is hoogstwaarschijnlijk een vondst van eenAD-journalist die de Generaal parafraseerde.
Michels sprak, om nieuwe misverstanden te voorkomen, over het voetbal zelf. Maar wie kijkt naar de werkwijze van wereldvoetbalbond Fifa, of de Europese Uefa, kan zeggen dat het inmiddels ook opgaat voor alles rond het voetbal. Wie als land een groot eindtoernooi toegewezen wil krijgen, moet daarvoor heel wat doen en wie netjes blijft is op voorhand verloren.
Anders is het niet te verklaren dat Qatar het belangrijkste sportevenement van de wereld mag organiseren. Het emiraat heeft zelf nog nooit deelgenomen aan het WK voetbal. Het stond op de 112de plek op de Fifa-ranking, een plaatsje boven Suriname, toen het in december 2010 het WK kreeg toegewezen. Er waren op dat moment amper stadions in Qatar en het land heeft totaal geen voetbalcultuur.
Wat het wel heel veel heeft, is oliegeld. En ze hebben er geen moeite mee om niet netjes te blijven. De feiten zijn inmiddels bekend: ruim 6500 mensen, veelal arbeiders afkomstig uit arme landen, kwamen om het leven bij de bouw van de WK-stadions. Stadions die voorzien zijn van airconditioning omdat het door de hitte anders niet fijn vertoeven is voor de supporters. Dat was al de reden om het toernooi in de winter te houden en nationale competities te onderbreken, en niet zoals vanaf 1930, toen het eerste WK in Uruguay werd gehouden, in de zomer. En dan hebben we het nog niet eens gehad over de mensenrechten en de behandeling van de lhbtiq+-gemeenschap in het Golfstaatje; homoseksualiteit is er strafbaar.
Sepp Blatter, onder wiens voorzitterschap het WK werd toegewezen aan Qatar, zei onlangs dat de keuze voor het emiraat een 'vergissing' was. Blatter trad af in een periode waarin hij veelvuldig werd beschuldigd van corruptie en omkoping. Gianni Infantino, zijn opvolger, blijkt in hetzelfde bedje ziek. Verderop in dit blad (pagina 32) is te lezen hoe geld en macht de Fifa nog steeds corrumpeert. Sterker nog, het is ondanks beloftes van minder corruptie nu een stuk geraffineerder, volgens journalist Thomas Kistner. Volgens hem heeft Infantino een Fifa geschapen die niet meer zo schaamteloos corrupt is als onder Blatter, maar een die niet minder schadelijk is voor het voetbal. Medewerkers worden onder druk gezet en Infantino houdt veel macht door kleine landen, die tijdens stemmingen evenveel rechten hebben als grote voetballanden, te paaien.
Net als in 1978 in Argentinië, de laatste keer dat er zo luid werd gepleit voor een boycot van het WK voetbal, is er niemand in de voetbalwereld die echt overweegt weg te blijven. Zoiets is in de voetbalwereld veel ongepaster dan gewoon lekker in de zandbak voetballen, schrijft filosoof René ten Bos op pagina 42. 'Dat laatste geldt natuurlijk ook voor de fans en supporters. Iedereen weet dat het belachelijk is om een toernooi in een corrupte woestijnstaat te organiseren, maar dat neemt niet weg dat straks de kijkcijfers wereldwijd weer alle records zullen breken. Ondertussen lachen de voetbalbonzen in hun vuistje. En met hen lachen de oliesjeiks mee.' Wie heeft gezien hoe de discussie is losgebarsten over het selectiebeleid van bondscoach Louis van Gaal - prima beslissing om Jasper Cillessen thuis te laten, trouwens - moet inderdaad concluderen dat hoe dichterbij het toernooi komt, hoe meer we gewoon weer in de polonaise meelopen.
Ondanks beloftes van minder corruptie is de Fifa nu een stuk geraffineerder