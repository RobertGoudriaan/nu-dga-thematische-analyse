Oneindige verkleedpartij Fotografie Cindy Sherman

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
19 december 2024
Sinds de jaren tachtig levert Cindy Sherman kritiek op de manier waarop de mode-industrie (gender)clichés in stand houdt. Een nieuwe tentoonstelling in FOMU focust op het werk dat ze maakte voor én tegen de modewereld.
De vloer in het FOMU spiegelt.Het is niet een effect dat je verwacht in dit Antwerpse fotomuseum: zulke spiegelvloeren zijn er vaak in de duurdere galeries in Londen en New York. Galeries die er met hun gepolijste kunst en net zo onberispelijk uitziende medewerkers op uit zijn bezoekers te intimideren. De associatie komt niet uit de lucht vallen: de Zwitserse galerie Hauser & Wirth, met 21 vestigingen van Los Angeles tot Monaco, is niet alleen de galerie die Cindy Sherman vertegenwoordigt, het is ook de grootste bruikleengever vanCindy Sherman: Anti-Fashion.
Het is de eerste grote solotentoonstelling van de Amerikaanse fotograaf in België. Hoewel losse foto's regelmatig in Nederlandse musea te zien zijn heeft Sherman hier gek genoeg sinds 1983 geen solotentoonstelling meer gehad. Aan de muren in Antwerpen hangen uitvergrote foto's, vaak één per muur, de bijschriften en titels zijn minimalistisch. Ook dat is overgenomen van de intimideerstrategie van de galeries - een bezoeker die zich onwetend voelt, is sneller geneigd informatie in te winnen bij de galerist, en kan zo wellicht worden verleid tot een aankoop.
Centraal staat in deze tentoonstelling de kritiek van Sherman op de verleidingstechnieken van de modewereld en de manier waarop die wereld clichés in stand houdt. Voor haar eigen camera weet ze zich al bijna vijftig jaar lang in allerlei personages te transformeren dankzij zelf aangebrachte make-up, pruiken en andere accessoires. Voor Charles Baudelaire was mode en make-up het symbool voor de moderniteit. Mode was vluchtig, altijd in beweging en permanent vernieuwend. Daarbij hoorde, schreef hij in 1863 inLe peintre et la vie moderne,dat de vrouw zich opmaakte met poeder, rouge en oogpotlood. Niet om te 'rivaliseren met de jeugd', maar om leven toe te voegen.
Sherman werd geborenin New Jersey in 1954 en begon als realistisch schilder op de kunstacademie in Buffalo, op de grens met Canada. Ze stapte over op fotografie, omdat dat een snellere manier bleek om te kunnen verbeelden wat ze wilde. Al tijdens haar studietijd brak ze door met haarUntitled Film Stills,foto's waarop ze zichzelf en haar omgeving zo wist af te beelden dat het leek of ze uit een film kwamen.
Hoewel Cindy Shermans tentoonstellingen in de Benelux zeldzaam zijn, is haar naam alomtegenwoordig in boeken over hedendaagse fotografie van na 1980. Theorieën van Jacques Lacan, Laura Mulvey en Roland Barthes bleken goed te plooien om haar werk. Haar bekendheid ging gelijk op met de acceptatie in de kunstwereld van fotografie als medium. Samen met tijdgenoten als Jeff Wall en Louise Lawler wist Sherman de afstand tussen de wereld van de beeldende kunst en die van de fotografie te overbruggen. Wall componeerde foto's met referenties aan de historieschilderkunst, Lawler maakte foto's en vooral ook reproducties van bestaande kunstwerken en beelden uit de massamedia. En Sherman concentreerde zich op het tornen aan de conventies van het (zelf-)portret en die van de verbeelding van vrouwen in de massamedia.
Op de eerste verdiepingvan het museum begint de tentoonstelling zonder spiegelvloer. In gedempt licht is er een korte aanloop naar het modetijdperk in de vorm van een presentatie van enkele zwart-witseries van Sherman uit de periode 1975-1980. MetFaces,vijf kleine zwart-witfoto's, ontdekte de 21-jarige kunstacademiestudent in 1975 haar toekomstige werkmateriaal. Dankzij variaties in make-up, hoofddeksels en gezichtsuitdrukking lijkt het of er vijf verschillende personen geposeerd hebben. De enige constante is de huid van de blote schouders en borst: daarop staat steeds hetzelfde patroon dat haar hemd moet hebben veroorzaakt nadat ze iets te lang in de zon had gezeten.
Naast een paar onvermijdelijkeUntitled Film Stillsis hier ook de korte filmDoll Clothesuit 1975 te zien, een stop-motionfilm waarin Sherman versies van zichzelf opvoert als uitgeknipte foto. Ze is een aankleedpop in ondergoed, ze zit nog in de verpakking. De pop heeft een overweldigende keus aan kleding en schoenen en lijkt te fantaseren over de opties. Het is de opmaat naar een verkleedpartij die nog steeds niet is afgelopen.
Shermans keuze voor fotografie was vooral praktisch geweest. Maar toen kwam ze erachter dat mensen die fotografie gebruikten, neerkeken op schilderkunst en beeldhouwkunst.'At the same time, I felt that the photo world looked down on those who had one foot in the art world. So I was outside of both worlds.'Een derde, net zo fragiel steunpunt werd de modewereld.
Dat kleding daarbij een grote rol speelde, is geen verrassing. Wel is het opvallend dat Sherman zich al zo snel ook in die wereld begaf. Het werd, en is nog steeds, een haat-liefdeverhouding. Toch was er in tentoonstellingen en catalogi over Sherman niet eerder specifiek aandacht voor haar relatie met de modewereld. Twee museumverdiepingen met glimmende vloeren zijn nu gevuld met de modeen antimodefoto's van Sherman van 1980 tot nu, in chronologische volgorde.
Het begint met de naam Dianne Benson, een modeontwerper en -verkoper die een aantal fotografen, waaronder Sherman, vroeg de kleding uit haar winkel te fotograferen om er reclame mee te maken in het tijdschriftInterview. Met veel make-up en belichting fotografeerde Sherman zichzelf in die kleding. Omdat Sherman haar foto's consequentUntitlednoemt, is het in de tentoonstelling gissen welke foto's bij welke opdracht horen. In de catalogus is dat duidelijker, al ontbreken daarin wel de namen van de modeontwerpers. Wat je noemtanti-fashion.
Op een foto van die serie voor Benson staat een vrouw - een onherkenbare Sherman - in het korset van Jean Paul Gaultier dat later bekend zou worden dankzij Madonna. Maar in plaats van als onweerstaanbare Queen of Pop poseert deze vrouw aarzelend voor een bloemetjesbehang. De tepels van het korset die bij Madonna zo puntig vooruitsteken, zijn ingedeukt, haar handen houdt ze voor haar kruis. Dat korset mag dan strak zitten en veel geld kosten, zelfvertrouwen hoef je er niet van te verwachten, zo suggereert Sherman.
Ze was oprecht geïnteresseerdin wat kleding met haar kon doen. Een van de redenen dat Sherman de opdrachten aannam, was wraak op de mode-industrie, vertelde ze in een interview in 1985. Ze was namelijk niet te spreken over de omgang met de modellen in de tijdschriften:'They have this beautiful, skinny model in some tattered-up dress that costs a thousand dollars.'Ondanks haar afkeer en haar foto's van ongelukkig kijkende vrouwen die de kleding eerder als een last zien dan dat ze er van opfleuren, kreeg ze vanVogue Parisde opdracht om de kleding van het Franse modehuis Dorothée Bis te fotograferen.
Sherman maakte de personages naar eigen zeggen monsterlijk, depressief, met slechte huid en een lege of juist een fanatieke blik in de ogen. 'Ik wilde echt lelijke foto's maken, en iets doen om de Franse modewereld aan flarden te rijten', zei ze. Toen de opdrachtgever de foto's niet accepteerde, zag ze dat als een aanmoediging. De beelden kwamen niet in deVogue,maar hangen nu dus wel één meter tachtig hoog in het museum. En daar is, boven die spiegelende vloeren, nog maar moeilijk te begrijpen wat hier zo afschrikwekkend aan was.
Er ontbreekt meer.Achtergrondinformatie over de totstandkoming van de foto's bijvoorbeeld - Sherman werkt nog steeds zonder assistent of zelfs maar een visagist, wel staat naast de fotocamera altijd een spiegel. En omdat het hier nadrukkelijk gaat over mode is Shermans andere kunst niet te zien, maar het bestaan ervan wordt ook niet benoemd. Je moet als bezoeker dus weten dat in de chronologie op dit punt bijvoorbeeld de seriesHistory Portraits, Fairy Tales, DisastersenSex Picturesmissen. In 1990 kreeg Sherman een opdracht voor de cover vanCosmopolitan. Hier verbeeldde de fotograaf zichzelf zwanger, met een gescheurd nat hemd waardoor kunststof voorzetbuik, navel en tepels expliciet zichtbaar zijn. Ze draagt veel makeup, oorbellen, en kijkt recht naar de toeschouwer. De foto was bedoeld als een persiflage op de gangbare beelden van moederschap, schoonheid en elegantie. Ze ging volgens het tijdschrift een stap te ver: de uitgever weigerde de foto te gebruiken.
De angst van de uitgever bleek terecht. Toen Demi Moore in augustus 1991 naakt met échte dikke buik op de cover vanVanity Fairverscheen, op een foto van Annie Leibovitz, veroorzaakte dat veel ophef in de Verenigde Staten. Ondanks dat (of juist omdat) het tijdschrift bij uitzondering verpakt was in een papieren wikkel waarop alleen de ogen van Moore zichtbaar waren. De uitgever vanVanity Fairwas een vrouw die de ophef had voorzien, maar het ook zag als een statement tegen de'power suits'van de jaren tachtig, de pakken die mannen en vrouwen als uniform gebruikten om hun lichamen mee te bedekken.
Sinds de jaren tachtig levert Sherman van binnenuit kritiek op de regels van de mode-industrie en op hoe sociale fenomenen, zoals genderrollen, hierin worden voortgezet. In 1993 poseerde Sherman voorHarper's Bazaarin recente mode die gemaakt was voor fotomodellen. Dat leverde grappige en weinig flatteuze foto's op, want de kleding was te nauw en te lang. Voor de serieMenuit 2017 poseerde ze opgemaakt als man in de mannenkleding van Stella McCartney. Met hun hand in de zij kijken de heren verveeld op de museumbezoekers neer. Voor de serieLandscapesuit 2010 fotografeerde Sherman zichzelf in klassieke Chanel-kleding in ongerepte natuur. Ze staat steeds prominent in beeld, met pruik maar zonder make-up. Hier, 160 jaar na Baudelaire, voegt dát juist leven toe.
Cindy Sherman: Anti-Fashionis tot 2 februari 2025 te zien in FOMU in Antwerpen. De gelijknamige catalogus, uitgegeven bij Hannibal, kost 59 euro
© Cindy Sherman Courtesy de kunstenaar en Hauser & Wirth | Cindy Sherman, Untitled, 1990-1991, chromogene kleurprint, 50,8 x 40,64 cm