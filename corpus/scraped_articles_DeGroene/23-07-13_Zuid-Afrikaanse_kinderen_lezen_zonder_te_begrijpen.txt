Zuid-Afrikaanse kinderen lezen zonder te begrijpen

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
13 juli 2023
Kaapstad- Ruim tachtig procent van de Zuid-Afrikaanse kinderen van negen en tien jaar oud heeft grote moeite met lezen. Zuid-Afrika scoorde daarmee het laagst van 57 landen die deelnamen aan de Progress in International Reading Literacy Study. Na twee jaar lagere school kende dertig procent van de ondervraagde kinderen nog steeds niet alle letters van het alfabet. De negatieve effecten van dit verlengde analfabetisme werken lang door, vooral wat betreft de cognitieve vaardigheden en verdere studiesuccessen - de kinderen lopen een vaak onoverbrugbare achterstand op.
De Zuid-Afrikaanse minister van Onderwijs, Angie Motshekga, weet de score aan de sluiting van scholen tijdens covid. Daarnaast, zei ze, focussen veel lagere scholen vooral op het spreken en veronachtzamen ze het begrip van het geschreven woord. Zuid-Afrikaanse onderwijsexperts wijzen op additionele oorzaken. Zo zouden docenten de kunst van het lezen niet op een systematische manier aan de kinderen overbrengen. Daarnaast ontbreekt het arme scholen doorgaans aan bibliotheken, zodat de scholieren weinig kans krijgen om te lezen. Bovendien deed de overheid na covid nauwelijks moeite om de door de schoolsluitingen opgelopen achterstand in te halen. 'Bij ons was het al snel weerbusiness as usual,terwijl er juist een grote stimulans nodig was', zei Nic Spaull van de Universiteit van Stellenbosch.
Het probleem is niet per se gekoppeld aan intelligentie, menen de experts. Het heeft tevens te maken met beperkte woordenschat, gebrek aan vaardigheden om de betekenis van woorden te ontcijferen, tekortschietende achtergrondkennis, gebrek aan betrokkenheid en specifieke leerstoornissen. Het bedroevende leesvaardigheidsniveau doet zich in Zuid-Afrika vooral voor op arme scholen waar vooral in inheemse talen wordt lesgegeven. Vaak zijn er weinig boeken in die talen beschikbaar, en het lesmateriaal vindt er geen culturele weerklank. Er worden vaak uit het Engels vertaalde teksten gebruikt met concepten waar de kinderen zich weinig bij kunnen voorstellen.
Ook het Zuid-Afrikaanse wiskundeonderwijs verkeert in een crisis. Bij een onderzoek uit 2019 onder 64 landen zat Zuid-Afrika bij de laagste drie. Ook hier gaat het vooral om arme, zwarte scholen. En ook hier heeft het probleem weinig te maken met intelligentie, maar alles met docenten. 'Ze geven les in een vak waar ze weinig van afweten. Ze komen met oplossingen die ze zelf niet kunnen uitleggen', zei Faith Ngwenya van het Zuid-Afrikaanse Instituut van Professionele Accountants.