Het geweten van de samoerai Profiel Striptekenaar Zerocalcare

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
10 oktober 2024
Aan 'Zerocalcare', oftewel de razend populaire graphic novel-kunstenaar Michele Rech , wordt hard getrokken door de Italiaanse politiek. Zijn geloofwaardigheid, zijn grootste kapitaal, bewaakt hij dan ook angstvallig.
'Stuur hem een berichtals je er bent, dan komt hij opendoen. Er staat geen naam bij de bel', had de uitgever gezegd.
Er staat wel een naam bij de bel, gewoon M. Rech, Michele Rech, alias 'Zerocalcare', wat betekent 'Geen kalkaanslag', de naam van een spray voor strijkbouten die hij langs hoorde komen in een tv-reclame in het verre 2000. Hij was toen zeventien, een punker met een rode hanenkam die leuk kon tekenen en aan de lopende band gratis affiches maakte voor demonstraties, bezettingen en concerten van de punkscene die met twintig jaar vertraging op de rest van de wereld ook tot Italië was doorgedrongen. Vanaf dat moment was hij Zerocalcare, het alter ego waaronder hij alles zou doen, en dat ook zijn eigen stripfiguur zou worden.
Inmiddels is hij veertig en zijn er 2,7 miljoen Zerocalcare-boeken verkocht in Italië, een land van 59 miljoen inwoners. Ter vergelijking: van hét Italiaanse literaire fenomeen uit het eerste kwart van de nieuwe eeuw, het vierluikDe Napolitaanse romansvan Elena Ferrante (ook een pseudoniem), zijn de afgelopen dertien jaar wereldwijd vijftien miljoen boeken verkocht. Maar deze reeks is uitgebracht in meer dan veertig landen.
Zerocalcare is een strikt Italiaans fenomeen, dat toevallig in hetzelfde jaar als Elena Ferrante, 2011, met een daverende klap de Italiaanse boekenmarkt op kwam. Met zijn eerste graphic novelLa profezia dell'armadillo,'De voorspelling van het gordeldier', zijn altijd aanwezige en zich overal mee bemoeiende sprekende geweten, dat hij afbeeldt als een gordeldier. Het is een autobiografisch verhaal over hoe sommige mensen in ons leven er stilletjes aan onderdoor gaan, terwijl wij te druk zijn om het te zien, ondanks alle waarschuwingssignalen. En over het slopende slechte geweten dat ermee gepaard gaat wanneer je getroffen wordt door het fatale bericht. Deze graphic novel was een voltreffer, er werden er direct honderdduizenden van verkocht - Zerocalcare stond in één keer op de kaart.
In Italië is hij inmiddels zo beroemd dat er volksophopingen ontstaan wanneer hij ergens verschijnt. De stortvloed aan graphic novels die hij sinds 2011 heeft gemaakt, die over hemzelf gaan en het leven bezien vanuit zijn zeer linkse, anarchistische hoekje van de wereld, zijn het baken geworden van een heel volk dat zich niet herkent in enige politieke partij in Italië, laat staan in wat er nu aan de knoppen zit.
Zerocalcare is voor veel Italianen de laatste hoop, een grote troost ook. Zijn gelaagde beeldverhalen, waarin grote kwesties vol humor en zelfspot worden gekoppeld aan zijn kleine leventje, hebben bevolkingslagen bereikt die niets te maken hebben met punk en underground. Hij staat zo'n beetje voor iedereen die het er niet mee eens is, maar houdt de boze Italiaanse burger ook een lachspiegel voor. Want je kunt zélf ook iets doen, een boodschap waar de meeste Italianen niet erg van houden - en misschien geldt dat wel overal. Maar van hem nemen ze het toch aan, omdat hij het zo charmant, grappig en zelf voortdurend struikelend weet te brengen, met het betweterige gordeldier dat voortdurend op hem inpraat in zijn kielzog. Een geweldige stijlfiguur, ons geweten dat nooit zwijgt, maar we doen het lekker toch niet.
Ik denk dat het eentypische Zerocalcarediscretie-test betreft en bel dus niet aan, maar app: 'Ik sta voor het hekje. Anne, Nederlandse journalist.'
Het blijft stil, vijf minuten duren lang in de zon die brandt op het asfalt van Rebibbia, de periferiewijk aan de noordoostkant van Rome. Een plek die een hoofdrol speelt in al zijn boeken, en waar niets aan gelogen is, als ik zo om me heen kijk.
Dan komt: 'Aaah sorry, ik zie het nu pas.'
Even later: 'Druk op Rech.'
En dan: 'Want ik kan niet opendoen als je niet aanbelt.'
Het trappenhuis doet sterk denken aan de Rione Luzzatti, de Napolitaanse wijk vanDe geniale vriendin. Van die gepolijste jaren-zestigtraptreden, afgebladderde muren, deurmatjes voor deuren van fineer. Warm en benauwd.
Op de tweede verdieping staat Zerocalcare een beetje verscholen achter zijn voordeur op me te wachten. Badslippers, driekwart broek en een woest bedrukt underground-shirt. Helemaal zoals het hoort. Dit is Zerocalcare. 'Sorry voor de troep', mompelt hij, terwijl ik de strip binnenstap.
Zijn appartement is een belangrijke gimmick in zijn verhalen. Zerocalcare leeft alleen in een
groot appartement, waar hij tot diep in de nacht aan het scherm tekeningen zit te maken, om zich dan met een kom melk en een pak plumcakes te verplaatsen naar de enorme bank om tv-series te bingen. Hij gaat rond vier uur 's nachts naar bed en slaapt tot diep in de ochtend.
De lezer weet alles van de gewoontes van Zerocalcare. Dat hij eens per week de boodschappen doet bij de Todis, de buurtsuper, en altijd weer uitkomt op precies hetzelfde bedrag van 35 euro. Hij leeft op bekertjes yoghurt, kommen ijskoude melk waarin hij plumcakes sopt, af en toe afgewisseld met pasta met courgettes of met aardappel, de enige twee pastasauzen die hij kan maken. Geen drank, geen sigaretten, geen drugs, geen koffie zelfs. Hij is tenslotte een'straight edge',een stroming uit de hardcore punk die een ijzeren zelfdiscipline vergt, en een bepaalde manier van omgang met de buitenwereld en de anderen. Zomaar met iemand in bed duiken voor een keertje zien ze bijvoorbeeld niet graag bij straight edge.
'Wij willen onze zelfcontrole niet verliezen', zei hij er onlangs over met een bloedserieus gezicht bij de populaire talkshow van Fabio Fazio. Vragen worden bij dit nationale tv-podium van links altijd met een humoristisch opgetrokken wenkbrauw gesteld. Op dat ouderwetse toontje waarbij alles altijd a priori gerelativeerd wordt, want ergens echt voor gaan is niet intellectueel en ironisch en past dus niet in de linkse salon. Daarom mijden Zerocalcare en zijn soortgenoten dit soort podia het liefst en leven ze als ondergedoken samoerai-krijgers te midden van een verweekte mensheid.
'Dat ik hier zit, gaat mij geen punten opleveren in mijn wereld', zei hij tegen de beroemde talkshowhost, op de vraag waarom hij er toch altijd zo getormenteerd uitziet als hij bij hem te gast is. Tien jaar geleden ook al, en nu weer. In zijn laatste boek had hij er zelfs een grapje over gemaakt, over 'te gast zijn bij Fazio' als de ultieme bourgeois-afgang. Wat is het, angst om succes te hebben? Je bent de grootste Italiaanse bestsellerauteur van dit moment, dus dan zit je bij Fazio, wat is toch het probleem? wilde Fazio weten.
'Nou, het probleem is dat ik dit alles beleef als iets wat ik op de een of andere manier moet teruggeven aan alle mensen die me hebben geholpen, aan de mensen met wie ik ben opgegroeid, aan alle mensen die het nodig hebben. Pas dan, als ik iets teruggeef, kan ik de smet van het succes uitdrijven', zei hij, ook weer bloedserieus. En je zag aan de succesvolle en politiek correcte Fazio dat hij het niet echt begreep.
We gaan naar de keukendie ook weer zo uit de tv-serie vanDe geniale vriendinlijkt te komen. Een jaren-zestigkeuken nog in originele staat; kastjes, tegels, gootsteen. Alles is beplakt en behangen met stickers en posters. Hij doet de ijskast open, tuurt er even in, doet hem weer dicht en zegt dan: 'Het enige wat ik je kan aanbieden is een glas kraanwater.'
'Heerlijk', zeg ik, en krijg een glaasje lauw water.
We glijden over vele meters versleten parketvloer door naar de 'salon', die wordt gedomineerd door een enorme tafel met bergen papier erop, een verzamelwerk van jaren. Schoonmaken en opruimen hoort ook niet bij straight edge, weten de lezers van zijn boeken. Een samoerai leeft in de wildernis en heeft geen werkster.
Een eind voorbij de tafel ligt de beroemde zithoek bij de tv, waar de ene bank - ook weer net als in de strip - helemaal afgeladen is met spullen, en alleen de andere bank nog vrij is, waarop we allebei plaatsnemen. Het is warm en benauwd in het appartement, de zweetdruppels biggelen langs mijn slapen. Zerocalcare, met zijn grote groene ogen, ziet eruit alsof hij uit een concentratiekamp komt: broodmager, gemillimeterd haar en lijkbleek. Van de hitte lijkt hij geen enkele last te hebben.
Vanaf zijn negentiende heeft hij onafgebroken gewerkt. Meteen vanaf zijn schooltijd bij het poepchique Lycée français Chateaubriand, de Franstalige privéschool van Rome die ligt in het lommerrijke groen aan het begin van de Via Nomentana. Een heel andere buurt dan de wijk Rebibbia, met een heel andere mensheid. Als je je kinderen naar het Chateaubriand laat gaan, maak je een belangrijk statement over de klasse waartoe je wil behoren. Ook een financieel statement, want een middelbareschooltijd kost er rond de tienduizend euro. Michele Rech moest er vanaf zijn elfde zelf met de bus naartoe, een flink eind vanaf Rebibbia, dwars door het Romeinse verkeer en allerlei wijken, opklimmend van periferie naar zeer welgesteld.
Hij spreekt plat Romeins en accentloos, hoog niveau Frans, een bizarre combinatie. Het Frans houdt hij het liefst voor zichzelf, zijn plattenativeRomeins spreidt hij graag tentoon, zowel in zijn graphic novels als in het echt.
Het Chateaubriand is een kwetsbaar punt op zijn verder zo ruige en authentieke cv. Hij heeft het al vaak uitgelegd, en haast zich om het weer te doen zodra de naam van de school valt. 'Het was mijn moeder die me erop wilde hebben, om redenen die niets met status te maken hebben', zegt hij meteen. 'Want mijn moeder is een Française en werd min of meer hysterisch toen ik haar ineens niet meer in het Frans antwoordde. Zo gaat dat bij een kind; je verstaat natuurlijk prima wat ze zegt, maar je wil niet meer in die vreemde taal antwoorden. Je wil antwoorden in je eigen taal, die je op straat spreekt met je vriendjes. Voor haar was Frans spreken met mij een hyper-identitaire kwestie, en dus moest ik naar het Chateaubriand, wat niet alleen geografisch heel ver weg was van hier, maar ook mentaal. Ik ben opgegroeid met een dubbele identiteit, eentje van Rebibbia, en eentje van het Chateaubriand. Maar daar heb ik ook heel veel aan te danken, hè. Het heeft me een grip op taal en manier van uitdrukken gegeven die ik anders nooit zou hebben gehad, vanuit Rebibbia. Ik kan me richten tot een groot publiek, omdat ik de registers ken en snap hoe je ze kunt bespelen.'
Het grootste kapitaal dat hij heeft is zijn geloofwaardigheid. Die bewaakt hij als een Cerberus. Rebibbia, de sociale krakersbolwerken en de undergroundscene, zijngrungyvrienden uit de wijk die zijn boeken niet eens lezen 'omdat ze veels te duur zijn', terwijl ze er wel de hoofdrol in vervullen, het luistert allemaal heel nauw voor het personage Zerocalcare. En voor Michele Rech.
Als ik Pasolini noem, die op een steenworp hiervandaan drie jaar lang in behoorlijke armoede heeft geleefd, is aan zijn gezicht te zien dat hij de vergelijking maar zozo vindt. Pier Paolo Pasolini vluchtte begin jaren vijftig samen met zijn door hem geadoreerde moeder uit het noordelijke Friuli naar Rome, omdat hij ontucht had gepleegd met jongetjes aan wie hij ook lesgaf. Hij werd oneervol ontslagen als leraar Italiaans en uit de communistische partij gezet. In het niemandsland van de Ponte Mammolo, praktisch naast de enorme gevangenis van Rebibbia, met zelfgebouwde huisjes aan een toen nog onverharde weg, streken ze neer.
Begin jaren vijftig was het nog mogelijk om je identiteit te ontvluchten, en zo kon Pasolini in deze uithoek stilletjes aan de slag als leraar op een schooltje waar ze niet wisten wat ze overkwam, een leraar Italiaans van dat niveau. Binnen drie jaar had hij zich er bovenop gewerkt, was gedebuteerd met een veelgeprezen dichtbundel en een roman, en kon met zijn moeder verhuizen naar de wijk Monteverde, voor de gegoede burgerij. Ze werden buren van de familie Bertolucci (vader Attilio was een groot dichter, zoon Bernardo zou op zijn twintigste regieassistent worden bij Pasolini's eerste film uit 1961,Accattone).
Maar Pasolini bleef Ponte Mammolo altijd graag opvoeren als de plek waar hij vandaan kwam, zoals te zien is op een filmpje met een Franse journalist uit 1966. 'En dit is denk ik het antwoord op al die idioten die beweren dat ik als een armoedetoerist de krottenwijken van Rome afgraas. Nee dus. Ik heb hier gewoond. Hier heb ikRagazzi di vita('Jongens uit het leven') geschreven', legt Pasolini uit in r-rollend Frans, terwijl hij wijst op het huisje dat zijn authenticiteit als schrijver en filmer van de sloppenwijken moet bewijzen.
En dat risico, dat je het ook kunt overdrijven met je authenticiteit, is hij daar soms beducht voor? vraag ik Zerocalcare.
Hij fronst. 'Nou ja, ik ben hier geboren en getogen, heb me altijd bewogen binnen een straal van vijfhonderd meter in Rebibbia, maak vanaf mijn vijftiende deel uit van de wereld van de sociale bolwerken, heb meegedaan aan de grote bezettingen en de demonstraties van de jaren negentig en begin 2000, heb alle klappen gekregen die je krijgt in Italië als je tot die wereld behoort, en heb ze ook uitgedeeld. Op straat was het altijd wij tegen zij, de fascisten. En ik denk ook dat het vandaag bijna onmogelijk is om jezelf een schijnidentiteit aan te meten. Hooguit kun je ermee wegkomen in de praatsalons op tv en op de sociale media, maar in het echte leven duurt het vandaag heel kort, sprookjes vertellen over wie je bent. En in mijn wereld al helemaal.'
Het gevaar van toetreden totde officiële politiek heeft hij tot nog toe weten te omzeilen, al scheert hij er wel steeds vaker rakelings langs. Er wordt met alle macht aan hem getrokken, Zerocalcare is een felbegeerde trofee voor elke politieke partij die zich wil onderscheiden van het zwarte blok dat nu aan de macht is in Italië. En dat geldt ook voor de linkse pers, bladen en kranten alsla Repubblica, Internazionale, l'Espresso,waarin voortdurend paginalange strips van Zerocalcare verschijnen over allerlei kwesties.
Politieke kwesties, zoals de eenzame strijd van het Koerdische volk in ballingschap tegen IS in Syrië en Irak, die het Westen heel goed uitkomt, terwijl voor de Koerden geen vinger wordt uitgestoken. Of Ilaria Salis, de veertigjarige onderwijzeres en activiste die begin 2023 in Boedapest werd gearresteerd omdat ze had deelgenomen aan een protestdemonstratie tegen een grote neonazi-bijeenkomst. Ze verdween in de Hongaarse gevangenis en werd steeds als er een zitting was van haar proces met geboeide handen en voeten in beeld gebracht. Zerocalcare ging verschillende keren op en neer naar Boedapest om haar proces in beeld te brengen, en uiteindelijk werd Ilaria Salis in juni vrijgelaten omdat ze bij de afgelopen Europese verkiezingen was gekozen als europarlementarier voor de Italiaanse splinteralliantie van GroenLinks (avs). De schijnwerpers die Zerocalcare op haar verhaal heeft gezet, hebben daarbij zeker een grote rol gespeeld.
'Vind je het jammer dat Ilaria Salis uiteindelijk vrij is gekomen door zich verkiesbaar te stellen, dus toch weer dankzij de politiek?' vraag ik.
'Ik ben natuurlijk blij voor haar, voor haar leven', zegt Zerocalcare, 'maar inderdaad vind ik het jammer dat wij niet in staat zijn geweest om via een mobilisering van onderaf de kwestie op de kaart te krijgen. Voor Ilaria Salis heb ik zelfs een uitzondering gemaakt op mijn persoonlijke in graniet gehouwen stelregel:nooitje bemoeien met directe politieke kwesties, altijd richting de horizon werken, altijd richting de verbeelding. Wie films maakt, boeken schrijft of stripverhalen, mag die lijn wat mij betreft nooit overschrijden. Voor Ilaria Salis heb ik het wel gedaan, me in verkiezingstijd uitspreken voor een kandidaat, en ik vond het erg moeilijk. In wezen stond ik toen toch ineens campagne te voeren.'
Het is een riskant hellend vlak.
Niet lang geleden uitte Zerocalcare nog kritiek op het appèl onder Italiaanse intellectuelen dat de grote schrijver Sandro Veronesi had gelanceerd ten bate van de bootvluchtelingen. 'Ik snap niet dat wie boeken kan schrijven, verhalen kan verzinnen, politieke appèls met handtekeningenlijsten gaat rondsturen. Schrijf er dan over in je boeken!' zei een geïrriteerde Zerocalcare in een podcast.
Maar nu, afgelopen week: Zerocalcare lanceert een appèl voor het referendum dat het recht op een Italiaans paspoort terug moet brengen van tien jaar wachttijd naar vijf jaar, ten bate van al diegenen die eeuwig worden geweerd uit het systeem, buitenlanders die al jaren in Italië wonen, werken en belasting afdragen. Hij verscheen in een filmpje op YouTube, en er stond een sprekende banner van Zerocalcare boven aan de site vanla Repubblica,de grootste krant van links die graag campagne voert.
En ook nog vorige week: Zerocalcare in Milaan en Rome op het podium naast de inmiddels europarlementariër Ilaria Salis, twee grote manifestaties voor het inzamelen van geld voor het vrijkopen van de andere Italiaanse antifascistische activisten die samen met Salis waren gearresteerd in Hongarije - en geen europarlementariër kunnen worden. Dat dit de reden van de manifestaties is begrijp je absoluut niet uit de Italiaanse krantenberichten, waarin 'de stap in de politiek' van Zerocalcare onder de loep wordt genomen. Want inderdaad, daar zat hij toch maar, met lange verhalen over het fascistische gevaar dat van verre komt, op het podium naast Ilaria Salis, die vindt dat sowieso alle gevangenissen en grenzen wereldwijd moeten worden opgeheven. Dat komt toch dicht in de buurt van politiek bedrijven.
'Ik ben heel bang voor wat er met Beppe Grillo is gebeurd', zegt Zerocalcare, wanneer ik hem voorzichtig de naam voorleg. Ik weet dat de naam van Beppe Grillo vaak slecht valt, niet alleen nu Grillo zich inderdaad belachelijk aan het maken is in een soort Star Wars met Giuseppe Conte over het leiderschap van de Vijfsterrenbeweging, die Grillo heeft opgericht, maar al lang niet meer bestuurt. Veel Italianen hebben een hekel gekregen aan de bombastische cabaretier/ politieke goeroe; zeker onder links-ideologische scherpslijpers is hij niet geliefd.
Maar toch wil ik graag weten wat Zerocalcare vindt van het hele avontuur van Grillo van de afgelopen vijftien jaar, een 'retourtje politiek'. Hij staat nu weer af en toe als cabaretier op de podia, maar nu geloof je hem niet meer. De uitverkochte stadions en arena's zijn half-tot driekwart lege theaterzalen geworden, de ironie, het sarcasme, het brullen, het oogrollen; het werkt allemaal niet meer. Je kunt geen retourtje politiek doen als cabaretier. En ook niet als striptekenaar wellicht?
'Ik houd inderdaad niet van Grillo als figuur', zegt Zerocalcare, 'maar zijn verhaal, dat jij nu zo samenvat, vind ik wel heel belangrijk. Ik ben er doodsbang voor, het verliezen van mijn geloofwaardigheid. Wat ik probeer - probéér, hè - is om nooit ideologisch te zijn in mijn verhalen. Ik probeer eerlijk te zijn, ik probeer het standpunt van wie niet zo is opgegroeid als ik, niet mijn achtergrond heeft, juist zo goed mogelijk over het voetlicht te krijgen. Soms doe ik meer mijn best op alle bezwaren die je wel degelijk kunt hebben tegen onze behoorlijk radicale ideologieën, dan op mezelf en op hoe wij de wereld zien. Ik snáp die bezwaren, misschien zijn het ook wel mijn eigen bezwaren.'
Het is moeilijk de vingerte leggen op het algoritme van Zerocalcare's enorme succes in Italië. De in zo veel opzichten behoorlijk ouderwetse Italianen zijn geoefende striplezers, in die zin dat het doodnormaal is om als serieuze, volwassen Italiaan met een baan, een huis en een gezin, stapelsTopolino's (Donald Duck-boekjes) naast de wc en je bed te hebben liggen. Elke week komt er een nieuwe uit, die door vele Italianen wordt gekocht, net als deTex, Dragon Ballen Japanse manga's. Maar dat zijn traditionele stripverhalen, iets heel anders dan Zerocalcare, die in 2014 werd genomineerd voor de Premio Strega, de belangrijkste literaire prijs van Italië. En die vorig jaar een prijs kreeg van de Accademia dei Lincei, het prestigieuze Italiaanse wetenschappelijke genootschap dat sinds 1603 bestaat.
Zerocalcare kreeg een medaille voor 'morele wetenschappen' van de Academie, vanwege zijn 'morele verdiensten in de sectie striptekenen', een sectie die speciaal voor hem in het leven was geroepen. De prijs werd hem opgespeld door de president van de republiek Sergio Mattarella en hij kreeg er ook nog een bedrag van 65.000 euro voor. Naast hem stond de Duitse kunstenaar Anselm Kiefer, die ook een medaille kreeg opgespeld van de president. 'En het was nog zo dat ik moest checken bij de Accademia dei Lincei of het geen grap was', aldus zijn uitgever Michele Foschini, 'omdat Zerocalcare het niet wilde geloven. Hij was bijna niet gegaan.'
Over zijn uitgever zegt Michele Rech, alias Zerocalcare: 'Ik weet bijna zeker dat als ik niet zo keihard had gewerkt in deze jaren, en als ik niet een uitgever had gehad die mij zaterdagnacht om twaalf uur precies zo te woord staat als maandagochtend negen uur, dit alles niet gelukt zou zijn.'
Bij 'dit alles' moeten ook nog de twee Zerocalcare-Netflix-series worden geteld,Strappare lungo i bordi('Scheuren langs de stippellijntjes', 2021) enQuesto mondo non mi renderà cattivo('Deze wereld gaat mij niet slecht krijgen', 2023). De setting is altijd Rebibbia, Zerocalcare slentert over straat met zijn twee beste vrienden, 'Secco' ('Magere') en Sara, er lijkt niet veel te gebeuren, maar dat is gezichtsbedrog. Ineens zitten ze met z'n drietjes in de trein op weg naar de begrafenis van een hartsvriendin die zelfmoord heeft gepleegd, wat je pas na vele afleveringen snapt. Eerst komt haar hele verhaal, het feit dat hij, de verlegen Zerocalcare, eigenlijk een oogje op haar had, maar niet wil wanneer ze snikkend om zijn hals hangt vanwege het zoveelste foute vriendje. Dat gebeurt veel in Zerocalcare's verhalen, leuke meisjes op wie hij verliefd is zonder het te laten merken, met foute vriendjes, langzaam afglijdend richting depressie en anorexia, en dan uiteindelijk zelfmoord.
Ik had er een vraag over, hoezo al die zelfmoorden in je verhalen, maar was hem vergeten. Wanneer ik overeind kom van de bank waarop nog mijn papier met de vragen ligt, pakt hij het op en zegt: 'Deze vraag, daar heb ik al tijdens het interview over nagedacht. Ik zag hem staan. En wat ik erover te zeggen heb, is dat ik veel meer mensen ken die zelfmoord hebben gepleegd dan over wie ik heb verteld in mijn verhalen.'
'Goh', zeg ik, want hij voert er al aardig wat op. 'Ja', zegt hij bedachtzaam, 'ik denk dat ik er minstens tien heb gekend in mijn persoonlijke leven. Maar toenStrappare lungo i bordiuitkwam op Netflix, ben ik bedolven onder de brieven van mensen die mij schreven dat de serie ze zo had geholpen, of hen in ieder geval had geraakt, omdat hun zoon, dochter, vader, moeder, broer, verloofde, er een einde aan had gemaakt. Een ongelooflijke hoeveelheid zelfmoorden, en daar wordt nooit over gepraat. Of althans niet in Italië.'
Hij blijft even stil en zegt dan: 'Terwijl we ons toch zouden moeten afvragen hoe het eigenlijk gaat met iedereen, in onze maatschappij.'
© 2024 Michele Rech / Zerocalcare | Affiche voor de bezetting van een socialistisch bolwerk in Kopenhagen