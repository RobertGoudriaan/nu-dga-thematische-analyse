Ook de arme Grieken stemden rechts

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
29 juni 2023
Athene −'De kaart van Griekenland is niet blauw geworden, maar zo dónkerblauw dat het bijna zwart is', briest de voorzitter van Keerfa, Petros Contantinou. Hij doelt op de grote verkiezingsoverwinning afgelopen zondag van Kyriakos Mitsotakis en zijn rechtse Nea Demokratia (ND). Hij sleepte 158 van de driehonderd zetels binnen, een absolute meerderheid.
Ook Spartiates, de opvolger van de neonazistische Gouden Dageraad (GD) waarvan de partijtop in de gevangenis zit wegens het vermoorden van migranten, kreeg maar liefst twaalf zetels. Vanuit de gevangenis feliciteerde GD-leider Ilias Kasidiaris het Griekse volk. 'De komende vier jaar worden een absolute hel', weet Constantinou. 'Vooral voor vluchtelingen, activisten en journalisten die schrijven over de Griekse pushbacks en de horror in de kampen.'
Keerfa is de grootste Griekse burgerbeweging tegen racisme en fascisme. De énige die zich inzet voor vluchtelingen en die demonstraties in steden organiseert samen mét vluchtelingen. In Attika liggen de kampen gemiddeld zeventig kilometer buiten Athene. Dus voor vervoer naar en van de demonstraties moet Contantinou bussen huren om de vluchtelingen een stem en een gezicht te kunnen geven. Het is een constant gevecht om geld hiervoor te crowdfunden. 'Grieken die geld voor vluchtelingen geven zijn meestal de armsten, en dat zal met Mitsotakis alleen maar erger worden.'
Het is niet te bevatten dat zoveel Grieken, ook jongeren, zo massaal tegen hun eigen belang voor de huidige regering hebben gestemd, vindt de Keerfa-voorzitter. Ondanks de vele corruptieschandalen, de woningnood, groeiende armoede, het afluisterschandaal Greek Watergate, de beperking van persvrijheid en de dagelijkse pushbacks. Dat laatste wíllen de meeste Grieken juist.
De antivluchtelingenretoriek ging erin als zoete koek, beaamt Contantinou. 'Ook bij de armste Grieken, die niet snappen dat juist arbeiders en de allerarmsten solidair moeten zijn met vluchtelingen, want we zijn allemaal de dupe van deze oligarchenregering.'
Keerfa deelt in het centrum van Athene een stoffig kantoor met Javed Aslam, de leider van de Pakistaanse gemeenschap in Griekenland. Direct na de eerste berichten over de ramp met het vluchtelingenschip begon zijn mobiele telefoon te rinkelen. Het hield niet meer op. Daardoor wist Keerfa als allereerste organisatie dat er zo'n 350 Pakistanen onder in het ruim opgesloten zaten. Twaalf Pakistanen wisten met geweld te ontsnappen naar het dek, toen de smokkelaars hen opsloten. Alle mensen in het ruim - onder wie veel vrouwen en kinderen − zijn verdronken.