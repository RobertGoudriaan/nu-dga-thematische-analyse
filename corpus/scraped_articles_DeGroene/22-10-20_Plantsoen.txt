Plantsoen

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
20 oktober 2022
TELEVISIE Code Groen
Twee nieuwe Teledocs. BijHet nieuwe Soestdijkbeperk ik me tot hartelijke aanbeveling. Vintage Frans Bromet, van projectontwikkelaar tot bezwaar makende burger; van Nimby tot vleermuisbeschermer. Hier aandacht voor de maatschappelijke onderkant inCode groenvan Marjoleine Boonstra. Waarin mensen 'met afstand tot de arbeidsmarkt' in plantsoenen en parken (leren te) werken om die afstand te overbruggen en uiteindelijk een reguliere baan te krijgen. In Amsterdam, maar zulke bedrijfsinitiatieven zijn landelijk als uitvloeisel van de Participatiewet. We leren stafleden kennen - betrokkenheid en idealisme lijken handelsmerk. Onmisbaar, want veel deelnemers hebben een 'beperking', fysiek of psychisch, die hen langdurig buiten een gestructureerd bestaan hield. Vroeg beginnen, in weer en wind, blijkt meteen al fikse uitdaging.
Na proeftijd kunnen deelnemers een contract krijgen dat maximaal drie jaar verlengd wordt. 'Niks taakstraf, we worden betaald', zegt een deelnemer tegen een vragende voorbijganger, zelfbewust. Dat misverstand zal vaker bestaan, mede vanwege hun fluorescerend oranje pakken - waar de een niet blij mee, een ander trots op is. Zoals ze uiteraard sterk verschillen in geschiedenis, herkomst, intellect en motivatie. De 'beperking' kan variëren van verslaving tot 'kort lontje' tot licht verstandelijk tot bajesverleden tot oorlogstrauma. We zien hen aan het werk. We horen hen ook in monoloogjes, terwijl we hun gezicht close zien tegen een zwarte achtergrond. Soms horen we hun favoriete liedjes, vaak over moeders. Oranje pakken worden individuen.
Waar ik, burgermannetje, ooit altijd op tijd voor de klas, onbehagelijk zie dat deelnemers de geboden kans slecht of niet gebruiken, daar is het werkbegeleider Theo die me doet blozen om mijn gebrek aan geduld en empathie: 'Ik kan me heel goed inleven in die jongens, weet hoe de pijn voelt, genegeerd door familie, aan de kant gegooid, helemaal alleen staand'. Dat slaat vooral op (ex-)verslaafden en hij kan het weten, deze overwinnaar van gokverslaving. Onvermoeibaar belt, kritiseert, maar vooral motiveert hij laatkomers en spijbelaars. Zoals, hogerop in de hiërarchie, Marina het verdomt deelnemers los te laten wanneer die af dreigen te haken: 'Ik blijf je stalken.' Soms in tranen. 'Iedereen kan overkomen dat het leven misgaat. Dan heb je iemand nodig die niet loslaat, vertrouwen houdt.'
En ja, soms helpt dat echt. De allersterkste deelnemer lijkt Amina, gevlucht uit Syrië, de enige vrouw. Van verdriet en stress werd ze hier een slechte moeder. Haar eigen moeder belt haar dagelijks drie keer uit Raqqa: of het wel goed gaat. Jaren elkaar niet gezien. Peilloos verdriet. Maar in dit project trekt ze zichzelf uit het moeras - arbeid als therapie. Zoals Dennis die om vier uur opstaat om de schaftkeet vast schoon te maken. Statistiek over het projectresultaat krijgen we niet. Ik heb mijn twijfels. Maar het is allemachtig belangrijk voor dromerige Leslie, rasta Clifton, Erwin en veel anderen.
Walter van der Kooi
Frans Bromet,Het nieuwe Soestdijk,EO Teledoc, 20 oktober, NPO 2, 22.15 uur. Marjoleine Boonstra,Code groen,HUMAN Teledoc, 27 oktober, NPO 2, 22.15 uur