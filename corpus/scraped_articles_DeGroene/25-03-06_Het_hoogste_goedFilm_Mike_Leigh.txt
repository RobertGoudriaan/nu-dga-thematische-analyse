Het hoogste goed Film Mike Leigh

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
6 maart 2025
InHard Truthstekent de compassie van de ene zus zich scherp af tegen de woede van de andere. Ook in andere films van de Brit Mike Leigh staan contrasten tussen menselijke emoties centraal, zoals in het opnieuw uitgebrachteSecrets & Lies.
Een alleenstaande moederen haar twee volwassen dochters hangen thuis op de bank. Hoe laat was ze eigenlijk terug vannacht, vraagt de ene zus aan de andere. Ze vraagt het plagerig en ook het antwoord is speels. Dat ze haar wel zien dansen in de keuken, stangen de dochters als hun moeder, Chantelle, zegt dat ze te oud is om nog uit te gaan. Met draaiende schouders en heupen doen Aleisha en Kayla haar na, waarna ze zich schaterlachend op de bank laten vallen.Cut to:een andere scène, een andere woonkamer. Chantelle is bij haar zus Pansy om haar haar te doen. Zo warm als de sfeer eerder was, zo onderkoeld is die nu. Het licht is harder, de woonkamer leger. Pansy kijkt gepijnigd terwijl Chantelle met haar vlechten bezig is, maar inmiddels weten we: zo kijkt Pansy altijd.
InHard Truths,de nieuwste film van de Britse filmmaker Mike Leigh, zien we Pansy bekvechten in winkels, bij de tandarts, op een parkeerplaats. We zien hoe ze woedende monologen houdt tegen haar volwassen zoon Moses, zijn grote lichaam ineengekrompen van frustratie en schaamte, en tegen haar man Curtley, die haar tirades zwijgend ondergaat. Pansy, weten we, is een woedende vrouw. Ze is een en al woede, niets anders dan woede.
De films van Mike Leighlaten zich makkelijk categoriseren als'kitchen sink',Brits sociaal-realisme met een socialistische inslag en vaak de arbeidersklasse als onderwerp. Leigh, die zelf een achtergrond heeft als acteur en zijn carrière begon in het theater, laat zijn acteurs aan de hand van improvisaties eindeloos sleutelen en schaven aan hun personages, pas daarna komt er een scenario op papier te staan. De plot komt voort uit de personages, in plaats van andersom. Leighs aanpak lijkt daardoor een hang naar realisme te verraden, zoals ook de subtiele vormgeving van zijn films - het dienstbare camerawerk, de subtiele score, de sobere sets - de realiteit zo dicht mogelijk lijkt te willen naderen. En toch passen Leighs films, een rijk oeuvre dat ook enkele historische drama's omvat, niet naadloos in het kitchen sink-genre, en zit bij nader inzien ook het jasje van het sociaal-realisme een beetje te strak.
InHard Truthswordt Pansy's woede extra dik aangezet, zoals dat eerder het geval was met Johnny's depressie inNaked(1993), Poppy's niet-aflatende vrolijkheid inHappy-Go-Lucky(2008), Mary's stille wanhoop inAnother Year(2010). In Leighs films zijn de personages als gargouilles, ieder van hen verbeeldt een andere emotie. Ze vergroten die emoties uit, dikken ze aan, blazen ze op. Ze klotsen tegen de randen van het normale. Juist door de werkelijkheid te overdrijven, weet Leigh deze te onthullen. Soms koppelt hij emoties - radeloosheid, verdriet, woede - aan werk, inkomen en klasse. InSecrets & Lies(1996), de Gouden Palm-winnaar die nu opnieuw wordt uitgebracht, toont Leigh ongeschoold fabriekswerk naast een succesvolle onderneming, een hoogopgeleide vrouw naast een huisvrouw. Emoties staan niet helemaal op zichzelf, lijkt de filmmaker daarmee te willen zeggen; ze worden mede bepaald door je economische situatie, het werk dat je doet, je klasse-achtergrond. En toch zijn zijn personages uiteindelijk méér dan alleen hun baan of het nest waarin ze werden geboren, zoals ze uiteindelijk ook méér zijn dan één emotie. Ze lijken misschien gargouilles, maar ze zijn niet van steen. Ze zijn mens, dus ontwikkelen ze zich.
'Cheerful, grinning people',zegt Pansy vol walging,'I can't stand 'em.'Terwijl haar man en zoon het avondeten zwijgend naar binnen werken, kan Pansy niet ophouden met fulmineren - over hondenbezitters, jonge ouders, collectanten voor het goede doel. De ene preek gaat over in de andere, negativiteit gaat over in paranoia. Willen de collectanten haar soms beroven? Is het geen dierenmishandeling om een hond een jasje aan te trekken? En waarom zou je een baby in godsnaam een kledingstuk met zakken geven? Pansy gebaart en wijst terwijl ze tiert, ze knijpt met haar ogen en drukt haar lippen op elkaar. Curtley en Moses houden hun hoofd omlaag, hun lichaam stijf van de spanning. Ze reageren niet meer als ze tekeergaat, ze leven om haar woede heen.
Of ze mee wil naar het graf van hun moeder, vraagt Chantelle aan Pansy. Het is tenslotte moederdag. Nee, zegt Pansy, ze wil niet. Nou ja, misschien. Ze ziet wel. Als ze ten slotte toch op de begraafplaats staat, klagend aan het graf van haar moeder met de armen over elkaar, zegt Pansy, die altijd een antwoord heeft, altijd een mening, die altijd aan het praten is, net zolang tot ze geen lucht meer heeft, dat ze het niet weet. Ze zegt dat ze bang is. Zo ongelooflijk moe. We ontdekken iets nieuws over Pansy: dat ze eenzaam is, depressief. Dat ze altijd al méér was dan alleen maar boos. En terwijl onze kijk op haar verandert, verandert ook onze blik op haar zoon en man. We dachten te kijken naar een gezin dat wordt gegijzeld door de woede van de moeder, maar nu zien we dat vader en zoon medeplichtig zijn. Dit is niet het portret van een boze vrouw, maar dat van een vrouw die hulp nodig heeft - en die niet krijgt.'I don't know',zegt Pansy op de begraafplaats. De vraag die Chantelle haar stelde, was waarom ze niet van het leven kan genieten.
We zijn niet één emotie.We bestaan niet uit één stuk, we hebben vele kanten. Maar welke kant laten we zien aan de ander? InSecrets & Lieszien we de mensen die Maurice op de foto zet in zijn portretstudio - gezinnen, collega's, vriendinnen. We zien niet alleen het moment dat Maurice afdrukt, maar ook de momenten ervoor en erna. Een stel laat zich fotograferen met haar verlovingsring prominent in beeld. De flits van de camera onderbreekt hun ruzie, maar ze lachen op het moment dat de foto wordt gemaakt. De foto zal ingelijst worden. Hij zal aan de muur worden gehangen om steeds weer te liegen over een moment van geluk dat nooit echt bestond. Is dit wat deze mensen willen laten zien aan de buitenwereld, of is het wat ze zelf willen geloven? Dit is waar Leighs interesse ligt: de leugens die we vertellen aan onszelf.
Het gezin dat centraal staat inAnother Year,bestaande uit Tom, Gerri en hun volwassen zoon Joe, is gelukkig, gezond, aardig, sociaal. Ze zijn hoogopgeleid, hebben een goed inkomen, wonen in een groot huis. Ze ontfermen zich over mensen die het minder goed hebben dan zij: eenzame Mary, mateloze Ken, een zwijgende broer. Het gezin kookt voor ze, leeft met ze mee, laat ze logeren. Maar wanneer Mary tegen het einde van de film wordt geconfronteerd met zichzelf, wordt ook de kijker gedwongen om anders naar de situatie te kijken. Een film lang irriteerde Mary ons met haar zelfbedrog, met haar weigering om haar financiële situatie onder ogen te zien, de ontkenning van haar eenzaamheid en alcoholprobleem, haar onvermogen om zichzelf onder ogen te zien. Maar aan het einde van de film verschuift onze sympathie van het gelukkige gezin naar deze ongelukkige vrouw. Hebben Tom en Gerri werkelijk compassie met de probleemgevallen die ze om zich heen verzamelen? En is dat überhaupt mogelijk als je het zelf zo goed hebt? Het is Mary die een ontwikkeling doormaakt, die in staat blijkt kwetsbaar te zijn. Het is Mary die de waarheid onder ogen ziet.
Op de poster vanSecrets & Lieszien we Cynthia en haar dochters Roxanne en Hortense op drie panelen naast elkaar. Roxanne is boos, Cynthia is verbaasd. Hortense, die wordt gespeeld door Marianne Jean-Baptiste, dezelfde actrice die inHard Truthsde rol van Pansy vertolkt, lacht door haar tranen heen. Dit zijn de grimassen die horen bij menselijke emoties. Worden ze naast elkaar geplaatst, dan spreken ze elkaar tegen én versterken ze elkaar, contrasteren en benadrukken ze elkaar. Dit is de kern van de films van Mike Leigh: naast het verdriet van Mary wringt het geluk van Tom en Gerri. Naast de woede van rij-instructeur Scott, inHappy-Go-Lucky,is Poppy's eeuwige optimisme irritant. Maar het leed van anderen kan ons ook zachter maken, laat Leigh zien. Hij laat medeleven zien, troost, warmte. Hij laat ons, inHard Truths,Chantelle's compassie zien, haar geduld. Ze houdt van haar, roept Chantelle tegen haar tierende zus, maar ze begrijpt haar niet. Bij Leigh is liefde onvoorwaardelijk, op het onredelijk af.
'We're all in pain',roept Maurice uit inSecrets & Lies. 'Why can't we share our pain?'Uiteindelijk komt de waarheid op tafel - over geheime kinderen en afwezige ouders, over afgunst en wanhoop. De scène, waarin iedereen breekt, schreeuwt, biecht en troost, is bijna grotesk in zijn overdrijving, en tegelijkertijd diep ontroerend. Het klopt dat Leighs vertrekpunt realisme is, maar vervolgens wringt hij daar iets grotesks uit, het soort melodrama dat neigt naar horror, met de grimassen die daarbij horen; het ongemak, de beklemming en de uiteindelijke ontlading. Maar anders dan bij een horrorfilm is het einde hier niet eenduidig.
Aan het slot vanHard Truthszijn Pansy en haar gezin verder van elkaar verwijderd dan ooit. Tegelijkertijd kunnen ze elkaar niet loslaten, komen ze niet van elkaar af. In dit gezin is iedereen zowel gijzelnemer als gegijzelde, weet niemand hoe te ontsnappen. Pansy begrijpt nu beter waar haar woede vandaan komt, waar ze haar ongerichte emoties al die tijd op had moeten richten. Maar dat je weet waar je woede vandaan komt, betekent nog niet dat je ervan af bent. De waarheid is het hoogste goed, vertelt Mike Leigh ons in al zijn films opnieuw. Maar wat doe je als je de waarheid eenmaal onder ogen bent gekomen? Hoe ga je dan verder?
Hard TruthsenSecrets & Lieszijn nu te zien
Leighs personages zijn als gargouilles: ieder van hen verbeeldt een andere emotie
Foto's Cherry Pickers Filmdistributie | Marianne Jean-Baptiste (r) als Hortense in Secrets & Lies,  1996. In  Hard Truths  vertolkt zij de rol van Pansy