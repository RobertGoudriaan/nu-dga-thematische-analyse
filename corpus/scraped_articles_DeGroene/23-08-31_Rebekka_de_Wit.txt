Rebekka de Wit

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
31 augustus 2023
In 1910 - zo las ik in een boek van Rebecca Solnit - ging suffragette en lerares Helen Todd op een soort campagnetour door Amerika om mensen van het platteland te winnen voor vrouwenkiesrecht.
Solnit beschrijft hoe ze ergens op een boerderij terechtkomt, blijft slapen en de volgende dag in de keuken ontbijt met twee andere vrouwen, aan een tafel waar een boeket wilde orchideeën op tafel staat, en met openstaande deuren die uitkijken op een veld stokrozen.
Een van de vrouwen is naar de bijeenkomst gegaan waar Todd had gesproken en zegt:'If you want to know what I liked the best of all-in the whole meetin' it was that about the women votin' so's everybody would have bread and flowers too.'De vrouw des huizes is zo gecharmeerd van dit idee, dat ze dit op een kussen laat borduren.'Bread for all, and Roses Too.'
Wat ik jaloersmakend vond aan deze scène, behalve alles, is dat je blijkbaar op een boerderij terecht kon komen. In mijn straat bellen veel mensen aan, verkopers, collectanten, politieke partijen. Mijn buren hebben ondertussen een poster op hun deur gehangen waarop staat: 'Geen verkopers, geen gelovigen, geen krantjes, geen reclame!!!' Zo'n poster heb ik niet opgehangen, maar dat hoeft ook niet, want ik gedraag me al zo. Laatst werd ik me door iemand met een grote iPad in de hand gevraagd: 'Hoi, mag ik jou iets vragen - vind jij vrouwenrechten belangrijk en wist jij dat er nog steeds heel veel vrouwen worden besneden?'
Ik reageerde niet op haar inleiding, zei alleen maar dat ik geen lid ging worden, dat ik al veel te veel lidmaatschappen heb. Gedemoraliseerd was ik daar natuurlijk van. Voor ons allebei, overigens. Vrouwenrechten kon ik via een automatische overschrijving regelen door iemand die dit als neveninkomsten op z'n belastingaangifte ging zetten en zo waren we allebei behoorlijk ver van de boerderij met stokrozen.
Afgelopen vakantie nam ik een lifter mee die bij een tankstation in Zuid-Frankrijk was gestrand. Ze moest naar de ferry in Dieppe om naar de dertigste verjaardag te gaan van haar jongste zus, die met haar leven in Brighton was gestrand. Ze waren met vier zussen thuis. Zoals inLittle Women,zei ik, ja, zei ze, maar dan met meerdere vaders. Ze had de afgelopen 24 uur op het tankstation doorgebracht, want niemand had haar meegenomen. Ze had geslapen in de cabine van een vrachtauto, waarvan de chauffeur zelf de hort op was. Tussen de foto's van zijn kinderen, twijfelachtige washandjes en een oudeDonald Duck,sliep ze af en toe een beetje. Ze vertelde dat ze al sinds haar zestiende liftend de wereld door gaat en dat ze dit blijft doen, omdat ze wil laten zien dat het kan. Als een weg die iemand maar blijft lopen, zodat de sporen zichtbaar blijven en de weg begaanbaar, of tenminste denkbaar.
Ze zat dubbelgevouwen op de achterbank, met haar knieën tegen haar wangen, wat ze niet erg vond, want ze deed veel aan yoga. Ze zong Franse liedjes op de achterbank en gaf mijn zoontje van elf maanden een babymassage. Ze zag er moe uit, ik vroeg of ik haar bij een station moest afzetten, dan was ze niet meer zo afhankelijk. Ze dacht erover na en zei dat ze dat graag wilde en dat ze dit nooit meer ging doen. Liften.
Misschien zou het vanaf nu ondenkbaar worden dat iemand, die net uit een zware depressie kwam en naar haar zus wilde gaan, gewoon een stukje met vreemden ging meerijden.
Dat is de prijs die we collectief betalen, denk ik, door iemand in een winkelstraat neer te zetten met een kekke iPad en een goed scenario om vrouwenrechten te regelen met geld. De prijs is structureel wantrouwen naar iedereen die je aanspreekt, waardoor de weg naar de boerderij bijna niet meer denkbaar is.
'Ik vraag me soms af hoe het leven eruitziet van al die mensen die niet van poëzie houden. Uit welke woorden bestaat hun innerlijke monoloog? Klinken in het gebabbel bij hun alledaagse leven slechts gebruiksaanwijzingen en verpakkingslabels door? Is dat waarom het moderne leven vooral bestaat uit pogingen tot afleiding?'
Lieke Marsman,Ter gelegenheid van poëzie