Kansloze kletskoek van ons kabinet Het stinkende luchtje aan de anti-migratiewind

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
5 september 2024
De mistige mengeling van meningen, fabels en leugens vertroebelt de asielwerkelijkheid. Daarom: een leeswijzer in tien punten.
Het kabinet-Schoof is begonnen.En het was minister Marjolein Faber (PVV) van Asiel en Migratie die afgelopen week de toon zette. Het begon met de elfjarige jongen Mikael die uitgezet dreigde te worden naar Armenië, voor wie ze zei niets te kunnen doen - niet waar, zie verderop bij punt 1 -, toen bleek dat hij via zijn vader een andere verblijfsvergunning ging aanvragen beloofde iets te gaan doen tegen dit 'procedure op procedure stapelen' - wat Mikael niet heeft gedaan, zie punt 2 - en sprak van een asielcrisis - hebben we niet, zie punt 3. Vervolgens gaf ze uitvoeringsorganisatie coa, waar ze zelf als minister verantwoordelijk voor is, er de schuld van dat Ter Apel nog steeds te vol is.
Aan de talkshowtafel, ook net begonnen, rolden de gasten alweer over elkaar heen om hun mening hierover te ventileren. 'Waar komt die vader opeens vandaan?' riepen ze bijna verontwaardigd over de zaak van de jonge Mikael aan tafel bij Jeroen Pauw inBar Laaten schudden daarbij ongelovig - 'Hier moet echt een einde aan komen' - hun hoofden.
Zo draaide binnen een week de asieldynamiek alweer op volle toeren. Alsof asielzoekers het grootste probleem zijn van dit land. Maar deze mistige mengeling van meningen, fabels en leugens vertroebelt de asielwerkelijkheid. Het meeste dat wordt geroepen, is niet waar of klopt niet met de feiten. Hetzelfde geldt voor de zogenaamd 'ferme' plannen uit het hoofdlijnenakkoord van PVV, VVD, BBB en NSC met 'het strengste toelatingsregime voor asiel en het omvangrijkste pakket voor grip op migratie ooit'.
Daarom een leeswijzer voor de komende week: politieke fabels en de feiten in tien punten.
1. Minister Faber 'kan niets doen' voor Mikael.
Marjolein Faber kan niets doen om de uitzetting van de elfjarige Mikael te verhinderen, zei haar woordvoerder nadat twee dagen eerder de Afdeling Bestuursrechtspraak van de Raad van State oordeelde dat de in Nederland geboren Mikael en zijn Armeense moeder niet in aanmerking kwamen voor een verblijfsvergunning omdat ze 'een te lange periode uit beeld zijn geweest bij de vreemdelingrechtelijke instanties'. De verantwoordelijkheid lag volgens de woordvoerder bij de Immigratie- en Naturalisatiedienst (ind).
Onjuist. In 2019 is weliswaar besloten om de 'discretionaire bevoegdheid', de mogelijkheid uitzonderingen te maken voor schrijnende gevallen in asielzaken, weg te halen bij de bewindspersoon. 'Maar dat is geen wet', zegt Carolus Grütters, onderzoeker bij het Centrum voor Migratierecht van de Radboud Universiteit Nijmegen.
'Het is een uitvloeisel van politieke afspraken. Bewindslieden hebben nog steeds de algemene bevoegdheid om af te wijken van beleidsregels. Faber kan en mag dus besluiten Mikael een verblijfsvergunning te verstrekken. Het is een politieke keuze om dat niet te doen.'
2. De elfjarige Mikael stapelt 'procedure op procedure'.
De woordvoerder van minister Faber noemde de situatie van Mikael 'schrijnend' en verwees naar het hoofdlijnenakkoord van PVV, VVD, NSC en BBB waarin het plan is opgenomen een einde te maken aan jarenlange procedures 'waardoor je dit soort situaties creëert'. Dit stapelen van 'procedure op procedure' moet van de minister stoppen. 'Dat kan natuurlijk niet zo doorgaan', zei Faber tegen de nos, 'want zo kun je ook geen beleid maken.'
'Kletskoek', zegt Grütters geïrriteerd. 'Uit alle antwoorden van Faber kan ik afleiden dat ze niet van de hoed en de rand weet. Ze is geen juriste. Ze roept maar wat. En iedereen neemt dat vervolgens voetstoots aan.' 'Tenenkrommend', noemde hij dan ook de uitzending vanBar Laatover Mikael. Het 'sloeg de plank op alle fronten mis', schreef hij in een post op LinkedIn. 'Geen deskundigen en alleen maar speculaties.'
De migratiejurist vervolgt aan de telefoon: 'Er wordt de suggestie gewekt dat er talloze procedures zijn gevoerd. Maar Mikael heeft om precies te zijn één verblijfsvergunning aangevraagd.' Dat betrof een aanvraag voor een zelfstandig verblijfsrecht in het kader van de Afsluitingsregeling van het kinderpardon in 2019. Omdat hij aan niet alle voorwaarden voldeed - hij was elf maanden 'buiten beeld' geweest, alhoewel dat relatief is want hij ging gewoon naar school en was dus aantoonbaar in Nederland - werd die aanvraag afgewezen. Daarop ging hij naar de rechter. Die zei tegen de staat dat aan kinderen met soortgelijke dossiers wél een verblijfsvergunning was verstrekt. Dus de rechter verklaarde het beroep van Mikael gegrond.
'Hier had de staatssecretaris het bij kunnen laten', zegt Grütters. 'Maar de staat ging in hoger beroep.' Vervolgens lag dit ruim twee jaar op de plank van de Raad van State. 'Twee jaar!', zegt Grütters. 'Voor een kind dat in onzekerheid leeft of hij wel of niet mag blijven, veroorzaakt dat veel stress, met alle gevolgen van dien voor zijn ontwikkeling.' Hij noemt het een vorm van kindermishandeling en verwijst daarbij naar onderzoek van hoogleraar neuropsychologie Erik Scherder.
De kern van het kinderpardon is dat het kind niet de dupe mag worden, noch van beslissingen van ouders, noch van vertragingen bij instanties. 'Bij elke beslissing die het belang van het kind betreft', zegt Grütters, 'dient dit volgens het Kinderrechtenverdrag, dat ook door Nederland is geratificeerd, voorop te staan. Maar dit belang is hier geheel uit het oog verloren.' Ook in de uitspraak van de Raad van State, die het beroep van de staatssecretaris gegrond verklaarde, is dat volgens Grütters niet meegewogen. 'Het impliceert dat de uitspraak meer politiek is dan die zou mogen zijn.'
Hoe dan ook, Mikaelstweede,nu voorliggende aanvraag vanwege gezinsleven met vader, is een afhan kelijke verblijfsvergunning. 'Dat is heel iets anders', benadrukt Carolus Grütters. 'Veel mensen roepen nu: "O, er wordt gestapeld." Stapelen is als je meerdere keren dezelfde aanvraag doet, voor hetzelfde loket. Dat is hier niet het geval.'
3. We hebben 'een asielcrisis'.
'Er komt direct een tijdelijke asielcrisiswet met crisismaatregelen om de acute asielinstroom en opvangcrisis voor de komende tijd te bestrijden', stelt het hoofdlijnenakkoord. Door een asielcrisis uit te roepen wil het kabinet bij de Europese Commissie in Brussel een uitzondering bepleiten voor Nederland om vervolgens twee jaar geen nieuwe asielzoekers op te hoeven nemen. 'Kansloos', zeggen talloze deskundigen, inclusief Grütters. 'De kans dat dat verzoek wordt gehonoreerd is net zo groot als de kans dat het hier morgen 25 graden vriest.'
Om een crisis te mogen uitroepen moet Nederland bij de Europese Commissie aannemelijk maken dat wij heel veel meer asielverzoeken krijgen dan andere Europese landen en veel meer dan redelijk zou zijn.
Maar de asielinstroom is helemaal niet zo groot. Nederland kreeg in de afgelopen tien jaar zo'n 3,4 procent van alle eerste asielaanvragen in Europa. Daarmee zitten wij onder het EU-gemiddelde. Het aantal asielverzoeken is weliswaar in Europa gestegen maar in Nederland is juist een dalende tendens te zien.
'Er is dus helemaal geen sprake van een crisis', zegt Grütters. Griekenland heeft dat eerder geprobeerd bij de Europese Commissie. 'Maar zelfs dat verzoek is afgewezen', zegt hij. 'De Commissie stelde onder meer dat Griekenland de crisis zelf had veroorzaakt door voor onvoldoende opvang te zorgen.'
Dat geldt ook voor Nederland. Wij hebben te maken met een opvangcrisis die is veroorzaakt door kortzichtig beleid; door te snel ontslaan van personeel bij de ind en het te vroeg sluiten van azc's. Wat al jaren ontbreekt is een structureel opvangbeleid. Zo pleit Grütters ervoor dat elke gemeente naar rato plek heeft voor een x-aantal asielzoekers. 'Structureel en kleinschalig, daarvoor is meer draagvlak. Die bedden blijven beschikbaar, ook als ze even leeg zijn.' Het is een taak van het rijk om asielzoekers op te vangen en daar is nu minister Faber van de PVV verantwoordelijk voor.
'Ook dit punt is een afleidingsmanoeuvre', zegt Grütters. 'Ferme taal uitslaan, maar de facto zal het geen enkel effect hebben op de werkelijke situatie. Wel kan het kabinet, lees de PVV, hierna zeggen: wij wilden wel minder asielzoekers, maar het mocht niet van Brussel.'
4. Het kabinet gaat een opt-out-clausule voor het Europees asiel- en migratiebeleid bij de Europese Commissie indienen.
Eveneens kansloos. Waarom zouden de andere EU-landen hiermee akkoord gaan? Alle Europese landen, inclusief Nederland, hebben samen afspraken gemaakt en ondertekend op het gebied van asiel en migratie. Het is geen dictaat dat zomaar uit de Brusselse hemel is komen vallen, zoals veel politici het graag doen geloven. Als Nederland zich niet meer aan de Europese afspraken houdt en bijvoorbeeld besluit geen asielzoekers meer op te nemen, dan zullen die naar Duitsland of België gaan. 'Die zijn wel gek om hiermee in te stemmen', zegt Grütters. 'Ook zij zullen dan een opt-out willen. De anti-migratiewind waait immers ook in veel andere EU-landen. Dat betekent feitelijk dat de EU wordt opgeheven en dat we teruggaan naar de situatie van voor 1950.'
Maar voor de PVV is het gegarandeerd succes. Ook nu kunnen ze zeggen: wij hadden een 'goede oplossing', maar 'het mocht niet van Brussel'. 'Een valse-vlagoperatie' noemde Gareth Davies, hoogleraar Europees recht aan de VU, dit onlangs in een opiniestuk in deNRC.
'Vragen om een opt-out is dus een volstrekt logisch beleid, dat de economische doelen van de VVD en BBB dient en de politieke doelen van de PVV, juist omdat het geen kans van slagen heeft. Het is een beleid dat is ontworpen om strategisch te falen en daarbij politiek te winnen.'
5. De spreidingswet intrekken zal de opvangcrisis bestrijden.
'Dit is net zoiets als zeggen: er is een fileprobleem in Nederland en als oplossing gaan we de autosnelwegen afschaffen, want dan heb je geen files meer', zegt Carolus Grütters. 'De spreidingswet afschaffen is geen oplossing, het zal het probleem van de ongelijkmatige opvang alleen maar verergeren.'
6. Het kabinet gaat de opvang van asielzoekers uit Europa afkopen.
Het EU-migratiepact waarmee de Raad in mei dit jaar instemde en dat in 2026 in werking moet gaan, heeft onder andere als doel vluchtelingen eerlijker over Europa te herverdelen en elk land naar rato een aantal vluchtelingen te laten opnemen. Onder druk van onder andere de Hongaarse premier Viktor Orbán is daarin ook de mogelijkheid geboden om deze plicht af te kopen voor 20.000 euro per vluchteling. Het kabinet kiest de laatste optie, maar heeft daar in de budgettaire onderbouwing geen post voor opgenomen. Sterker nog: het boekt bezuinigingen in op asiel.
7. Om de instroom terug te dringen zullen grenscontroles worden versterkt.
Het was een van de eerste mediamomenten van minister Faber na de zomer: begin augustus stond ze bij de grensovergang met Duitsland langs de A12 de media te woord. 'Ik ben voor intensievere controles', zei ze tegen de toegestroomde pers. Maar meer dan symbolisch is dit niet, want zelfs al wordt iemand door een vliegende brigade van de marechaussee onderschept, dan heeft die altijd het recht om asiel aan te vragen.
'Het is bovendien buitengewoon discutabel', zegt Grütters. 'Je mag in de eerste plaats binnen de EU alleen incidenteel en steekproefsgewijs aan de binnengrenzen controleren. Bovendien is er een groot risico op discriminatie en racisme. Het gevaar dat de marechaussee zal controleren op basis van uiterlijke kenmerken is erg groot. De discriminatoire veronderstelling is namelijk dat je aan de buitenkant kunt zien of iemand een verblijfsrecht in Nederland dan wel de EU heeft. En dat kan niet.'
8. Het kabinet gaat de 'asielvergunning voor onbepaalde tijd' afschaffen.
Om 'structureel tot de categorie lidstaten met de strengste toelatingsregels van Europa' te gaan behoren, wil het kabinet de asielvergunning onbepaalde tijd - een permanente verblijfsvergunning zonder einddatum - afschaffen.
'Juridisch gezien mag het', schrijft Anna Chatelion Counet, jurist en buitenpromovendus bij de Vrije Universiteit, in deVerblijfblog. Maar de asielinstroom zal dar niet verminderen. 'De kans dat een asielvergunning onbepaalde tijd kan worden ingetrokken is klein. Het internationaal recht verbindt strenge eisen aan het intrekken van asielvergunningen vanwege het belang van rechtszekerheid. De situatie in het land van herkomst moet ingrijpend en duurzaam gewijzigd zijn, er moet getoetst worden of er geen andere redenen zijn om asiel te verlenen of andere dwingende redenen om toch niet terug te kunnen keren. Het is daarnaast aan de ind om dit aan te tonen.'
Dat betekent dat de ind, die al jaren kampt met een immense achterstand, te maken zal krijgen met veel extra procedures, wat tijd en geld kost. 'De vluchtelingen zullen bovendien een onzekere verblijfsstatus krijgen, wat niet bevorderlijk is voor hun integratie.'
9. Invoering van een 'tweestatusstelsel' zal de asielinstroom beperken.
'Dit is het domste wat je kunt doet', zegt Carolus Grütters van het Centrum voor Migratierecht. Vluchtelingen kunnen op basis van twee gronden asiel krijgen. Allereerst als iemand als individu gegronde vrees heeft voor vervolging, vanwege ras, religie, nationaliteit, politieke overtuiging of het behoren tot een sociale groep; dan valt zo iemand onder de definitie van vluchteling volgens het VN-Vluchtelingenverdrag. Of als iemand ernstig risico loopt op schade als gevolg van willekeurig geweld in een land, bijvoorbeeld door een oorlog; dan valt iemand onder subsidiaire bescherming.
Nu bestaat er in Nederland een eenstatusstelsel waardoor beide categorieën gelijke rechten hebben. Onder een tweestatusstelsel zouden verdragsvluchtelingen gunstiger behandeld kunnen worden dan mensen met subsidiaire bescherming. Bijvoorbeeld als het gaat om het moeilijker maken van nareisaanvragen voor hereniging met familieleden. 'Maar dat gebeurt nu al', zegt Grütters. 'Op dit moment wordt een asielverzoek pas na twee jaar daadwerkelijk behandeld. Vervolgens duurt het nog eens twee jaar voordat het verzoek om gezinshereniging in behandeling wordt genomen. Moet je even bedenken: dan ben je al vier jaar gescheiden van je gezin. Om gek van te worden.'
Het meerstatusstelsel is in Nederland juist afgeschaft in 2001 omdat bijna iedereen doorprocedeerde voor een andere status, met een beter pakket aan rechten. Het opnieuw invoeren ervan zal leiden tot verlenging van de beslisprocedures van de ind, meer procedures bij de rechtbank en de Raad van State. Het zal daardoor ook het opvangprobleem alleen maar vergroten. 'Een oproep voor de bühne', noemt Grütters het dan ook. Het is volgens hem net als de nareis-opnareis-leugen van VVD-leider Dilan Yesilgöz. Duizenden mensen zouden zo hier komen, ze herhaalde het in talkshows en interviews. Het bleken er slecht tientallen te zijn. 'Ze heeft uit haar nek staan kletsen om maar de horreur te schetsen.'
10. Nederland is té aantrekkelijk voor asielzoekers.
Nederland is een walhalla voor statushouders, schreef Geert Wilders, fractievoorzitter van de grootste partij in de Tweede Kamer afgelopen week op X: 'Huis, inrichtingskrediet, uitkering, alles wordt voor ze geregeld. Walhalla Nederland.' Faber beaamde dat na vragen vanDe Telegraaf. 'Het is niet voor niets dat ze allemaal deze kant op komen. Ik heb het in Ter Apel gezien. Daar komen bussen aanrijden, stappen mensen uit met een koffer. Die zijn niet via Schiphol gekomen of via zeehavens, die zijn gewoon over land gekomen. Dan zijn ze vanaf de buitengrenzen van de Europese Unie over land hierheen gekomen en dan vraag ik mij wel af: waarom stop je niet veel eerder?'
Al meer dan veertig jaar roepen politici dat er een restrictief toelatingsbeleid moet worden gevoerd en Nederland 'onaantrekkelijk' moet worden gemaakt. Tal van 'versoberingsmaatregelen' en 'strengere' toelatingseisen zijn doorgevoerd, inclusief een poging om detentiecentra voor overlastgevende asielzoekers op te richten - wat mislukte omdat de rechter een streep zette door deze 'procesbeschikbaarheidslocaties' omdat het verschil met echte detentiecentra marginaal was. Allemaal zonder significant resultaat.
Steeds wordt geroepen dat Nederland te aantrekkelijk is, bijvoorbeeld omdat het te soepel zou zijn met het inwilligen van asielverzoeken. 'Wederom grote kletskoek', zegt Grütters. 'Ons inwilligingspercentage lag even iets boven het gemiddelde in Europa omdat wij relatief veel mensen kregen uit onveilige landen, zoals Syrië en Eritrea. Maar dat is niet omdat het hier aantrekkelijker zou zijn. Bovendien kiest een asielzoeker geen bestemmingsland: dat doet de mensensmokkelaar op basis van wat de vluchteling te besteden heeft.'
Het punt met vluchtelingen is dat ze niet vrijwillig vertrekken uit hun land. Dus nog meer soberheid, nog meer restricties, nog langere wachttijden, nog hogere muren aan de buitengrens, nog meer 'pushbacks'; het houdt mensen die een veilig heenkomen zoeken niet tegen. Wel zorgen die maatregelen voor veel persoonlijk leed, voor jarenlange juridische onzekerheid, voor meer trauma's, en verspilde levenstijd.
Er is een ding waarin Nederland wél heel aantrekkelijk is: arbeid. Van alle migranten die naar Nederland komen, komt zo'n tien procent als vluchteling en negentig procent als arbeidsmigrant. Het draait, zoals migratiewetenschapper Hein de Haas schrijft in zijn boekHoe migratie echt werkt,allemaal om de economie. De grootste drijfveer voor migratie is de vraag naar, veelal onderbetaalde, arbeid en die is in Nederland groot: in de kassen, in distributiecentra, slachthuizen, de bouw, de zorg, en ook bij hightechbedrijven als asml. Daarin zou het kabinet politieke keuzes kunnen maken waardoor daadwerkelijk het aantal immigranten afneemt. In het hoofdlijnenakkoord staan hierover nauwelijks plannen, het ligt met name bij de BBB-achterban gevoelig. Toch kwam de vvd vorige week met een visiestuk over arbeidsmigratie:Kiezen wie we echt nodig hebben.Hiermee ligt er een potentiële splijtzwam onder de coalitie.
De asieldynamiek draaide weer op volle toeren, alsof asielzoekers het grootste probleem zijn