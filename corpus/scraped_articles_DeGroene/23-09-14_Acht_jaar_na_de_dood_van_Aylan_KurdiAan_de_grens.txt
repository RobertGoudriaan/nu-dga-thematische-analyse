Acht jaar na de dood van Aylan Kurdi Aan de grens

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
14 september 2023
'Laat dit de laatsten zijn die sterven, en laat hun dood niet tevergeefs zijn.' Dit zei de vader van Aylan Kurdi acht jaar geleden nadat de foto van zijn zoons levenloze lichaam op het strand bij het Turkse Bodrum de wereld schokte. Ook zijn vrouw en oudste zoon verdronken toen de rubberboot kapseisde waarmee ze naar het Griekse eiland Kos probeerden te komen. Zijn wens heeft geen gehoor gevonden.
De laatste acht jaar zijn er naar schatting honderden kinderen op weg naar Europa gestorven. De Europese Commissie verzuimt tot op de dag van vandaag om veilige vluchtroutes te creëren waarmee dit voorkomen kan worden. Nog steeds kunnen mensensmokkelaars exorbitante bedragen vragen voor hun levensgevaarlijke routes.
De Commissie financiert zelfs het illegaal terugsturen van migranten (pushbacks) door Griekenland en gewelddadige maatregelen om mensen buiten te houden. Het groot grensbeheerfonds heeft een begroting van 1,94 miljard euro, waarvan Griekenland 450 miljoen ontving voor 2015-2021. Om te controleren of deze uitgaven in overeenstemming zijn met de mensenrechten, moeten landen hun eigen monitoringscomités oprichten. 'Het is alsof de slager zijn eigen vlees keurt', zegt GroenLinks-europarlementariër Tineke Strik.
De Europese Commissie handhaaft de financiering van de Griekse kustwacht, ondanks het feit dat de bewijzen van gewelddadige optredens door deze dienst zich opstapelen. De Griekse premier Mitsotakis reageert elke keer vol verbazing als er nieuwe bewijzen opduiken. Zoals toenThe New York Timeseen video publiceerde waarin te zien is hoe de kustwacht zelfs mensen die al aan land waren aangekomen weer de zee op stuurde. Ook de Libische kustwacht die vluchtelingenboten aanvalt en zelfs ngo-schepen beschiet, ontvangt financiering van de Europese Unie.
Hulpverleners worden tegelijk geconfronteerd met criminalisering. Zoals Mare Liberum, een van de laatste ngo's die de mensenrechten op de Egeïsche Zee monitorde. Vanwege een nieuwe Griekse wet mogen ze dit sinds 2022 alleen nog maar vanaf de kust doen. In maart dit jaar stopte de organisatie volledig met haar werkzaamheden in Griekenland vanwege 'sabotage, obstructie en repressie' door de Griekse regering. Ze zagen geen veilige manier om hun missie voort te zetten.
Het aantal in 2023 getelde doden en vermisten aan de Europese buitengrenzen volgens het Missing Migrants Project (IOM): 3219