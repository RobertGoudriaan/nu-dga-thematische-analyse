Al het jeugdige verdwijnt

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
30 januari 2025
Zelden is in een roman het contrast tussen oorlogsgebeurtenissen en de koele taal zo schrijnend als inDe tweelingentrilogievan de Hongaarse schrijver Ágota Kristóf.
Twee negenjarige jongens zijn drukaan het werk op het landgoed van hun oma. Hun moeder liet ze hier voor onbepaalde tijd achter, ze moeten helpen met wieden en oogsten, ze bouwen een brug van bakstenen en planken - die ze vinden bij de kapotgebombardeerde huizen in de buurt. Het is oorlog, ja, daar horen ze af en toe volwassenen over praten. Maar wat het precies betekent? Wie vecht eigenlijk tegen wie?
De jongens houden zich bezig met concrete handelingen, heel feitelijk opgetekend. Het gaat zo weinig om individuele gevoelens en gedachtes dat ze niet eens een eigen perspectief hebben: alles inHet schriftwordt verteld vanuit een 'we'. Precies dat contrast, tussen de registrerende, heldere kindertaal en de gruwelijkheden die op de achtergrond meedeinen en soms ineens op de voorgrond staan, maakt het verhaal zo rauw en indringend.
Het schriftis het eerste deel vanDe tweelingentrilogie,een drietal romans waarvoor de Hongaarse schrijver Ágota Kristóf (1935-2011) een heldere leidraad gehanteerd lijkt te hebben: de hevigste taferelen hebben geen ronkende taal nodig. Gruwelijkheden zijn juist effectief als ze heel kalm, bijna terloops worden verteld.
Vanuit dat idee is natuurlijk veel over de Tweede Wereldoorlog geschreven, de kampliteratuur van Primo Levi ontleent er deels zijn onverwoestbare kracht aan. Maar zelden las ik een werk waarin het contrast tussen de akelige gebeurtenissen en de koele taal zo schrijnend is. Oorspronkelijk verschenen de drie romans afzonderlijk - in 1986, 1988 en 1991 - en ze zijn ook los van elkaar te lezen, maar het is een juiste keuze om ze als één geheel te publiceren, zoals vanaf de jaren negentig al in tientallen talen is gebeurd. (In Nederland gaf Van Gennep de trilogie eerder uit, nu heeft uitgeverij Das Mag haar afgestoft en gepresenteerd als geheimtip onder boekhandelaren.) Deze drie romans vertellen samen een weids, verbrokkeld verhaal waarin Kristóf laat zien hoe onwetende kinderen veranderen in verwonde eenlingen, hoe alle pogingen om iets vast te houden en te begrijpen vroeg of laat vervliegen, hoe trauma's etteren en opspelen ook lang nadat een oorlog is afgelopen.
Die eerste roman,Het schrift,is de helderste en toegankelijkste van de drie. De twee jongens worden dus achtergelaten bij hun oma, waar ze afgezonderd opgroeien: geen school, geen vrienden, alleen soms flarden van een langsrijdende jeep, een vliegtuig, een gestorven soldaat in het bos. Naar verluidt is het verhaal geïnspireerd op Kristófs eigen jeugd en speelt alles zich af aan de haar bekende Hongaars-Oostenrijkse grens, maar er wordt niets geconcretiseerd. Dat past bij de wereldvreemde cocon waarin dit alles plaatsvindt. De grootmoeder blijkt tiranniek, noemt de jongens consequent 'tevengebroed', geeft hun taken in en rondom het huis - en toch raken ze op een vreemde manier aan haar verknocht: geen kinderen zo trouw als verwaarloosde kinderen, blijkt eens te meer.
Bijna alles in dat huis wordt een ritueel, maar de oorlog schudt elke alledaagsheid door elkaar, vervormt de wereld van die twee broers; er vinden verderop gevechten plaats, plotseling duikt hun moeder op die haar jongens na jaren tegen hun zin wil meenemen - en dan is er ineens een ontploffing. 'Wij kijken naar onze Moeder. Haar darmen komen uit haar buik. Zij is overal rood.'
Het bijbehorende gevoel moeten we er maar bij bedenken. Zo gaat het steeds in deze drie romans: het draait om de handelingen en dialogen, niet om de interne overpeinzingen. Telkens als er iets van houvast lijkt, verdwijnt die bruusk.
Dit is een van de kernthema's van Kristóf: dat er in zulke oorlogstijden geen enkele basis meer resteert waarop je kunt leunen. Dat niemand ooit helemaal kenbaar is, dat uiteindelijk alleen chaos heerst. Want ook in de andere twee romans speelt de schrijver steeds behendig met verwachtingen.Het bewijsis direct na de oorlog gesitueerd: opeens neemt ene Lucas het woord, die naar een gezinsleven verlangt en die geen tweelingbroer blijkt te hebben. Wat is er van dat eerste boek verzonnen? En hoe zit het met de tweelingbroer die wel opduikt in zijn dromen, waarna Lucas betraand wakker wordt?
De toon is ook nu ijzig helder, maar de blik van het kind wordt losgelaten, de hoofdstukken groeien, en daarnaast neemt een (mogelijk fictieve) boekhandelaar het woord die reflecteert op al het voorgaande. In de intense, hoofdstukloze romanDe derde leugen,ten slotte, verschuift het perspectief opnieuw: ditmaal neemt de 'andere' broer het woord, een ontheemde jongen in naoorlogs Hongarije: 'Ik zit in de gevangenis van het dorpje van mijn kindertijd.' Uitgebreid legt hij uit wat er gebeurd is, het wordt algauw duidelijk dat veel van zijn afgelopen jaren verzonnen is.
En toch wordt dit werk nergens een priegelig spel met fictie en werkelijkheid. Kristóf schudt haar trilogie voortdurend op met nieuwe perspectieven, achteloze tijdsprongen, nieuwe passages over bekende gebeurtenissen - maar het verhaal blijft toegankelijk. En wat de grote meerwaarde is van deze romans als één geheel lezen: ze reageren impliciet voortdurend op elkaar, maken voelbaar hoe gewond en verward ook oorlogsslachtoffers blijven die niks met geweld vandoen hebben gekregen.
Al het jeugdige verdwijnt, maar er komt geen grip voor in de plaats, ook niet ruim na 1945. En wat inDe tweelingentrilogiealsmaar voelbaarder wordt, is de redding die de fictie kan brengen. Uiteindelijk stort een ik-figuur genaamd Klaus zich op het schrijven, hij wil zelf eenheid aanbrengen, en mijmerend over onder meer zijn moeder en broer stelt hij: 'Ik denk ook dat we binnenkort weer alle vier verenigd zullen zijn.' Alles noteren, dat ziet hij als zijn belangrijkste taak, dingen vasthouden of juist verzinnen, fantaseren over hoe dingen anders hadden kunnen lopen. En overzien wat er nou eigenlijk echt gebeurd is.
Kristóf laat zien hoe onwetende kinderen verwonde eenlingen worden
Basso Cannarsa / Opale / Lumen | Ágota Kristóf in 2004