'Als ik hier ben, hang ik niet op straat' Onderzoek Preventie van jeugdcriminaliteit

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
4 juli 2024
Om te voorkomen dat kwetsbare jongeren de zware criminaliteit in duiken, ontwikkelen overheid en commerciële partijen allerlei preventieprojecten. Sommige lijken te werken, andere werken averechts.
'Wij gaan het vandaaghebben over maffiapraktijken in de buurt.' In de refter van een middelbare school in Gouda staat Hans, de dertiger probeert een rumoerige zaal stil te krijgen. Twaalf jaar lang stond hij aan het hoofd van een criminele organisatie die handelde in wiet. Vandaag probeert hij als ex-crimineel te verhinderen dat de jongeren in de zaal dezelfde foute keuzes maken.
De tweedeklassers zijn met andere dingen bezig. Er klinkt gelach, gegiechel, er wordt voortdurend onderling gepraat. Een meisje speelt ongeïnteresseerd met haar nagels. 'Duurt de les echt negentig minuten?' vraagt ze. 'Mogen we ook eten en drinken?' vraagt een ander. Vier tieners worden uit de klas gehaald en tien meter verder neergezet.
'Een pittige groep', zegt Petra van den Berg. Ze is ontwikkelaar van de voorlichtingsles Leerlingalert, die schooljongeren bewust wil maken van 'criminele ondermijnende activiteiten'. Scholen kunnen kiezen tussen een 'basispakket' en een 'pluspakket' met een ervaringsdeskundige. 'Ik heb nagenoeg alle scholen in Nederland gemaild met ons aanbod.'
Door het hele land geven allerlei partijen voorlichtingslessen, ondanks het feit dat deskundigen waarschuwen dat deze bewustwordingsacties veelal niet werken en mogelijk zelfs schadelijk zijn. Jongeren kunnen door de verhalen soms juist geïnspireerd raken, is de vrees. Bijvoorbeeld omdat ze horen dat je veel geld kunt verdienen met het rondbrengen van pakketjes drugs en er schijnbaar goed mee weg kunt komen. 'Ons programma werkt wél', reageert ontwikkelaar Van den Berg. 'Wij benadrukken dat het vele geld in de criminaliteit niet opweegt tegen de angst en eenzaamheid die veel criminele jongeren ervaren.'
Vorig jaar stuurde ze een persbericht de wereld in: onderzoek toont aan dat het programma 'doelmatig' is en de deelnemers 'bewust maakt'. Het onderzoek werd betaald en mede vormgegeven door het ministerie van Justitie en Veiligheid, dat de voorlichtingsles al vijf jaar subsidieert. 'Samen met het ministerie heb ik beslist om niet het effect van de les te onderzoeken, maar wel te testen of jongeren na de les meer kennis hebben over de risico's om in de criminaliteit terecht te komen.'
'Het effect van het programma kun je uit dit onderzoek helemaal niet afleiden', zegt Martha de Jonge van het Trimbos-instituut. Ze waarschuwde eerder voor mogelijk schadelijke effecten van voorlichtingslessen. 'Er wordt nu enthousiast gezegd dat het programma werkt omdat het deelnemers bewust maakt, maar dat betekent helemaal niet dat je je ook anders gaat gedragen.'
Minderjarigen die drugsuit containers halen in de havens van Rotterdam en Vlissingen waren het afgelopen jaar veelvuldig in het nieuws. Volgens de politie plaatsen jonge daders steeds vaker explosieven aan woningen. Meer kwetsbare jongeren raken betrokken bij zware vormen van criminaliteit, meldt het ministerie van Justitie en Veiligheid.
Datzelfde ministerie wil 'een nieuwe generatie criminelen voorkomen' en organiseerde daarom al in 2022 'Preventie met Gezag', een aanpak van jeugdcriminaliteit die schommelt tussen preventie en repressie. Gemeenten moeten kwetsbare jongeren helpen, was de redenering van het ministerie, de politie moet meer jeugdige criminelen opsporen en het OM moet ze sneller vervolgen. De ambitie is om hier de komende tien jaar bijna anderhalf miljard voor uit te trekken. 'Met deze investeringen kunnen we het tij keren.'
In wijken waar 'kwetsbare' jongeren wonen, zoals Delfshaven in Rotterdam, Malburgen in Arnhem en Hoge Vucht in Breda, gebruiken gemeenten een deel van dat geld om allerlei projecten op te tuigen die het gedrag van jongeren moeten verbeteren en hen uit de criminaliteit moeten houden. Van lessen met ervaringsdeskundigen en een project om schooluitval te voorkomen tot gezinsbegeleiding en talentontwikkeling met behulp van muziek. Gemeenten mogen zelf beslissen welke trajecten ze gebruiken. Wel moeten ze zo veel mogelijk kiezen voor 'kansrijke en bewezen effectieve interventies'.
Gebeurt dat ook? Onderzoeksplatform Investico onderzocht voorDe Groene AmsterdammerenTrouwin welke projecten kwetsbare jongeren belanden. Naar schatting dertig miljoen euro van het geld dat gemeenten jaarlijks van het ministerie krijgen gaat naar niet-onderbouwde interventies, zo blijkt. De programma's die wel wetenschappelijk zijn onderbouwd gebruiken gemeenten daarentegen nauwelijks.
Bovendien krijgen gemeenten waar de jeugdcriminaliteit geen groot probleem is ook geld uit deze pot. Sterker nog: over een langere periode bekeken daalt de jeugdcriminaliteit gestaag. Dat weerhoudt overheid en commerciële partijen er niet van allerlei preventieprojecten te ontwikkelen voor kwetsbare jongeren. Sommige projecten zijn zelfs mogelijk schadelijk en stigmatiserend. 'We storten interventies uit op kwetsbare mensen, terwijl we niet weten wat ze doen', zegt hoogleraar Geert-Jan Stams.
'Family on me, family on three!'roept een kleine jongen met bruin haar. In de Erasmushal in Vlaardingen staan veertien jongeren in een kring. Ze zijn tussen dertien en zestien jaar oud. Verschillende van deze kwetsbare jongeren zijn al in aanraking geweest met criminele leeftijdgenoten. Mariska bijvoorbeeld heeft een vriend die een bom plaatste in Amsterdam. Of Sheldrick, hij krijgt soms geld om 'klusjes' te doen. Dan neemt hij, 'om zichzelf te beschermen', een pistool mee. Nu richten al deze jongeren hun gebalde vuisten naar het midden van de kring, waar ze elkaar raken.'One, two, three',hervat de jongen met bruin haar zijn kreet. Waarna iedereen, luidkeels:'Family!'
De jongeren komen twee keer per week samen onder begeleiding van de jongerenwerkorganisatie YETS Foundation (Youth Empowerment Through Sports). Om te gaan basketballen, zoals vandaag. Of voor huiswerkbegeleiding of een workshop waarin ze leren met elkaar in gesprek te gaan of te debatteren. 'yets heeft me geleerd met twee woorden te praten', zegt Sheldrick. 'Als ik hier ben, hang ik niet op straat.'
Op het basketbalveld leren de jongeren dat discipline en respect belangrijk zijn én dat ze er mogen zijn als persoon. Het is muisstil als een van de coaches aan het woord is. Wanneer Sheldrick even niet goed luistert, moet hij push-ups doen. Vaker krijgt hij complimenten. Dan verschijnt er een glimlach op zijn gezicht.
YETS moet voorkomen dat jongeren uit de maatschappij vallen. Om te testen of dat lukt meldde de jongerenwerkorganisatie de methode aan bij de Erkenningscommissie Interventies. Die onafhankelijke commissie beoordeelt interventies op wetenschappelijke onderbouwing en effectiviteit. 'We hebben van dag tot dag uitgeschreven hoe we werken', zegt coach Giannini Olieberg. De commissie heeft het traject erkend als wetenschappelijk 'goed onderbouwd'. Om nog een betere, meer hoogwaardige erkenning te krijgen, moet yets nu gaan aantonen dat de jongeren in het traject er ook daadwerkelijk beter van worden.
'Daar is veel onderzoek voor nodig', zegt Olieberg. Het project volgt de vooruitgang van de jongeren nauwgezet. Ze moeten drie keer een lange vragenlijst invullen en worden geïnterviewd. Samen met universiteiten meet yets alles. Van de aanwezigheid van de jongeren tot schoolcijfers en andere bijzonderheden. 'We doen dat omdat we niet alleen een mooi verhaal willen verkopen, maar ook een traject dat aantoonbaar werkt.'
Het is opvallend dat al dat onderzoekswerk weinig oplevert voor yets. De organisatie krijgt ondanks het wetenschappelijke fiat geen voorkeursbehandeling en ontvangt bijvoorbeeld geen geld vanuit Preventie met Gezag om het basketbaltraject uit te breiden of vaker in te zetten. Waar het geld uit Preventie met Gezag dan wel heen gaat, hoeveel erkende interventies er in de praktijk worden gebruikt - en hoeveel niet-erkende - daar heeft het ministerie geen goed zicht op. 'Dat houden de gemeenten zelf bij.'
Daarom deed Investico een uitvraag bij 27 gemeenten die geld krijgen van het ministerie voor hun kwetsbare wijken. In totaal inventariseerden we 441 ingrepen of interventies die gemeenten nu al inzetten of in de toekomst willen gaan inzetten. Dat zijn voor een deel algemene investeringen, zoals extra jeugdboa's of jeugdagenten. In twee derde van de gevallen gaat het om projecten die het gedrag van een bepaalde groep jongeren proberen te verbeteren, zogeheten gedragsinterventies, zoals het basketbaltraject.
Gemeenten kiezen hier nauwelijks voor erkende projecten, blijkt uit onze uitvraag. In Nederland zijn er 62 projecten die het gedrag van jongeren proberen te verbeteren en waarvan de commissie stelt dat ze een goed wetenschappelijk onderbouwd programma hebben. Van al die erkende projecten gebruiken veertien gemeenten er maar eentje en zes zelfs helemaal geen. Van alle gedragsinterventies die gemeenten samen inzetten is naar schatting slechts acht procent erkend.
Gemeenten en commerciële partijen ontwikkelen vooral allerlei andere projecten voor de kwetsbare wijken. Dat zijn vaak algemene interventies voor alle kinderen uit een klas, school of wijk, zoals de voorlichtingsles van de ex-crimineel in Gouda. 'Om de kloof tussen politie en jeugd te verkleinen' worden kinderen bijvoorbeeld opgeleid tot 'politiekids', waarna ze een rolmodel worden voor een 'veilige en leefbare wijk'. Er is een speciale 'meidentraining' ontwikkeld, omdat 'meiden een eigen unieke rol spelen binnen de drugscriminaliteit'. Er zijn zeker 24 interventies om kinderen en jongeren bewust te maken van de risico's van criminele daden, van een speciale theatervoorstelling en een virtual reality game ('Less Mess'), tot een 'riskfactory' en een escaperoom ('Foute Centen').
Jongeren die op de radar van gemeente of politie verschijnen en die de gemeente aanmerkt als 'risico', komen in speciale, individuele trajecten. Gemeenten huren daar jongerenwerkers of straatcoaches voor in, veelal hebben zij geen wetenschappelijk onderbouwd programma. In Lelystad is dat jongerenwerker Rick van der Molen. Hij begeleidt jongeren die bijvoorbeeld psychische problemen hebben, drugs gebruiken of een delict pleegden in zijn foodtrucks, 'met van die mooie pizza-ovens, een barista-apparaat en Italiaans schepijs. Dan gaan we naar bruiloften en volgt er een pizzafeest. Het doel is dat de jongeren leren werken, discipline krijgen, en dat ze bovenal trots op zichzelf leren zijn.' Of het programma ook werkt? 'Jongeren staan te trappelen om naar hier te komen en zijn dankbaar.'
Sommige organisaties hebben zelfs nog maar weinig ervaring met de doelgroep. In Heerlen huurt de gemeente bijvoorbeeld jongerenwerkorganisatie jens in (Jong en Sterk). 'We begeleiden deze risicojongeren nog niet echt, wellicht moeten we nog op zoek naar extra expertise', zegt directeur Sven Balk. 'We zullen ook moeten gaan ontdekken hoe het werkt.'
Gemeenten hebben weinig zin om de interventies te laten onderzoeken, blijkt uit een analyse van de begrotingen die we kregen van twintig gemeenten. Het kost vooral veel geld om al die verschillende projecten te coördineren. Er gaat drie keer meer naar 'programmamanagement' dan naar onderzoek of de interventies ook werken, blijkt uit onze berekeningen. In Nijmegen gaat meer geld naar een consultingbureau voor het schrijven van de plannen. In Venlo, Schiedam en Den Haag geven ze zelfs meer geld uit aan communicatie dan aan onderzoek.
Om jongerenwerk te ondersteunen en te onderzoeken of het helpt om jongeren uit de criminaliteit te houden, trekt het rijk 2,6 miljoen uit. Opmerkelijk genoeg gaf het dat geld niet direct aan universiteiten en jongerenwerkorganisaties, maar aan de brancheorganisatie van het jongerenwerk Sociaal Werk Nederland. Die kreeg de opdracht om onderzoek naar het eigen werkveld te coördineren. Nog geen zeshonderdduizend euro gaat naar universiteiten, bijna het dubbele naar de brancheorganisatie zelf voor coördinatie, communicatie en het bijwonen van conferenties.
Sinds de start vanhet subsidieprogramma is Preventie met Gezag alleen maar groter geworden, van vijftien deelnemende gemeenten in 2022 naar 47 nu. Van Gouda tot Rotterdam en Den Haag, allemaal krijgen ze geld van het rijk om jeugdcriminaliteit in de kiem te smoren.
Op de achtergrond speelt iets geks: hoewel met veel urgentie miljarden worden uitgetrokken, gaat het eigenlijk best goed met de jeugdcriminaliteit. Sinds 2010 is het aantal minderjarigen dat door de politie als verdachte is geregistreerd meer dan gehalveerd, een ontwikkeling die zich in de meeste West-Europese landen voordoet. Ondanks berichtgeving over steekincidenten blijkt het aantal wapenincidenten, drugs- en geweldsdelicten onder minderjarige jongens sinds 2018 vrij constant.
Het ministerie van Justitie en Veiligheid zegt volop in te zetten op 'kwetsbare wijken met de grootste omvang en ernst van problematiek'. Dat zijn niet alleen wijken met hoge criminaliteitscijfers, men kijkt ook naar andere factoren zoals welvaarts- en opleidingsniveau. Een lage sociaaleconomische status is een voorspeller van criminaliteit, is de redenering. Daardoor gaan er miljoenen naar preventie en repressie in arme wijken waar de jeugdcriminaliteit eigenlijk wel meevalt. In de aangewezen kwetsbare wijken van Maastricht bijvoorbeeld vindt de politie niet meer jeugdige criminelen dan elders in het land.
De gemeente Maastricht stelt in een reactie dat politiecijfers niet alles zeggen omdat veel criminaliteit uit het zicht blijft. Om meer potentiële criminelen op het spoor te komen investeert de Maastrichtse politie in meer digitale middelen en mensen die bedreven zijn in Open Source Intelligence, staat in het plan van aanpak. Ook in Eindhoven gaat de politie een 'dynamisch realtime intelligence-beeld' verkrijgen van kwetsbare jongeren op basis van 'groepscans en digitale-bronnenonderzoek'. Breda zet in op de ontwikkeling van een 'beeldkamer', waarmee het sentiment in Breda kan worden gemonitord.
'Kwetsbaar' dreigt op deze manier een ander woord te worden voor 'bijna crimineel'. Jurist en privacy-expert Tijmen Wisman schrikt als hij de plannen van de politie leest. 'Door zo dicht op de huid van kwetsbare jongeren te zitten, ga je als overheid tegenover hen staan. Het werkt stigmatiserend en wekt wantrouwen op. Het is geen acceptabele werkwijze om jongeren als potentiële crimineel te behandelen louter omdat ze in een kwetsbare buurt wonen.'
Ook commerciële partijen stortenzich op de 'preventiemarkt'. Zo ontwikkelde Leon Meijs als directeur van de stichting WIJschool de zogenoemde WIJ-indicator. Leerkrachten die 'een niet pluis gevoel' bij een leerling hebben vullen digitaal een vragenlijst in, zegt hij. Wat hoor je in iemands denken? Of heeft die persoon een hoeveelheid cash bij zich die niet past bij zijn leeftijd? De software pikt dan automatisch een actie uit een databank met daarin 650 interventies, die 'allemaal effectief bewezen en goed onderbouwd zijn'.
Meijs verdient aan de indicator via private fondsen, overheidssubsidies en bijdragen van scholen, waarvan er al 21 de tool gebruiken. Nu wil hij verder groeien, 'we willen impact hebben en we zijn geen hobbyclub'. Hij is bijvoorbeeld in gesprek met Delft, dat de indicator nu misschien wil gebruiken in de kwetsbare wijken. 'Ook bij de andere gemeenten gaan we onze diensten aanbieden.' Er is geen tool die hierbij in de buurt komt, zegt hij. 'We lopen voor de troepen uit.' Toch wil het rijk Meijs niet subsidiëren. 'Ze vinden dat we onvoldoende wetenschappelijke onderbouwing hebben. En na de toeslagenaffaire zijn ze als de dood voor dataverzameling.'
'Het is te pijnlijk voor woorden dat het screenen van kinderen een commercieel product is geworden', zegt bijzonder hoogleraar Larissa Hoogsteder. 'Het kan stigmatiserend werken. Door een kind te benaderen als een potentiële crimineel, bestaat het gevaar dat het zal worden tot wat de omgeving ervan vindt.'
Het is iets na twee uurop een dinsdag als Lisa Abraham de trap oploopt naar de eerste verdieping van een basisschool in Arnhem. De leerlingen zijn net naar huis, maar voor Abraham, een jonge dertiger, begint het werk nu pas. Ze gaat zitten in een klein, sober ingericht lokaaltje met een Senseo-apparaat, een tafel en een bureau. Tegenover haar aan tafel zit de leerkracht van groep zes. Die zit daar omdat hij zich zorgen maakt over een van zijn leerlingen.
Een uur lang stelt ze de leerkracht allerlei vragen. Heeft het kind al eens iets gestolen en hangt het vaak op straat? Krijgt het wel een goede lunch mee van thuis? Wat bedoelt de leerkracht precies met dat de leerling zo vaak 'boos' is?
Abraham is coach en beoordeelt samen met collega's en de Universiteit Leiden of het kind dat hier anoniem wordt besproken een zogenoemd pit-kind is. pit staat voor Preventief Interventie Team en biedt een gemeente alles in één, van een identificatie van kinderen met probleemgedrag tot een intensief traject om dat gedrag te verbeteren. Het pit is een van de oudste preventieprogramma's, zou heel succesvol zijn en wordt steeds vaker ingezet.
PIT-kinderen vertonen agressief, regelbrekend gedrag, legt Lisa Abraham even later uit. 'Het zijn kinderen die een grote kans maken om af te glijden naar de criminaliteit.' De jongen, vertelt de leerkracht in het schoollokaaltje aan de PIT-coach, maakt na een geschiedenisles over de Tweede Wereldoorlog ongepaste grappen over vergassen. Bij conﬂicten op school, die hij vaak zelf uitlokt, ﬂuistert hij anderen in om te vechten en blijft zelf buiten schot. 'Ik denk dat dit kind zeker PIT moet krijgen', zegt ze buiten op de speelplaats.
We willen weten waarom het kind zo reageert en wat het nodig heeft, zegt Abraham. Daarom zal de jongen - na akkoord van de ouders - allerlei testen doen, zoals een intelligentietest. Op basis van de uitslag maakt Abraham een poster voor het kind. De coach schuift een kleurrijk A4'tje over tafel, als voorbeeld. Daarop staat waar het kind goed in is en welke uitdagingen het heeft. 'Zo leert het hoe zijn of haar brein werkt', zegt Abraham. 'Een jongen die bijvoorbeeld moeilijk emoties kan herkennen, leert dan om te vragen naar wat iemand voelt.'
Het Preventief Interventie Teamin Arnhem wordt ingezet vanuit Preventie met Gezag en moet kinderen met zorgwekkend gedrag vroegtijdig helpen. Dat team werd dertien jaar geleden opgericht door ambtenaar Kees Loef in Amsterdam. Het was een opdracht van wethouder Lodewijk Asscher die 'iets wilde doen voor scholen en jeugdzorg, maar zijn plannen niet door het ambtelijk apparaat kreeg', zegt Loef op een terras in Amsterdam. 'Ambtenaren zijn met handen en voeten gebonden.'
Beleidsmakers trommelen Loef wel vaker op om lastige klusjes op te knappen. Vorig jaar organiseerde hij in opdracht van toenmalig minister van Justitie en Veiligheid Dilan Yesilgöz een aanpak om 'overlastgevende' asielzoekers te straﬀen en versneld het land uit te kunnen zetten. Om die groep zo groot mogelijk te maken werd bewust vaag gelaten wat overlast precies is, aldus onderzoek van deNRC. Weigerachtige ambtenaren, onder wie de politiechef die waarschuwde voor risico's op etnisch proﬁleren, zette Loef onder druk om de aanpak toch uit te voeren.
Doe iets, beval Asscher hem dertien jaar geleden. 'Een heerlijk vage opdracht', zegt Loef nu. Hij maakte met PIT-collega Rosaly Brandon een rondgang langs Amsterdamse scholen en ontwikkelde samen met de Universiteit Leiden een aanpak voor 'altijd lastige en boze kinderen'. Daar hadden scholen aanvankelijk helemaal geen zin in, zegt hij. Ze vonden het slecht voor hun imago om deel te nemen aan zo'n aanpak. 'Maar het college vond het prachtig en bleef reclame maken.'
Sinds vier jaar is Kees Loef extern adviseur op verzoek van burgemeester Ahmed Marcouch, die in Arnhem een reeks maatregelen tegen jeugdcriminaliteit wilde aanzwengelen. 'Er was hier niks bij mijn aankomst.' Een van de eerste dingen die hij deed was het PIT installeren. PIT-coaches slagen erin ouders te bereiken die anders alle hulp weigeren, zegt Loef. 'Die rammen ook gewoon de voordeur in. Ze gaan niet weg als er niet wordt opengedaan, maar blijven net zo lang terugkomen tot ze de ouders spreken.' Maar, benadrukt Loef, 'als de ouders uiteindelijk geen PIT willen voor hun kind, beginnen we er natuurlijk niet aan.'
Scholen, eerst nog huiverig, zijn ondertussen blij met de PIT-aanpak, zegt Loef. 'Ze zien het gedrag van hun leerlingen verbeteren.' Ook andere gemeenten, zoals Schiedam, Leiden en Waalwijk, zetten het team in, gemeenten als Vlaardingen en Nieuwegein willen dat gaan doen. Allemaal zeggen ze dat de methode eﬀectief is. Steeds komt dezelfde claim terug, verwijzend naar onderzoek van de Universiteit Leiden. 'Bij zeventig procent van de kinderen lukt het om hun gedrag te normaliseren', schrijft ook Arnhem in de plannen van Preventie met Gezag.
'Maar het PIT moet eerst beter onderzoek doen vooraleer het zoveel reclame maakt', zegt hoogleraar Geert-Jan Stams. Het onderzoek van de Universiteit Leiden, waarmee gemeenten dwepen, is gebaseerd op de antwoorden van leerkrachten, die op gezette tijden een lange vragenlijst over hun PIT-leerlingen moeten invullen om te kijken of het beter met hen gaat. 'Een subjectief oordeel en niet voldoende', zegt Stams. 'Het onderzoek is bovendien niet transparant. Het zegt wel dat zeventig procent van de kinderen erop vooruitgaat, maar laat dat helemaal niet zien.' In plaats van te tonen hoeveel kinderen er met het PIT op vooruitgaan - en achteruitgaan - toont het onderzoek enkel een gemiddelde score voor alle kinderen samen, die iets beter is nadat de kinderen het PIT hebben gehad. 'Maar de kinderen vertonen dan nog steeds probleemgedrag, en de verbetering kan een heel andere oorzaak hebben dan het PIT.' Bij goed onderzoek naar de eﬀectiviteit van een programma moet de groep met behandeling steeds vergeleken worden met een vergelijkbare groep zonder behandeling, zegt hij. 'Maar dat doet het onderzoek niet en dan kun je ook geen conclusies trekken.'
We leggen al deze kritiek voor aan de ontwikkelaar van het PIT, Hanna Swaab, hoogleraar neuropedagogiek en ontwikkelingsstoornissen aan de Universiteit Leiden. 'De meeste kritiek is terecht', geeft ze toe. Negen jaar geleden stelde Swaab nog dat de eerste resultaten van het PIT-project laten zien dat 'bij maar liefst zeventig procent van de kinderen het probleemgedrag afneemt'. De resultaten verschenen vijf jaar later in het proefschrift van een van haar promovendi, een publicatie in een wetenschappelijk tijdschrift kwam er nooit. 'Dat was een eerste onderzoek', zegt ze nu. 'We willen nu onderzoek met een controlegroep gaan doen.'
'Er is een wildgroeiaan allerlei preventieprojecten ontstaan', zegt Trimbos-onderzoeker Martha de Jonge. 'Er wordt onder het mom van innovatie veel prut gemaakt, omdat er veel vraag én veel geld voor beschikbaar is.'
De gevolgen zijn groot: goed onderbouwde interventies, die er wel degelijk zijn, worden door het optuigen van al die niet-onderbouwde alternatieven minder gebruikt. Zo krijgen kwetsbare jongeren niet de hulp die ze wel nodig hebben.
Zo lijden daders niet zelden aan trauma's, psychische stoornissen of verslaving en hebben dan forensische zorg nodig. Larissa Hoogsteder is naast bijzonder hoogleraar ook directeur bij de Waag, de grootste aanbieder van ambulante forensische zorg in Nederland. 'Verschillende gemeenten, zoals Rotterdam, maken onvoldoende gebruik van ons. Ze kiezen dan voor goedkopere alternatieven als jongerenwerkers of straatcoaches die roepen dat zij het wel aankunnen. We krijgen bij de Waag jongeren dus steeds later binnen, wanneer de problematiek al veel ernstiger is geworden. Daar maken wij ons grote zorgen over.'
Om gemeenten de weg te wijzen schreef hoogleraar Geert-Jan Stams in opdracht van het ministerie van Justitie en Veiligheid een rapport dat in juni aan de Tweede Kamer is verstuurd. Gemeenten moeten een kleiner aantal projecten inzetten en focussen op interventies die erkend zijn, schreef Stams.
De meer fundamentele kwestie is of het wel zo'n goed idee is om al die verschillende geldpotjes voor preventie op te tuigen, constateert Martha de Jonge van het Trimbos-instituut. 'Of het nu ondermijning, radicalisering of verslaving is. Telkens worden die problemen van elkaar losgetrokken', zegt ze. 'Waarna een speciﬁeke oplossing wordt bedacht en een nieuwe markt gecreëerd. De meeste interventies die gemeenten inzetten zijn een schot hagel in de lucht, zonder te weten waar het doel precies staat.'
Eigenlijk weten we al lang wat werkt om al die problemen zo veel mogelijk te voorkomen, zegt De Jonge. Algemene basisondersteuning, zoals kinderopvang, opvoedondersteuning, schuldverlichting en goed jongerenwerk. 'Pas met die sociaal-economische basis op orde heeft het ook echt zin om extra in te zetten op specialistische interventies voor hen die het echt nodig hebben.'
De namen van Hans, Mariska en Sheldrick zijn geﬁngeerd. Hun echte namen zijn bij de redactie bekend