Eens een plunderaar, altijd een plunderaar Moskous dagboek Na 24 februari 2022

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
18 augustus 2022
Vanaf de invasie van Oekraïne tot aan deze zomer hield de Russische romanschrijver Alexander Snegirjov een dagboek bij. Hij zag Moskou in een kramp schieten, en ook weer ontspannen. 'Heel de Russische politiek is één grote speciale operatie.'
24 februari
Gisteren ben ik met een vriend wezen skiën in het Mesjorapark. Mijn vriend was ervan overtuigd dat de oorlog ieder moment kon beginnen, ik zei dat een oorlog gevaarlijk gekkenwerk zou zijn, waar niemand om gevraagd heeft. Boven ons vlogen enkele passagiersvliegtuigen en mijn vriend grapte dat het Oekraïense bommenwerpers waren.
Daarna zaten we in het restaurant van het Centrale Schrijvershuis met een paar bohemiens met geld te genieten van pasteitjes, peer in karamelsaus, handgemaakte bonbons en wodka. Na afloop strekten we de benen. Bij een weddenschap zette ik honderd dollar in op het uitblijven van een invasie. 's Avonds kostte een dollar tachtig roebel, 's ochtends negentig.
25 februari
De mensen zijn helemaal van slag. Sommigen schrijven in hun posts verontschuldigend dat ze zich schamen dat ze Rus zijn, anderen klagen over apathie en angst, weer anderen roepen via Instagram en Facebook op om alsjeblieft op te houden met al dat negatieve gedoe dat ze verhindert zich op hun werk te concentreren.
Voorstanders van de 'speciale militaire operatie' hinten erop dat het tijd is kampen voor landverraders op te zetten en pacifisten naar het hoge noorden te verbannen, ze delen een link naar een website met een lijst 'volksvijanden'. Opmerkzame burgers houden in de gaten wie likes plaatsen bij oppositieleden of god verhoede bij Zelenski.
27 februari
De drumster waar ik ooit verliefd op was woont nu in Israël en strijdt daar voor de rechten van de Palestijnen. Op Facebook eist ze in verschillende talen de strengst mogelijke sancties tegen Rusland. Russen noemt ze slaven.
Iedereen weet precies wat er in het oorlogsgebied gebeurt. Iedereen weet wat de verliezen zijn, welk militair materieel wordt ingezet en wat er moet gebeuren.
Mijn skimaatje vertelt dat hij voor het eerst weer tot rust kwam toen ze onderweg naar Londen in Belgrado landden. Ik ben daarentegen blij dat ik nergens naartoe ga. Van buitenaf ziet het er nog erger uit. Misschien krijg ik nog spijt.
Ze zeggen vaak dat Russen verantwoordelijk zijn voor deze oorlog. Dat is niet waar. Ik heb nooit op Poetin gestemd, bij verkiezingen voor de Doema stemde ik altijd op de oppositie. In Rusland zijn er onder Poetin nooit eerlijke verkiezingen geweest, heel de Russische politiek is één grote speciale operatie, zoals ze de oorlog noemen. Spreken over verantwoordelijkheid is bovendien enigszins hypocriet want ik betwijfel of er massademonstraties in Kiev, Odessa of Lviv geweest zouden zijn als Oekraïne Rusland massaal had aangevallen.
Een bevriende arts weet niet hoe hij aan Europese medicijnen voor zijn dochter moet komen. Wegens de sancties is de levering aan Rusland gestopt.
2 maart
Sommige kennissen plaatsen berichten op Facebook volgens het kant-en-klare sjabloon: 'Ik geef Meta geen toestemming informatie of foto's uit heden, verleden of toekomst te delen.' Die oproepen klinken tegen de huidige achtergrond een beetje vreemd. Persoonlijk snap ik niet echt hoe je Meta kunt verbieden foto's uit het verleden te gebruiken. Het is wel een trend: het verleden oprakelen.
Eenzame mensen hebben een mooie aanleiding om hun maatschappelijke contacten aan te halen.
Slimme mensen zijn al naar de eerste demonstratie, gearresteerd en beboet of een paar dagen vastgehouden. Die kunnen vast een vinkje zetten - niemand kan ze ervan beschuldigen dat ze passieve burgers zijn.
In de buurt van mijn flat heb ik nog nooit een arrestantenwagen gezien. De laatste dagen al vijf.
Een kennisje plaatste een post met een grote blauwe Ikeatas vol dozen Moët et Chandon. Een voorraadje van twintig, dertig flessen.
Mijn vader vroeg wat die Z op Russische tanks in Oekraïne betekent, was dat vanwege de generatie Z? Die vraag is tegelijkertijd grappig en profetisch. De generatie Z, geboren eind jaren negentig, begin jaren nul, heeft in Rusland het meest te lijden onder de oorlog. Ze zien het nut niet, ze snappen niet waarom de hele wereld ze haat.
11 maart
Bijna alle vluchten zijn gecanceld. Ik denk terug aan de verre stedentrips die mijn vrouw en ik maakten. Voor het eerst besef ik dat we die misschien nooit meer gaan maken.
Vandaag elf jaar geleden overleed mijn moeder. Ik was in Miami en vloog via Zürich terug voor de begrafenis. Ik vergeet steeds haar precieze sterfdatum.
Het is zonnig weer, de koolmeesjes fluiten, er zijn minder mensen in de stad en in de winkels is de suiker op.
15 maart
Mijn psychotherapeut nodigde me uit naar hetZwanenmeer,maar op het laatste moment verliet ze het land. Nu is de stoel links leeg, rechts zit een kortgerokte jonge vrouw. Die bespreekt met haar vriendin problemen met de levering van sanitair en het opzetten van veldhospitalen. Kennelijk is ze opgeleid tot arts maar verkoopt ze sanitair. Ik ben geen balletkenner en drie bedrijven lang zit ik te wachten tot ze gaan zingen. Als het slotapplaus klinkt, vraag ik aan die jonge vrouw waar het over ging en hoe het afgelopen is. Ze antwoordt: 'Goed.' Eind goed, al goed.
26 maart
Gisteren sprak ik een vriendin in Australië. Wat nu gebeurt noemt zij de zelfmoord van Rusland. Het doet haar denken aan de opnames uit theater Nordost, waar vergaste gesluierde moslimterroristen in de stoelen hingen. Rusland heeft zichzelf een bomgordel omgedaan om af te maken wat die zwarte weduwen van plan waren: zichzelf opblazen.
Onlangs was een asteroïde in het nieuws die richting aarde vloog. Ik zag de memes, maar nee, ze vloog gewoon voorbij.
Interessant, de flat waar ik een vriend tref heeft hij van een kennis in gebruik gekregen. Toen zij hoorde over het begin van de oorlog was ze met haar drie kinderen naar Tbilisi gevlogen. De vuile vaat stond nog in de gootsteen. Mijn vriend moest op de flat passen. Een leuk appartement in een oud huis. Op het buffet staat een in zilver gevatte icoon van de Moeder Gods en op de vensterbank ligt een oude houten scheplepel met gaten, een primitief vergiet. Nu zit de vrouw in Tbilisi en vraagt zich af waarom ze eigenlijk vertrokken is. Zo overhaast had het niet gehoeven.
We maken grappen aan tafel: hoe mooi de flat is, dat hij er wel langer wil wonen. Misschien eenpractical jokeuithalen: berichtjes sturen over allerlei rampen die zich in Moskou voltrekken, de letters Z op de deuren schrijven, een pogrom simuleren om haar angst aan te jagen en langer uit Moskou weg te houden. Dan kan hij langer in het mooie appartement blijven zitten.
Ik denk dat overdreven negatieve berichten over Rusland het wel goed doen bij de emigranten, zo kunnen ze hun vertrek rechtvaardigen. Trouwens, het nieuws is best wel beroerd.
Als ik 's nachts terugloop over de Borodinobrug zie ik een vuilniszak op het trottoir. Wat dichterbij zie ik een dakloze met afgezakte broek, grijskleurige lendenen, een plas op het trottoir. Ik denk: een lijk, maar bij nadere inspectie beweegt het. Doden lijken sprekend op afval. Kijkend naar mensen die ik ken stel ik me voor hoe ze er dood uitzien: de een gedood door een granaatscherf, de ander door een drukgolf. Hoe zien we er dood uit?
Ik bel het hulpnummer.
29 maart
De geruchten over een mogelijke wapenstilstand wekken felle woede bij voorstanders van de speciale operatie. Ze eisen voortzetting van de oorlog.
Op de burelen van Radio Liberty hoor ik dat hun licentie is ingetrokken en dat per 1 april de huur is opgezegd. Met de verhuizers van de apparatuur neem ik de lift omhoog. Elena Fanajlova zit afgezonderd in een glazen cubicle, ze legt de dictafoon op een zakdoek tegen trillingen en neemt ons gesprek op over de lopende gebeurtenissen en ik lees wat dagboekfragmenten. Ik blijk de laatste gast van Radio Liberty in Moskou.
31 maart
Ik hoor vaak zeggen dat de missie van de Russische intelligentsia is mislukt. De vertegenwoordigers zijn gevlucht of monddood, ze zitten in zak en as of citeren steeds klassieke auteurs.
Een bevriende vrouwelijke regisseur mag een anti-oorlogsstuk niet opvoeren omdat de Georgische auteur eist dat haar stuk niet meer uitgevoerd wordt. Het stuk speelt in Moskou en dat is nu de agressor. Het interesseert haar niet dat het theater onafhankelijk is en het stuk tegen de oorlog.
1 april
Ik denk dat de oorlog deels is veroorzaakt door het idee dat alles te koop is. Dat idee is in het nieuwe Rusland zeer populair, iedereen gelooft dat. Men gelooft dat de Oekraïense regering zwak is en alleen aan geld denkt, dat de Europeanen net zo zijn, dat iedereen te koop is. Zoals de waard is, vertrouwt hij zijn gasten.
In Moskou is het huis afgebroken waar volgens sommige bronnen Poesjkin geboren is. De drang tot zelfvernietiging is overal. In Oekraïne doen ze dat met wapens, in Moskou met bouwmachines. Militante zelfmoord, noemt mijn kennis uit Australië dat.
Ik lees dat de Russische taal in de wereld agressie oproept. Net als Duits na de Tweede Wereldoorlog. De tragische ironie is dat half Oekraïne Russisch spreekt, dat merk je in de reportages.
Mensen worden opgepakt vanwege protestopschriften als 'Nee tegen oorlog', 'Stop het fascisme', 'Vrede voor de wereld'. In feite oude sovjetleuzen uit onze jeugd. Anti-oorlogscitaten van Tolstoj leiden ook tot arrestatie. Rechtbanken hebben citaten van Tolstoj al als extremistisch bestempeld. Je kunt zelfs opgepakt worden als je oude uitspraken van Poetin tegen oorlogen aanhaalt, zelfs als je een leeg blad papier toont. Het lijkt of er stiekem een wedstrijd gehouden wordt wie het beste idee voor een protest heeft dat tot arrestatie leidt. Gisteren werd er een man met een verpakking van ham van Mirotorg opgepakt - 'mir' betekent vrede.
Een bevriende schrijfster heeft haar twee tassen van Louis Vuitton verkocht om de enorme gas- en elektriciteitsrekening te betalen. Haar rijbewijs is haar afgenomen omdat ze met drank op achter het stuur zat. Ze rijdt nu zonder rijbewijs. Dat kan haar vijftien dagen opleveren. Deelname aan een demonstratie levert ook vijftien dagen op. In Dubai moeten Russische kopers van LV een verklaring ondertekenen dat ze de tassen niet in Rusland zullen dragen.
3 april
Psychologisch gaat het met de Russen steeds slechter. Overal word je onder druk gezet. Wie er van alles uitflapt op de sociale media heeft het moeilijk. Als je nu schrijft: 'Ik vind het verschrikkelijk, ik schaam me kapot', dan krijg je als antwoord: 'Nou, in Marioepol zitten ze een maand zonder licht, water en verwarming en begraven ze de doden van de kinderspeelplaatsen onder geweervuur.' Dan kun je maar beter even op je tong bijten. De ene pijn maskeert de andere. Het psychologische dilemma voor de Rus: ga je naar een demonstratie, dan word je gearresteerd, beboet en ontslagen, maar anderen schreeuwen juist dat je te weinig hebt gedaan. Werp de macht omver, vraag om vergiffenis, onderteken de petitie om Poetin weg te krijgen. Iedereen geeft de Rus ervan langs: de eigen regering, de Oekraïners, Europeanen en Amerikanen.
Ik ken de arrogantie van het verdriet. Toen mijn vrouw en ik onze zoon verloren, kreeg ik daar last van. Lang keek ik uit de hoogte op iedereen neer. Omdat ze mijn verdriet niet kenden. Mijn lijden gaf mij het recht mijzelf als meer ingewijd dan anderen te zien. Dat was begrijpelijk, maar fout. Dan zou er een hiërarchie van lijden bestaan en bijgevolg zouden sommigen dan meer recht op medelijden hebben dan anderen.
Iets soortgelijks overkwam de Duitsers na de Tweede Wereldoorlog. Honderdduizenden inwoners kwamen om bij de bombardementen van de steden, maar tot op heden wordt daar weinig over gesproken. De Duitsers hadden immers veel ergere dingen aangericht en moesten als het ware zwijgend de straf daarvoor dragen. Het is een ethisch zeer ingewikkeld probleem.
Daarom, zegt men, was doofheid en verlamming na de oorlog in Duitsland wijdverbreid als psychosomatische reactie op machteloosheid.
Ik denk dat een golf zelfmoorden bij ons aanstaande is. Misschien is het al begonnen. Sommigen zullen het doen uit angst voor oorlog en repressie, anderen omdat ze teleurgesteld zijn over het gebrek aan succes. Beide groepen vanwege een gevoel van machteloosheid en zinloosheid.
8 april
Aandachtig bekijk ik de foto's van omgekomen vreedzame burgers. Ik bestudeer de lichamen, handen en gezichten. Veel lichamen zijn verbrand, maar net als met houtblokken in een kampvuur verbranden de uiteinden vaak het laatst. Met mensen is het net zo, handen en voeten en hoofden blijven vaak over.
Voortdurend bekijk ik weer de foto van een paar half verbrande lichamen in Boetsja. Op het internet wordt geschreven dat het vijf lichamen zijn, maar ik kan er niet meteen vijf onderscheiden. Een op zijn rug liggende man is nauwelijks door het vuur aangetast en een vrouw ligt op zijn been te 'slapen'. De andere drie liggen in een wanordelijke hoop ledematen door elkaar, de verbrande kleren zitten als zwarte korsten aan de lijken vastgeplakt. Lichamen verbranden slecht. Niet voor niets gaan er geruchten dat het Russische leger mobiele crematoria gebruikt. In ieder geval komt het gas dat de Europeanen weigeren af te nemen dan van pas.
Dode mensen lijken te slapen. Die vrouw heeft haar zwarte hoofd op het been van de man gelegd naast zijn zwarte verschrompelde lid. Ze heeft zich afgewend, alsof ze genoeg had van zijn liefkozingen. De man heeft zijn mond open, als hij sliep dan zou hij snurken. Zijn armen maken een vreemd extatisch gebaar.
9 april
Ik ben op een verjaardag.
De gasten worden getrakteerd op een immersief spektakel. Iedereen krijgt een blinddoek voor en wordt in een stoel gezet voor het audio-tactiele avontuur. Een presentator vertelt op dramatische toon wat ons gaat overkomen en twee kunstenaars (dat concludeer ik althans) begeleiden alles: ze schudden de stoelen, blazen met koude lucht op onze gezichten, spuiten geurtjes rond, stoppen ons van alles in de hand en spelen geluiden af van brekend glas, zoemende vliegen en geweerschoten. Het gaat allemaal over een raadselachtige epidemie en burgeroorlog die Moskou in zijn greep heeft. We rennen door lege straten, weg van onze achtervolgers. Ik moet zelfs in de ingewanden van het lijk van een 'blondine' peuren om de lever van de overige organen te onderscheiden. De lever bevat ingrediënten voor een vaccin. Het meisje naast me wil niet meedoen en stapt op.
Daarna tref ik in een restaurant de vriendin die drie dagen geleden zei dat het tijd was voor ons om uit elkaar te gaan. We zitten tegenover elkaar en lachen iets te hard. Ze gaat eerder weg dan ik en appt: 'Moet ik je afzetten?' Langzaam rijden we in haar grote auto door de straten. Ze zegt dat ze graag langzaam rijdt en zich dan voorstelt dat zij de baas in de wijk is.
Ik nodig haar uit voor een slokje Vittel, haar favoriete water. Haar lichaam schokt twee keer als ze klaarkomt. We liggen daarna nog lang op bed, haar hoofd rustend op mijn buik.
18 april
Ik denk dat de ogenschijnlijke onverschilligheid van de Russen over de oorlog niet zozeer onverschilligheid is, maar eerder veroorzaakt wordt doordat ze heel duidelijk beseffen wat er gebeurt en hoe onvermijdelijk de moeilijkheden en de tekorten worden die ze zullen moeten dragen. Door hun eeuwenlange ervaring weten Russen dat er in alle opzichten zware tijden aanbreken. Ze zijn vanuit het heden alvast door naar de toekomst. In het bewustzijn van de Russen heeft de oorlog in feite al plaatsgevonden en kunnen we nu overgaan tot de straf ervoor. Vandaar ook de vervreemding in de maatschappij, iedereen bereidt zich al voor op die straf.
De vrouwelijke fotografe komt langs en zegt dat ze me nog voor het einde van de wereld wil fotograferen. Ik antwoord: 'Oké, bij jou of bij mij?' Omdat het bij haar een puinhoop is bij mij dus. Bij mij binnen zegt ze dat ze net van het zwembad komt. In de sauna daar zaten strenge vrouwen die tegen iedereen schreeuwden dat ze de deur dicht moeten doen, om de stoom niet te laten ontsnappen. Onderling bespraken ze het huishouden en begrafenissen. Nou, eigenlijk een afscheidsceremonie. Afscheid van de bemanning van de gezonken kruiser De Moskou. Ze hadden de krans al klaar, die zouden ze morgen in de gelijknamige rivier te water laten.
Er is een nieuw woord. Macroniseren, van de achternaam Macron. Het betekent: op elk moment overdag of 's nachts bellen, met of zonder reden.
4 mei
De intelligentsia wekt heel vaak gevoelens van leedvermaak bij mij op. Ik schaam me daarvoor, het voelt ongemakkelijk, maar ik kan het niet helpen. Een grote groep goed geïnformeerde mensen, die zich jarenlang geroepen voelde op te treden als de voorlichters, leraren en hoeders van het volk, is nu gevlucht. Niet iedereen, maar wel een wezenlijk deel. Ze spraken, schreven en leerden ons de les over wat goed en slecht is, maar met het reële vooruitzicht op een gevangenisstraf gaven ze de voorkeur aan emigratie. Het is niet aan mij om te oordelen, ik ben zelf allerminst een held. Als ik politiek activist zou zijn of een uitgesproken tegenstander van de macht, dan zou ik mogelijkerwijs ook zijn vertrokken. Als ze mijn zoon voor militaire dienst zouden oproepen tijdens zo'n oorlog, dan probeerde ik ook hem te redden. Maar als je jezelf als lid van de intelligentsia beschouwt, dan kun je niet wegrennen enkel vanwege het feit dat je land een idiote oorlog is begonnen en jij moeilijkheden in het vooruitzicht hebt.
Iemand die zichzelf als leraar ziet kan de leerlingen niet in de steek laten, toch? Na je vertrek wordt het lastig de realiteit in Rusland te doorgronden. Aan de reacties van de mensen die geëmigreerd zijn merk je hoe ze de Russische problemen overdrijven, verdraaien, erger voorstellen. Onbewust creëren ze een beeld dat voorkomt dat ze spijt krijgen van hun vertrek. Een emigrant heeft het nodig af en toe een rechtvaardiging voor zijn vertrek te krijgen, maar dat verhindert hem zuiver naar de dingen te kijken.
Ik wil absoluut niet vertrekken. Rusland is mijn land.
De meerderheid wil gewoon dat het zo snel mogelijk voorbij gaat. Dat er een soort vrede bereikt wordt, dat er duidelijkheid komt. De mensen vermijden gesprekken over de oorlog. Ik was op een college voor studenten waar een meisje haar verhaal met de titelDe oorlog kan me gestolen wordenvoorlas. Ik veroordeel haar niet, toen ik achttien was kon alles me gestolen worden.
Vaak hoor je dat binnen een jaar alles voorbij zal zijn. Dat Rusland er zo in vastloopt dat het zich moet terugtrekken of dat er een staatsgreep komt.
Er is veel zwarte humor. Ik las een humoristische strip. Twee vissen voeren een gesprekje. Zegt de een tegen de ander: 'Duizend dollar exclusief!' De ander antwoordt: 'Wel wat duur.' Zegt de eerste weer: 'Wat wil je, dit is de Moskou!' Uit de plaatjes blijken de vissen bij het wrak van de gezonken kruiser Moskou te zwemmen.
Op de generale repetitie voor de militaire parade van 9 mei op het Rode Plein zie ik een interessante, enorme trekker waarachter een Topol-raket hangt. In verhouding tot de trekker is de chauffeur zo klein als een microchip in een groot metalen apparaat. Net als Poetin die in het midden van een stadion duizenden mensen als een machine aanstuurt. Hij is nauwelijks te zien, maar de machine gehoorzaamt hem.
Voor zowel voor-als tegenstanders is deze oorlog een grote teleurstelling. Het feit van de oorlog zelf is een teleurstelling, de militaire missers van de eerste dagen zijn het, het barbaarse gedrag van de Russisch soldaten, de afwezigheid van echte overwinningen, de vele slachtoffers onder de burgerbevolking en de militairen, de sancties, de ondergang van de Moskou. Allemaal teleurstellingen. Welke positie je ook inneemt, er is weinig reden tot vreugde. Iedereen verbaast zich over het Russische leger, waar men meer van had verwacht. Vanwege het gebrek aan militaire successen is er nu angst voor een atoomoorlog, maar er is ook de hoop dat ons atoomarsenaal evenmin op orde is. Dat zelfs als onze militairen een atoomoorlog willen beginnen, dat gewoon niet gaat lukken vanwege de verouderde apparatuur en de corruptie.
Een vreemd en afschuwwekkend idee kwam in me op. Heel Rusland, met z'n allen zijn we moe van onszelf, ons zware lot, de moeilijke geschiedenis, de verliezen, van de rijkdom, we zijn het leven moe en daarom besloten we een oorlog te ontketenen, om met een spectaculaire klap dood te gaan. Niet langzaam en pijnlijk, maar net zoals we leefden: snel, flitsend, schandalig.
9 mei
De fotografe die mijn portretfoto in april maakte, nodigt me uit om te gaan kijken hoe de soldaten aan de parade deelnemen.
We treffen elkaar midden op metrostation Cultuurpark. Ze ziet er prachtig uit: blote benen,grungylaarzen met losse veters, een zwarte jurk, een zwarte hoodie, grijze ogen. We stappen uit op station Taganka en gaan naar de wolkenkrabber aan de Kotelnikkade. Rijen bussen, Nationale-Gardesoldaten, militairen, politie. We lopen onder de Grote Oestinskibrug door, want het opstellen gebeurt daarachter op de kade langs de Moskou-rivier.
We zijn te laat en zien nog net de kozakken met hun zwarte hoge mutsen en rood met goud geborduurde vaandels. Ze zingen luid: 'Onze kozakken rijden in Berlijn.'
Onder de toeschouwers zijn veel mensen van buiten, die vreemde dialecten spreken. Sommigen dragen een lint met de kleuren van de Sint-Jorisorde. Mijn fotografe neemt een foto van een militair die bij een stand met militaire orders staat. Hij draagt een velduniform, helm en mondmasker. Ik ga wat verderop staan om haar te fotograferen terwijl ze een opname van de militair maakt. Ze komt naar me toe en zegt dat ze de soldaat toestemming voor een foto heeft gevraagd en dat hij niets antwoordde, maar alleen zijn ogen goedkeurend naar beneden sloeg. Ook vraagt ze of haar jurk niet doorzichtig is en ik antwoord dat ik er niet op gelet heb.
Een jonge gardist pakt een dronken man die de straat over duikt in zijn kraag. Bussen met veteranen keren vlotjes over de doorgetrokken strepen. De gardist vraagt de mensen vriendelijk wat achteruit te gaan. De politieman zegt: 'Spreken jullie geen Russisch soms? Allemaal naar achteren!' Hij bekijkt de twee bebaarde zuiderlingen naast mij en uit zijn ooghoeken ook mij. De menigte doet alsof ze achteruit wijkt.
Naast ons breekt ruzie uit. Hou op met dat fluitje! Dat ding in je mond! Wat had je? Let op dat mens! Op wie? Je vrouw! Hoe weet jij dat dat mijn vrouw is?!
De vrouw ernaast neuriet iets over Rusland en in de verte klinkt een artillerieschot, nog een, een derde. Ik tel de schoten, maar word afgeleid door een bericht. De appgroep van ons hondenveldje loopt vol met felicitatiekaarten.
Mijn fotografe is weggerend om interessante personen te zoeken en stuurt me een bericht: 'Wat is dat, denk je?' 'Artillerie', antwoord ik. Ze zegt dat ze bang is voor een terroristische aanval.
Twee meisjes bekijken op de telefoon Poetins toespraak. Dreigingen... ze proberen ons te... toewijding... vaderland... heldendom... overwinnaars... roem... op de overwinning...
Ernaast wordt geduwd. Een vrouw komt voor een andere vrouw op: 'Zij is zwanger! Ze mag dichterbij staan!'
Een kinderstem zingt foutloos hoe ons het dodelijke vuur wacht. De oude dame zegt dat haar kleinzoon ook liederen kent, als goed patriot het volkslied leert. Ik draai me onwillekeurig om - het kinderstemmetje is van een meisje uit het zuiden met twee vlechten met linten, een kleine maat veldmuts zonder klep, veldblouse, een riem voor volwassenen met ster op de gesp.
Over de kade komt van het Kremlin af een carré aanzetten. Het geluid vanuit de menigte zwelt aan als voor de opkomst van een rockster in een stadion.
Een meisje met een grote speelgoedbeer perst zich langs me. Snel tromgeroffel. Ik moet denken aan Tolstojs verhaalNa het bal,waarin onder tromgeroffel een soldaat spitsroeden moet lopen.
Het carré komt naderbij, kadetten. Ze schreeuwen iets van 'daar vloog de raket' en het carré keert voor mij. Dat doen ze net zo gesmeerd als de bussen. Ernaast lopen officieren met megafoons zoals de centurions met fluitjes liepen.
Het volgende kadettencarré schreeuwt in de bocht: 'De heldenstad Smolensk!' Vaandels in sovjetstijl en vaandels met de adelaar, geborduurd in de stijl van het Russische leger van 1812. Het uniform van de officieren doet denken aan de uniformen van de overwinningsparade in 1945. De kadetten dragen een modern uniform. Ik trek de onvermijdelijke conclusie dat het verleden boven het heden staat.
De appgroep van de hondenuitlaters raakt nu compleet verstopt met 9-mei-felicitaties, de kadetten zwermen intussen over de menigte uit, zoeken familieleden, maken foto's, omhelzen elkaar. Vriendinnetjes rennen heen en weer. Nog een carré komt voorbij. Dat zingt: 'Geef een bevel en wij voeren het uit/ Want trouw zwoeren wij aan de Russische vlag/ Soldaten! Weest dapper en zingt allen luid:/ Wij winnen deze slag! Wij winnen deze slag!' Het carré wordt begeleid door militairen in velduniform met veiligheidsbrillen op.
Dan weer kozakken, alweer zingend over Berlijn. We gaan terug. Op de tramrails is een stelletje op een e-step tegen een fietskoerier gebotst. De man ligt op de rails, maar niemand van de politieagenten, militairen en officieren maakt aanstalten te gaan helpen. De man staat weer op, veegt zijn rug af en rijdt met het meisje weg op de e-step.
Op de Soljankastraat vlakbij ga ik op een door de zon verwarmde houten bank voor de ruiten van een café zitten, de fotografe staat tegenover me. 'Nu zie ik pas, dat hij doorzichtig is', zeg ik over haar jurk.
29 mei
Ik hang wat rond met Dasja en zij geeft mij een appel in een lawaaiige club. We lopen in het Zaradjepark en over het Manegeplein. Daar is een visfestival, massa's mensen stouwen er vis naar binnen.
Ik schrijf een post over de door mijn grootvader meegenomen trofeeën uit Duitsland. In de comments volgen hysterische reacties. Wie zich patriot noemt beschuldigt me van verraad en het zwartmaken van ons land, tegenstanders van het Kremlinbeleid schrijven: eens een plunderaar, altijd een plunderaar.
1 juni
Een klasgenoot vertelt dat hij met zijn vriendin op een feestje was waar zij ineens enorme haast kreeg, haar spullen pakte en steeds iemand berichten schreef. Hij bracht haar thuis en zei dat hij naar huis ging, maar ging op een bankje van de kinderspeelplaats zitten waar we op zijn verjaardag haar cadeau - een fles port - hadden zitten drinken. Een paar keer vroeg ze of hij al met de taxi vertrokken was en hij bevestigde dat. Ze schreef dat ze niet meer op haar benen kon staan en na een douche ging slapen. Intussen was een Mercedes aan komen rijden en zij verscheen al snel, stapte in de Mercedes en reed weg.
Hij vermoedde het al op het feestje, zegt mijn schoolvriend, maar zeker wist hij het toen ze steeds vroeg of hij al in de taxi zat. Toen die Mercedes arriveerde, wist hij hoe laat het was. Hij wil haar telefoongegevens gaan kopen om te zien waar ze was en hoe lang. Na Navalny is de prijs vanbillinggestegen, maar aanvragen kan nog steeds, als je een misdaad wil uitzoeken of zo.
Kennissen die nu in Europa of Georgië zitten, schrijven op Facebook dat de Moskovieten al aan de oorlog gewend zijn, ze posten weer foto's van premières en tentoonstellingen, selfies uit restaurants. En dat terwijl de oorlog doorgaat.
Een schrijfster die van haar alcoholisme genezen is, zegt dat drie maanden de standaardperiode voor gewenning is. Alle afkickprogramma's rekenen op drie maanden. In drie maanden wen je aan alles.
Een hele theorie over de oorlog komt van een studievriend van mijn vrouw. De Angelsaksen hebben alles op hun geweten, die bevrijden Oekraïne voor de joden. De joden hebben het in Israël steeds slechter, het is een onbetrouwbare regio. Israël geven ze aan de Arabieren en de joden verhuizen naar Oekraïne, dat ontdaan wordt van Oekraïners. Ze hebben Poetin opgedragen de oorlog te beginnen om het land voor de nieuwkomers klaar te maken.
5 juni
Het steekt mijn bevriende emigranten steeds meer dat de mensen in Moskou van de zomer genieten. Hoe kun je vrolijk zijn in tijden van oorlog. Het lijkt wel wanhoop, ze voelen dat ze de band met hun land, hoe beroerd dat land ook mag zijn, verliezen en proberen aandacht te trekken. Maar de karavaan gaat verder, al snel horen ze je geschreeuw niet meer.
Ik zou zeggen: of je geeft een voorbeeld en keert terug, of je houdt op ons de les te lezen.
Irritant zijn de mensen die schrijven: 'Ik huil iedere dag.' Om vervolgens een foto van hun rashonden in de tuin op internet te zetten.
6 juni
Ze reiken de prijs 'Lyceum' uit. In de categorie poëzie houdt de winnaar een anti-oorlogsverhaal en ze belooft een deel van het geld aan de slachtoffers van het geweld te geven. En dat allemaal op het Rode Plein in aanwezigheid van ambtenaren en veel gasten. De gasten applaudisseren. Ik hoor daarna dat ze tijdens de online uitzending het geluid van de prijswinnares hebben uitgezet.
14 juni
Weer een ontmoeting met de psycholoog. Ik ken er drie en geen van hen ziet een patiënt in mij. Ze vertelde dat ze vaak over vertrek heeft nagedacht, maar de levensstandaard die ze in Moskou geniet, de innerlijke rust en de bekende routines zal ze nergens anders ervaren. Plus het trauma van de emigratie.
We wandelen in het park tussen de seringen. Picknicks op het gras, natte kinderen in onderbroek in de fonteinen. Het kennisje vertelt dat in het dorp, waar haar man land heeft, ze onlangs gas hebben aangelegd. De mensen daar gaan nu vaker dood. Vroeger moesten ze hout kloven, nu zitten ze alleen voor de televisie te drinken.
Naast elkaar lopend stoten onze armen tegen elkaar. Ik stop mijn handen in mijn broekzakken.
22 juni
Ik heb de nacht met Dasja doorgebracht. Ze heeft een mooi achterste, dat prachtig heen en weer deint en zijn eigen leven leidt.
Met een oude vriendin wandel ik langs het Nieuwe Maagdenklooster. De laatste tijd steekt ze regelmatig de grens met Litouwen over. Er staan urenlange rijen, van Rusland naar Europa reizen Oekraïense vluchtelingen, velen met huisdieren. Met een hond, of papegaai, een fret. Die vriendin zegt dat ze ontzag heeft voor die mensen die hun dieren niet hebben gedumpt. Ook dat ze het nieuws over de oorlog zat is, ze is het zat om streams van Arestovitsj en de rest te bekijken, haar belangstelling voor de oorlog is verdwenen.
Ik betrap me op de gedachte, dat mijn dagboek mijn leven bepaalt. Bij het maken van een keus in mijn leven, heb ik goed door dat de gevolgen in het dagboek terecht kunnen komen.
23 juni
Nu wandel ik met mijn vrouw op het tentoonstellingsterrein VDNCh. Ze was er met een vriendin en bekeek locaties om een documentaire over hedendaagse dichteressen op te nemen. Het prachtige Oekraïnepaviljoen heet nu Paviljoen van de Slavische literatuur.
Mijn vrouw fotografeert mij en zet de foto op Instagram. Ik zeg dat dat een foute indruk wekt, alsof we weer samen zijn. Haar antwoord is dat ze het recht heeft te plaatsen wat ze wil. Hoe haal ik het in mijn hoofd haar te beschuldigen van manipulatie.
's Avonds ga ik wakeboarden met een klasgenoot en zijn vriendin. Heel vervelend, een wakeboard vliegt tegen haar hoofd aan, rood bloed sijpelt langs haar zwarte haren. De laatste tijd heeft 'vliegen' veel nieuwe connotaties. 'Oekraïense raketten vliegen om je oren', is wel duidelijk, 'eruit vliegen' is ontslag als gevolg van de sancties, 'naar Tbilisi vliegen' is de omweg om toch het land te kunnen verlaten.
Terwijl zij naar de dokter gaan leer ik hoe ik op het wakeboard kan blijven staan.
Op Instagram staan nieuwe foto's: mijn fotografe heeft een portret van een knappe kadet gepost, een Oekraïense fotograaf een foto van de begrafenis van een gedode Oekraïense soldaat in een gesloten kist.
We dineren in een Georgisch restaurant, het hoofd van de vriendin van mijn klasgenoot is verbonden, aan de zijkant van het verband zit een vlek.
Aan de tafel naast ons praten wat oudere artsen over Poetin: 'Echt, ik zeg je, zulke dingen doen ze niet zonder reden. Hij heeft een hersentumor, over een half jaar praten we weer.'
Vertaald door Seijo Epema