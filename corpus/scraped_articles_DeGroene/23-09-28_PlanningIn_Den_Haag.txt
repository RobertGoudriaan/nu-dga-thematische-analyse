Planning In Den Haag

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
28 september 2023
Pieter Omtzigt en Jesse Klaver willen een overheid die weer de leiding neemt in het land. Maar daarvoor ontbreekt het aan ambtelijke capaciteit.
Er wordt wel gezegd dat deze verkiezingen over bestaanszekerheid en vertrouwen gaan. Er is echter nog een ander onderbelicht thema dat op de achtergrond een grote rol speelt. Dat is de toenemende roep om planning, soms ook wel visie genoemd, ordening of regie. Het is op het eerste gezicht niet een heel sexy thema, maar het is wel van wezenlijk belang om al het andere van de grond te krijgen dat de politiek wil realiseren.
Omtzigt heeft het in zijn Basisdocument over 'een overheid die moet durven ordenen en durven om de leiding te nemen in het land'. Hij hekelt het feit dat er geen publiek debat meer plaatsvindt over de inrichting van het land, omdat dit wordt uitbesteed aan private partijen waarmee achter gesloten deuren allerhande akkoorden worden gesloten. Jesse Klaver op zijn beurt pleitte in zijn toespraak bij de Algemene Beschouwingen voor 'een politiek die plant, organiseert, vooruitkijkt'.
Planning stond lange tijd in een kwade reuk. Privatisering, deregulering en decentralisatie waren het devies. De overheid moest volgens de dominante marktideologie vooral facilitator zijn. Minder 'sturen' en 'reguleren', meer 'verleiden' en 'prikkelen'. Het initiatief aan anderen laten, ofwel marktpartijen dan wel lagere overheden. Het is niet zozeer dat er minder geld wordt uitgegeven; de overheid heeft een andere, meer dienende rol gekregen ten opzichte van de markt.
Klaver had het in zijn toespraak over 'de holle staat'. Bestuurskundigen gebruiken die term om een overheid mee aan te duiden die haar publieke taken steeds verder uitbesteedt aan een complex netwerk van commerciële en non-profitorganisaties. De overheid levert vaak zelf niet meer de publieke diensten, maar onderhandelt met externe partijen over contracten en randvoorwaarden. Ambtenaren met kennis van het veld zijn vervangen door mobiel inzetbare generalisten. Ondertussen wordt specialistische kennis steeds vaker ingekocht bij consultants en adviesbureaus. Vorig jaar werd er 2,8 miljard euro aan uitgegeven.
Een belangrijk symbool van deze omslag, aldus Klaver, was de afschaffing van het ministerie van Volkshuisvesting, Ruimtelijke Ordening en Milieu (VROM) in oktober 2010 door het eerste kabinet-Rutte. Er werd wel gezegd dat het ministerie niet meer 'bij de tijd' paste, een veelgebruikt eufemisme voor incompatibiliteit met de dominante ideologie. Het ministerie werd gezien als een bolwerk van de regelaars en planners van weleer, als een belangrijke hindermacht voor het vrije ondernemerschap. Volkshuisvesting en milieuwetgeving golden als 'linkse hobby's'.
Het ministerie werd opgeknipt, volkshuisvesting ging naar Binnenlandse Zaken, energie en klimaat werden gegund aan Economische Zaken en de planners van Ruimtelijke Ordening werden gestald bij de ingenieurs van Verkeer en Waterstaat. Het was Stef Blok die de operatie voltooide, met de roemruchte uitspraak: 'Ik ben de eerste VVD'er die een heel ministerie heeft doen verdwijnen!' Het is bekend komen te staan als een liberale overwinning maar het was oorspronkelijk een plan van het CDA. In 1993 al stelde een CDA-commissie voor om het ministerie op deze wijze op te knippen. Gangmaker was CDA'er Enneüs Heerma, de grote architect van de liberalisering van de volkshuisvesting.
Het is saillant dat op het werkterrein van dit opgeheven ministerie zich nu de grootste crises van deze tijd manifesteren: de woon-, klimaat-, energie- en stikstofcrisis. Zelfs geharnaste sceptici zijn inmiddels overtuigd van het belang van overheidsplanning.
Het zal niemand ontgaan zijn dat het uitgaande kabinet de afgelopen jaren het ene na het andere Grote Plan de wereld in heeft geslingerd. Hugo de Jonge is omgedoopt tot minister van Volkshuisvesting en Ruimtelijke Ordening. Hij staat aan het hoofd van een mega-operatie om tot in 2030 zo'n negenhonderdduizend woningen te bouwen. De plannen voor stikstofreductie van minister Van der Wal lopen tot 2030 en de hervorming van de landbouw zelfs tot 2040. De nieuwe klimaatplannen van minister Jetten richten zich op reductiedoelen in 2030. Tegelijkertijd werkt zijn ministerie aan een Nationaal Plan Energiesysteem voor 2050.
Door het opknippen van het ministerie van VROM echter wordt deze grote verbouwing van Nederland nu gefragmenteerd uitgevoerd door vier verschillende ministeries, zonder een overkoepelende visie. En wie goed kijkt, ziet dat de rol van de overheid niet fundamenteel is veranderd. Veel van het initiatief wordt uitbesteed aan lokale overheden en/of marktpartijen, de rijksoverheid prikkelt en verleidt.
De problemen die dat oproept zijn nu al duidelijk te zien. Provincies en gemeenten hebben simpelweg te weinig personeel en kennis in huis voor alle taken die zij krijgen toebedeeld. Zij huren nu allerlei commerciële bureaus in om plannen op te stellen en projecten uit te voeren. De theorie is dat marktpartijen efficiënter zijn, maar dat is natuurlijk niet zo in een weinig competitieve context van grote schaarste en huizenhoge ambities.
Herstel van het vertrouwen in de overheid betekent ook de wederopbouw van institutionele capaciteit. Anders dreigen de vele meerjarenplannen het aangezicht te krijgen van een Potemkindorp.
De overheid levert vaak zelf niet meer de publieke diensten
...