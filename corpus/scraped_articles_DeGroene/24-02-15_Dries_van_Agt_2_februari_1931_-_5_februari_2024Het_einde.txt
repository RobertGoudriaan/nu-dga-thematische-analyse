Dries van Agt 2 februari 1931 - 5 februari 2024 Het einde

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
15 februari 2024
De combinatie van schalksheid en gewichtigheid die de CDA-politicus Dries van Agt kenmerkte, was een sluitstuk van de roomse theatrale tijd.
Het was de afgelopen week verscheidene malen te horen: Andreas Antonius Maria van Agt was een paradijsvogel in het politieke landschap. Een fabeldier, excentriekeling. Het is een kwalificatie die wellicht meer zegt over onze behoefte aan de tegenwoordig spaarzame artistiekachtige eenzaten in de politiek dan over de oud-premier. Want als we de gestorven politicus allegorisch willen karakteriseren, dan ligt de figuur van prins carnaval meer voor de hand. Dat personage staat symbool voor de vergankelijkheid van aardse zaken, voor 'de leut' als relativering van de serieusheid, voor het amateurisme als, tijdelijke, correctie op de bestuurlijke beroepscultuur, en voor het besef dat er na het feestje weer gewerkt moet worden.
Van Agt, die met een natuurlijke vanzelfsprekendheid de carnavalssteek wist te dragen, verenigde het allemaal in zich. Tot ergernis van Joop den Uyl liet hij dikwijls weten dat er meer was tussen hemel en aarde dan loonpolitiek, hij cultiveerde als geen ander de luim als effectief gereedschap in debatten en hij wekte de indruk allesbehalve een beroepspoliticus te zijn. Hij was meer een passant die eigenlijk geen zin had in vergaderen en 'kissebissen en donderstenen', zoals hij het Haagse bedrijf ooit met gespeelde aversie omschreef. En uiteraard begreep hij ook dat de clownerie niet het laatste woord kon hebben, achter de paljas school een moraalpoliticus, de man die opriep tot een 'ethisch reveil'.
Van Agt, die zijn geboorteplaats Geldrop deelde met de existentiële literaire weifelaar A.F.Th. van der Heijden, zette zichzelf neer als een geroepene. Niet toevallig deed hij dat met deze typisch roomse omschrijving en met de voor hem kenmerkende dramatische overdrijving - 'ik heb deze job niet gezocht noch nagestreefd', zei hij toen hij in 1980 werd gekozen tot lijsttrekker van het CDA. Hij kwam in 1968, op verzoek, de politiek binnen als minister van Justitie en verliet deze weer als lid van de Tweede Kamer in 1983. Daar tussendoor was hij van 1977 tot 1982 minister-president. Met name in die tijd beleefde hij zijn gloriejaren als verschijnsel, verdwaald in Den Haag.
Een geroepene dus, met een hoogontwikkeld gevoel voor drama en theater. Maar wat voor een soort roeping volgde hij en was zijn politieke stijl een toevalstreffer of paste die stijl in een traditie, werd hij er misschien wel door opgeroepen? Iedere buitenstaander die van Agt zag, herkende meteen de roomse jongen uit het dorpje dat hij kenmerkte als 'de oorschelp van de lieve Heer'. Hij had een misdienaarshoofd (Peter van Straaten tekende hem ook consequent als dorpskapelaan), als hij sprake vouwde hij zijn handen devoot verticaal hemelwaarts boven tafel of spreekgestoelte, hij liep niet, maar schreed, en zijn woordkeus was een zeldzame twee-eenheid van sacraliteit en studentikoosheid. Plechtstatig en joviaal. Anders gezegd: zeer voornaam en zeer gewoon. Hij deed zich voor als iemand waar je tegenop diende te kijken en die toch ook heel vertrouwd kon zijn.
En die presentatie was deel van een traditie die ouder was dan de persoon die hem als laatste en als geen ander gestalte gaf. Het katholicisme waarin Van Agt in de jaren dertig opgroeide en dat voor zijn tijd werd gekenmerkt door een zeldzaam soort opgeblazenheid en een welbehagen in hiërarchie van zowel de gelovigen en volgelingen als van hun geestelijke en wereldlijke leiders. Het volk wilde omwille van zijn eigen verheffing dat de voorman zich groter maakte en deze voldeed volgaarne aan die wens. Ondertussen maakte hij zich op gepaste tijd kleiner als tegemoetkoming aan zijn volgelingen. Dat deed hij met de amicale toegeeflijkheid die we van Van Agt kennen. Het was een stijlfiguur die elders ook voorkwam, maar nergens werd ze zo over de top gedreven als bij het katholieke volksdeel.
De oorzaak daarvan was een eeuwenoude achterstelling. Vanaf de zeventiende tot ver in de twintigste eeuw telden roomsen amper mee, hadden ze de mindere banen en drongen ze moeizaam door tot de bestuurlijke elite. Dat tweederangs-burgerschap moest gecompenseerd worden door een even overdadige als overtrokken zelffelicitatie. Was het bij andere partijen niet ongebruikelijk om de leiders bij naam te noemen, in de verre voorloper van het CDA, de Rooms-Katholieke Staatspartij, werd de leider Herman Schaepman, gepromoveerd op een relatief eenvoudige historische studie, steevast aangesproken als de doctor. Het was een onuitgesproken afspraak tussen voorhoede en achterban, ter wille van de emancipatie moest iedere katholiek die het ver wist te schoppen worden bezongen en gevierd. De voorman werd daar beter van en zo ook zijn volgeling.
Van Agts joviale schalksheid en gewichtige presentatie behoren zogezegd tot een politieke cultuur. Als hij een partijcongres binnenkwam gebeurde dat groots en meeslepend. Hij betrad de zaal met achter hem het gevolg aan mindere goden door de hoofdingang en liet de aanwezigen doorgaans ook even wachten. Zo'n bisschoppelijke entree kwam hem en zijn volgelingen toe. Eenmaal gearriveerd begroette hij verscheidene aanwezigen op innemende wijze - er waren er zelfs die hun hand niet meer wasten nadat Van Agt die had geschud. Zijn opvolger Lubbers daarentegen koos als het even kon de zij-ingang.
Kenmerkender voor het verschil in taakopvatting en tijd kan het niet. Met Lubbers begon de nieuwe zakelijke christen-democratische periode. Van Agt bleek het daverende slot van de roomse theatrale tijd. Niet zozeer zijn staan voor gezinswaarden typeerde hem, maar zijn stijl.Le style c'est l'homme même,de stijl is de mens, schreef de Franse denker Leclerc, graaf van Buffon, al in 1755. Als het op iemand van toepassing was, dan was het op Dries van Agt: een serieuze prins carnaval in de politiek.
Achter de paljas school een moraalpoliticus
Ronald Speijer / ANP | In 1979