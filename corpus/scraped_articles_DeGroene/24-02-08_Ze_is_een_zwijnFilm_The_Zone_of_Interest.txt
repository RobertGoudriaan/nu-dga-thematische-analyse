Ze is een zwijn Film The Zone of Interest

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
8 februari 2024
InThe Zone of Interestvan Jonathan Glazer is de holocaust kalm en schoon. Saai bijna. Wat wil de regisseur daarmee zeggen?
Het belangrijkste onderdeel- de hoofdrolspeler in feite - van Jonathan GlazersThe Zone of Interestis het achtergrondgeluid.
Het is een industrieel geluid, dat van zwoegend metaal. Enorme machines. Werkzaamheden. Het hoge geluid van bewegende wisselsporen. We horen honden, soms geschreeuw. Pistoolschoten. Wat we zien is een tuin in bloei, met bloemen en bijen en een klein zwembad. Het geluid komt van achter uit de tuin. Het is het geluid van de holocaust.
Alles op de voorgrond doet er niet toe. Het wordt bovendien zo banaal mogelijk gebracht; het leven van Rudolf en Hedwig Höss, kampcommandant en zijn echtgenote, en hun schare jonge kinderen. Hedwig tuiniert, zorgt dat de was wordt gedaan, stuurt de huishoudelijke hulpen aan. Rudolf vindt zijn slaapwandelende dochter en brengt haar naar bed. Hij leest zijn kinderen een sprookje voor. Een lieve vader. In hun bedden maken Rudolf en Hedwig vakantieplannen. Een van hun kinderen sluit zijn broertje op in de tuinkas. Ze gaan naar school. Een bevriende familie komt langs. Rudolf gaat vissen. Hedwig drinkt koffie met vriendinnen, ze lachen, roddelen. Rudolf ontvangt werkbezoek en kletst over wat de snelste route vanuit Duitsland is.
Wanneer Rudolf dreigt te worden overgeplaatst, gaat Hedwig stampvoeten. Dit is ons huis, zegt ze, ons paradijs. Je mag het ze ons niet laten afnemen. We droomden er altijd al van buiten de stad te wonen, op ons eigen boerderijtje! En ondertussen zien wij dus dat huis, die tuin, dat boerderijtje - maar we zien vooral de schoorstenen achter de tuinmuren. En we horen dat industriële geluid. Niets aan Glazers film is subtiel. Het is allemaal niet te missen.
Niet één keer gaat Glazer Auschwitz in, hij blijft in de gezinsbubbel van Rudolf en Hedwig. Maar Auschwitz komt wel in de bubbel. Hedwig past een enorme bontjas waarvan de rechtmatige eigenaar op dat moment waarschijnlijk vergast wordt. Rudolf overlegt met twee ingenieurs die hem blauwdrukken laten zien van een nog betere verbrandingsoven. Wanneer Hedwig spreekt over hun ruime huis en grote tuin verwijst ze naar hun 'Lebensraum'.
Eén keer zien we Rudolf in close-up - ongeveer de enige close-up van de film. Je ziet de treinen niet, maar wel de stoom die van de treinen komt. Pet op, doodshoofd-embleempje op zijn kraag. Hij wordt gespeeld door Christian Friedel - een man met een melancholisch, druipend gezicht, en een zachte, wat hoge stem. In de wervelende tv-serieBabylon Berlin,over de hoofdstad in de vroege jaren dertig, speelt hij een goedaardige politiefotograaf die zijn homoseksualiteit verborgen moet houden.
Hedwig wordt gespeeld door Sandra Hüller - nu genomineerd voor een Oscar. Alles aan Hedwig is vettig, boertig, onelegant, ze is niet de dame die ze zich waant. Ze straalt een arrogantie uit die lijkt te ontspringen uit een onderdrukte onzekerheid; ze heeft dit weelderige leven, maar van binnen weet ze heel goed dat ze er geen recht op heeft.
Als haar moeder op bezoek komt, leidt Hedwig haar verrukt rond door het huis en de tuinen. Hier komen wijnranken, hier meer rozen. Kijk wat een weelde. 'Ze noemen me de koningin van Auschwitz', jubelt ze op een manier die zegt: ik kan mijn geluk ook niet geloven. De moeder is blij voor haar, maar 's nachts kijkt moeder uit het raam van de logeerkamer en ziet ze de nachthemel oranje oplichten. De verbrandingsovens gaan ook 's nachts door. De volgende ochtend verschijnt ze niet aan de ontbijttafel. Er ligt een briefje. Ze is weg. Hedwig leest het en snauwt naar de huishoudelijke hulp - een joods meisje, blijkbaar. Ze heeft het ontbijtbord van haar moeder nog niet afgeruimd. 'Heb je dat laten staan om mij te provoceren?' Het meisje ruimt vlug af. 'Als ik zou willen zou ik mijn man je as over de velden kunnen laten verstrooien', bijt Hedwig haar toe.
Ze zegt dit getergd, maar ook verslagen: omdat het vertrek van haar moeder en haar reactie op het joodse meisje de momenten zijn dat haar onwetendheid geen standhoudt. Ze is een zwijn. Ze wil het niet weten, maar ze weet het.
Een van de belangrijkste dingenom te onthouden aan de holocaust, is dat ongeveer net zoveel joden werden doodgeschoten als vergast.
Dat is belangrijk omdat het je helpt te onthouden dat ja, de holocaust industrieel was, en in toenemende mate gemechaniseerd werd - maar dat de holocaust nooit klinisch was. Een schone genocide bestaat niet. Er waren SS-officieren die vanachter tekentafels de massamoorden aanstuurden, en zich over gifdoseringen en treinschema's bogen, maar voor de vele duizenden soldaten die de holocaust daadwerkelijk uitvoerden, was er niets bureaucratisch of anoniems aan. Ze keken hun slachtoffers aan, konden ze ruiken, spraken met ze, kwamen thuis met hun huid onder de nagels. Zoals Timothy Snyder schrijft inBloedlanden:mensen die werden verhongerd, werden geobserveerd, vaak vanaf wachttorens, door diegenen die hun voedsel onthielden. Mensen die werden doodgeschoten werden gezien, of door die aan de andere kant van het vizier, of door de twee die hen vasthielden terwijl een derde een pistool tegen hun hoofd zette.
Er zat een gruwelijke intimiteit in het moordwerk. Vandaar ook dat zoveel kampbeulen het mentaal niet volhielden: door Duitsland verrezen sanatoria speciaal voor soldaten die mentaal waren ingestort bij hun werkzaamheden in de kampen. De massamoorden van de nazi's droegen een zekere zelfvernietiging in zich mee. Harry Mulisch merkte eens op dat het doodshoofdembleem hem eerder aan de dood van de SS'er die hem droeg deed denken, dan aan die van zijn slachtoffer.
Heel even lijkt Glazer hier kennis van te nemen: we zien een bedrijfsarts met enige zorg Rudolfs buik onderzoeken. Weer later zien we Rudolf herhaaldelijk kokhalzen. Maar is dat omdat wroeging door zijn darmen giert, of is hij gewoon feestelijk dronken, omdat hij net heeft gehoord - een grote eer - dat de vernietiging van honderdduizenden Hongaarse joden naar hem wordt vernoemd? Operatie Höss?
Dat kokhalzen is het enige moment dat de film iets lichamelijks krijgt. Verder is Glazers film niet intiem, of smerig. Zijn holocaust is gecompartimentaliseerd in het leven van de familie Höss: de genocide vindt pas plaats als Rudolf de deur uitloopt, en naar zijn werk gaat. De holocaust is, in die zin, schoon. De camera's registreren alleen, zoomen niet in. De ditjes en datjes blijven kalm en dagelijks. Glazers film is visionair - in de zin dat van alles wat je van de holocaust kunt maken, hij de eerste is die het ronduit saai wil maken.
Maar wat wil je als filmmaker daarmee zeggen? Want saai of onpersoonlijk of schoon was de holocaust echt niet. Wil je nog eens wijzen op dat platgetreden idee van de passieloze, overtuigingsloze 'banaliteit van het kwaad'? Want voor sommige bureaucraten ging dat op, maar voor iemand als Höss, die fanatiek geloofde in het Duitse opper-ras, zeker niet.
Wil je laten zien dat mensen zichzelf alles kunnen wijsmaken, dat ontkenning geen grenzen kent, dat het leven doorgaat terwijl op een steenworp afstand het leven op industriële schaal wordt vernietigd? Daarvoor is Glazer te weinig geïnteresseerd in zijn personages. We leren ze amper kennen. Hij ontleende weliswaar de titel van zijn film aan de roman van Martin Amis - die overleed op de dag dat de film in première ging - maar hij stripte die roman tot het kale skelet. Alle bijpersonen en plotlijnen verdwenen. Wat ongemakkelijk was aan Amis' roman, was dat Amis zijn SS'ers ijdel, machtsbelust maar ook grappig, geil en verliefd maakte (een driehoeksrelatie stond centraal). Je kon als lezer met ze meeleven. Hun monologen waren vaak geestig, wat dan weer cru was - want mag je lachen in Auschwitz? Mag je over liefde onder kampbeulen fantaseren? Dat was pas een écht aanstootgevende film geweest:Call Me By Your Namein de SS-barakken.
Glazer staat die identificatie niet toe, daarvoor behoudt hij te veel afstand. Misschien is die afstand dan het thema? Als om te zeggen: wij, in het aangename donker van de bioscoop, met onze consumptie binnen handbereik, kunnen Auschwitz niet in. We moeten niet denken dat we ons in de wereld van een Auschwitz kunnen verplaatsen. Maar ook dat zou een curieuze boodschap zijn; dat zou van de holocaust iets van buiten de tijd maken, terwijl de huidige dag leert dat genocides nog steeds voorkomen. Genocides zijn een gruwelijk onderdeel van de mensheid, waartoe we ons moeten zien te verhouden.
Meer dan in ideeën isThe Zone of Interestgeïnteresseerd in vorm en gevoel. Het gevoel is vervreemding, waaronder iets ijzingwekkends schuilt. Alsof je naar een horrorfilm zonder de schrikmomenten kijkt, zonder eng monster, zonder bloed. De vorm werkt daar nauwgezet aan mee. Geen wonder dat Glazer voor Oscars is genomineerd; bij vlagen is de film meesterlijk verrassend. Zwarte en rode vlakken verschijnen groot op beeld, onverwacht, met pulserende soundscapes eronder. In scènes die alsThe Blair Witch Projectaanvoelen zien we op met infraroodcamera gefilmde beelden hoe een omwonende 's nachts het werkkampgedeelte van Auschwitz binnendringt om appels te verstoppen voor de dwangarbeiders. Laat in de film kijkt Rudolf een donkere gang in en als de camera zich tot die duisternis richt, gaat die duisternis ineens open - een deur waardoor (echte) schoonmakers komen lopen, in het Auschwitz Museum, nu, vandaag de dag. Ze stofzuigen en lappen in een tentoonstellingsruimte de ramen waarachter tienduizenden schoenen te zien zijn, die ooit zijn achtergelaten door mensen die dachten dat ze een douchecabine in gingen.
Daarna kijkt de camera Rudolf recht aan - of Rudolf de camera - en kun je denken dat hij die documentaire beelden van Auschwitz anno nu ook heeft gezien. Alsof hij vanuit de toekomst naar zichzelf terugkijkt. En dus loopt hij weg. Hij wil er niet over nadenken.
The Zone of Interestis nu te zien
Mag je lachen in Auschwitz? Mag je over liefde onder kampbeulen fantaseren?