'Recenseren' In Den Haag

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
27 juni 2024
Het antirechtsstatelijke verleden van de aankomende PVV-ministers lijkt 'rechtsstaatbewaker' Pieter Omtzigt en consorten nauwelijks te deren.
Afgelopen week was het dan eindelijk rond: Mark Rutte wordt de nieuwe secretaris-generaal van de Navo. Daar was ondanks de steun van de VS nog behoorlijk wat voor nodig. Navo-bondgenoten Turkije, Slowakije en Roemenië gingen niet zomaar overstag. En de Hongaarse minister-president Viktor Orbán had nog een rekening te vereffenen met Rutte. De afgelopen jaren heeft Rutte zich binnen de Europese Unie opgeworpen als rechtsstaatverdediger - zo consistent dat ze het in Hongarije nog niet vergeten waren. Orbán wilde in ruil voor zijn steun excuses voor uitspraken van Rutte uit 2021. Het werd een afgemeten briefje. Zonder verontschuldigingen, maar genoeg om het in Hongarije uit te kunnen leggen als knieval, zo constateerde ook de nos in Brussel.
Rond de laatste ministerraad van de demissionaire premier was er afgelopen vrijdag alom tevredenheid. Minister van Financiën Steven van Weyenberg (D66) noemde Rutte's nieuwe functie 'heel goed nieuws (...) voor de Navo, maar ook heel goed nieuws voor Nederland'. Elders regende het eveneens felicitaties en complimenten - de afsluiting van het tijdperk-Rutte.
Felicitaties kwamen er ook van NSC-leider Pieter Omtzigt. Ze kwamen van ver. In een verkiezingsdebat van rtl had hij al grote moeite gehad om enthousiasme op te brengen voor een eventuele transfer van Rutte naar de Navo. Omtzigt vond het vooral 'merkwaardig'; Rutte heeft Navo-ambities immers lang ontkend. GroenLinks-PvdAleider Frans Timmermans corrigeerde meteen: 'Het zou toch goed zijn voor Nederland als Nederland de secretaris-generaal van de Navo kan leveren. Daar moet je wel ruimhartig in zijn.'
Dat was in november. Nu waren het Kamervragen, een dag na zijn felicitaties. Om te achterhalen 'vanaf wanneer de kandidatuur nu eigenlijk speelde', aldus Omtzigt, in een rijtje berichten op X waarin hij zijn vragen deelde. Zoals: 'Herinnert u zich dat ik u twee keer de volgende vragen stelde over het bericht dat u secretaris-generaal (SG) zou kunnen worden van de Noord-Atlantische Verdragsorganisatie (Navo) en dat u toen ontkende dat u SG van de Navo zou worden?'
In delicate internationale politiek dicteren politieke grilligheid, informele kandidaturen en lobby de gang van zaken - afgebakende tijdspaden en procedures zijn eerder uitzondering dan regel. Zie hoe Hongarije over de streep getrokken moest worden.
Opvallend is vooral hoe belangrijk Omtzigt uitspraken uit het verleden vindt als het om Rutte gaat. Een heel ander geluid dan we de laatste tijd van hem hoorden. Dat verleden lijkt namelijk niet erg relevant wanneer het aankomende PVV-ministers betreft. Of het nou gaat om het aanhangen van de extremistische 'omvolkingstheorie' waar de aivd al jaren voor waarschuwt, zoals bij aankomend minister van Asiel en Migratie Marjolein Faber. Of om het verspreiden ervan, in geval van Reinette Klever, aanstaand minister voor Buitenlandse Handel en Ontwikkelingshulp. Dan is er vooral stilte. De uitspraken van Faber wil Omtzigt niet 'recenseren', zei hij inNieuwsuur. Bovendien hadden PVV'ers zich nú toch nog steeds aan de rechtsstaat-'basislijn' gehouden?
Verschillende commentatoren hekelden de opstelling van de coalitiepartners. In deNRCanalyseerde Floor Rusman de bezweringsformules, de 'lichte woorden' en het mateloze geloof in 'akkoorden en procedures' van onder meer Omtzigt haarfijn.Cruciaal ingrediënt daarbij is ook, bij Omtzigt en anderen: het steeds willen afgrendelen van het verleden. Zoals hetLeidsch Dagbladhet treffend verwoordde: 'Reflecteren op het verleden is "recenseren" geworden.'
Een rechtsstatelijke cultuur kan niet zonder reflectie op het verleden. Het gehamer op de 'basislijn' klinkt juist zo hol omdat die reflectie ontbreekt. Wilders heeft niet gezegd: 'We zijn als partij een proces doorgegaan, daar zag u al de eerste tekenen van voor de verkiezingen, en we constateren in het verleden regelmatig buiten de lijnen van de rechtsstaat gekleurd te hebben. Onze voorstellen hebben groepen Nederlanders verdacht gemaakt en met het afnemen van grondrechten bedreigd. Wij zien nog steeds gevaren voor Nederland, maar onze partij zal die voortaan, in de coalitie of oppositie, expliciet binnen de grenzen van de rechtsstaat en het internationaal recht bestrijden. Daar mag u ons op aanspreken.'
Nee. Wilders mocht van zijn coalitiepartners simpelweg zijn jarenlang uitgedragen antirechtsstatelijke standpunten in de 'ijskast' zetten. Die vaak bekritiseerde keuze om het verleden buiten schot te laten, achtervolgt de formatie tot de finish. De partners hadden als voorwaarde voor samenwerking moeten stellen dat Wilders uitlegt waarin de huidige PVV verschilt van de oude. Is het een transformatie tot een meer rechtsstatelijke partij of een tijdelijke metamorfose? Dan doen rechtsstatelijke normen hun werk en kan een 'basislijn' overtuigend zijn. Dat is 'rechtsstatelijk leiderschap', waar de Staatscommissie rechtsstaat politici onlangs op aansprak in haar eindrapport, een voorwaarde voor een rechtsstatelijke cultuur. Nog geen twee weken later mogen aankomende PVV-bewindspersonen de gedeelde omvolkingstheorieën ook rustig in de ijskast zetten. Zonder al te veel reflectie. Het verleden recenseren we niet.
Het gehamer op de 'basislijn' klinkt hol: reflectie ontbreekt
...