Dure grapjes De opkomst van de 'prankster-economie'

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
30 januari 2025
De lancering van de $TRUMP maakt de zogeheten 'prankster-economie' mainstream. Hoewel humor aan de basis van deze ethiek staat, zijn haar gevolgen serieus.
In november 2024kocht de cryptobaron Justin Sun voor ruim zes miljoen euro bij veilinghuis Sotheby's een met ducttape vastgeplakte banaan; een conceptueel kunstwerk getiteldComedianvan Maurizio Cattelan. Sun wist op meesterlijke wijze alle mogelijke meerwaarde uit Cattelans banaan te onttrekken. Hij postte op X een video waarin hij het winnende bod doet (Sun heeft 3,7 miljoen volgers), organiseerde een breed uitgemeten persconferentie waarin hij de banaan opat en kondigde aan honderdduizend bananen te kopen van de straatverkoper die de bewuste banaan aan het veilinghuis leverde. Hij kocht dus niet alleen de rechten op het kunstwerk maar vergaarde ook enorme publiciteit, waarmee hij zijn marktpositie op de cryptomarkt versterkte.
Hoewel de aankoop van de banaan vooral ongeloof, gegrinnik en cynische commentaren uitlokte, verdient deze een serieuze analyse. De in scène gezette aankoop vanComedianillustreert het succes van een nieuwe economische ethiek. Net als Cattelan zelf (en een lange traditie van kunstenaars vóór hem, onder wie de dadaïsten) is Suns populariteit en succes gebaseerd op de ethiek van deprankster(de grappenmaker) - met de banaanaankoop als Suns nieuwste comedy-act.
Deze ethiek, al langer populair in de marge van de economie - de wereld van hackers, cryptofanaten en tech-goeroes - lijkt met Elon Musks intrede in het Witte Huis als hofnar van Donald Trump mainstream te worden. Trump en zijn vrouw Melania lanceerden zelfs vlak voor Trumps inauguratie hun eigen cryptomunten, zogehetenmemecoins: $TRUMP en $MELANIA. Het lijkt misschien grappig, maar de opkomst van de prankster-ethiek heeft verstrekkende gevolgen voor onze economische en politieke werkelijkheid.
Kapitalisme heeft altijd een ethiek nodig gehad die mensen inspireert tot deelname. Max Weber bijvoorbeeld, zag de protestantse ethiek van discipline, rationaliteit en soberheid als de morele hoeksteen voor het vroege kapitalisme. Later betoogden denkers zoals Colin Campbell of Daniel Bell dat het kapitalisme niet alleen gedisciplineerde werkers of investeerders nodig heeft, maar evenzeer hedonistische consumenten, wat leidde tot de opkomst van een romantische ethiek van zelfexpressie door middel van consumptie. Recenter identificeerden de Franse sociologen Eve Chiapello en Luc Boltanski een andere ethiek: die van de creatieve en gepassioneerde ondernemer, die de waarden van de tegencultuur uit de jaren zestig omarmt, waarbij hard werken verbonden wordt aan informele gedragsvormen en een nadruk op 'gewoon jezelf zijn'.
De prankster-ethiek is de laatste editie in deze lange reeks. Maar in tegenstelling tot alle voorgaande morele kaders, neemt nieuwe ethiek de sociale spelregels van de economie niet meer ernstig. Deze moraliteit heeft haar wortels niet alleen in de kunstwereld, maar evengoed in Silicon Valley, of in ieder geval in de vroege, anarchistische dagen van de internetrevolutie - die nog steeds voortleven in de schaduwzijde van het internet. Vermeng Silicon Valleys anti-establishment en provocerende cultuur met de zelfzuchtige, winstgeile enhigh risk/high gain-logica van Wall Street, en een nieuwe kapitalistische ethiek is geboren. Deze mix van ideeën ligt aan de oorsprong van de prankster-ondernemer, een personage dat je het vaakst terugvindt in de cryptowereld.
De technologie achter cryptocurrencywerd ontwikkeld door een groep programmeurs en hackers - cypherpunks genoemd - die vanaf de jaren negentig communiceerden via een geheime mailinglijst. Naast een gedegen kennis van computertechniek en cryptografie, delen ze een liefde voor anonimiteit en privacy alsmede bezorgdheid over de buitensporige macht van grote bedrijven en overheden.
Hoewel heel wat traditionele financiële instellingen ondertussen fors investeren in crypto blijven deze libertair-anarchistische waarden centraal binnen het cryptocircuit. Door het creëren van een nieuwe digitale en economische infrastructuur, trachten ze institutionele regels te omzeilen en traditionele economische machten buitenspel te zetten. Daarbij omarmen ze een satirische houding, waarvan zogeheten memecoins de duidelijkste manifestatie zijn: cryptovaluta's die expliciet beginnen als een grap. De bedenkers pretenderen niet dat ze een specifieke technologische innovatie of ander nut behelzen (in tegenstelling tot bitcoin of ethereum). De munten bestaan vooral bij de gratie van online kuddegedrag. De prijs ervan gaat omhoog als genoeg mensen besluiten om op de kar te springen - niet omdat ze geloven in een onderliggende waarde, maar omdat ze meedoen aan de grap. Ondertussen gaat het wel om serieus geld.
De cryptomarkt is dus zowel de eigen monetaire speeltuin van hackers als een bijtende kritiek op ons traditionele economische systeem. De boodschap lijkt daarbij te zijn dat ook zonder maatpakken, hoge kantoortorens, univeristeitsdiploma's of bindende contracten veel geld verdiend kan worden - en ook verloren kan gaan. Het enige wat je nodig hebt is een laptop, kennis van coderen en gevoel voor humor, of liever nog satire.
De prankster-ethiek sijpelt door in onze bredere economie. Tegenwoordig lijken ondernemende elites zich steeds vaker te gedragen als grappenmakers en narren - die we al kenden uit de kunstwereld - dan als serieuze zakenlieden. Hun acties gaan verder dan luidruchtigheid of excentriciteit als een vorm van marketing, wat ondernemers als Virgin-baas Richard Branson in het verleden kenmerkten.
De grappenmakersethiek is van een andere orde; deze nieuwe generatie (voornamelijk tech-) ondernemers blijven trouw aan hun hackerwortels en gedragen zich als grillige clowns, die provoceren door zakelijke etiquette en elke vorm van ernst te verwerpen. Het gaat om het publiekelijk afzeiken van concurrenten, dreigen met het inzetten van hun rijkdom om de boel op te blazen, en het actief trollen van critici op sociale media. Dit alles om golven van likes, lachende emojis of retweets te verzamelen van een aanbiddend publiek.
De koning van de trollen is zonder twijfel Elon Musk (en een grote fan van memecoins). Zijn lijst met grappen, provocerende tweets en beloften om zijn rijkdom te gebruiken om de sociale orde te ondermijnen is lang. Musk is bedreven in online trolling en heeft een leger aan trouwe fans. Zijn tweet'Next I'm buying Coca-Cola to put the cocaine back in',is nog steeds de op een na meest gelikete tweet in de geschiedenis.
Op de laatste dag van 2024 veranderde Musk nog tijdelijk zijn naam op X naar 'Kekius Maximus' - kekius is een verlatijnisering van de gamer term 'kek' wat zoveel betekend als 'ik lach hardop' - of dus: de heerser van de lach. Tegelijkertijd zorgde deze naamsverandering voor een nieuwe memecoin, waarvan de waarde in 24 uur met zesduizend procent toenam (en daarna weer kelderde).
Musk is niet de enige rijkaard die deze trolling-cultuur omarmt. Jack Dorsey, de oprichter van Twitter, is ook bedreven in het bespotten van collega-tech-ondernemers en overheidsfunctionarissen via sociale media. Of neem Mark Cuban, het jurylid van tv-programmaShark Tank, een vooraanstaande techinvesteerder en cryptofanaat die een nba-publiek voor de gek hield door een geënsceneerd (en betaald) vuistgevecht te beginnen met een scheidsrechter.
De ethiek van grappenmakers gaat echter verder dan alleen maar lachsalvo's verzamelen. Net als artiesten als Cattelan, heeft zij ook een tegendraadse intentie: hoe ondermijn ik de status quo? Peter Thiel, een van de invloedrijkste investeerders in Silicon Valley, heeft tegendraadsheid tot de kern van zijn publieke persoonlijkheid gemaakt. In een reeks boeken, essays en interviews daagt hij de gangbare wijsheid van de zakenwereld uit. Bijvoorbeeld door te beweren dat kapitalisme, eerlijke concurrentie en democratie onverenigbaar zijn, of door te stellen dat een zekere vorm van corruptie goed is voor het bedrijfsleven.
In Nederland gaat het er een stuk gematigder aan toe. De Nederlandse tech-elites - zoals Arnout Schuijff, Pieter van der Does (beiden oprichters van Adyen) of Sytse Sijbrandij (medeoprichter van GitLab) - spiegelen zich waarschijnlijk eerder aan de ernstige stijl van Steve Jobs dan aan de grappenmaker-aanpak van Musk. Toch zijn er ook ondernemers, zoals Adrian Mol (oprichter van Mollie) of Jean-Louis van der Velde (volgens Forbes de derde rijkste Nederlander en voormalig CEO van de crypto stablecoin Tether), wiens roots dieper geworteld lijken in de hacker-cultuur.
Van der Velde bewaakt, als een ware cypherpunk, zijn privacy strikt, waardoor er weinig publieke uitspraken van hem bekend zijn. Adrian Mol daarentegen flirt openlijker met de prankster-ethiek. Zijn profielfoto op X is die van een telefonerende stormtrooper uitStar Warsterwijl er ook piratenvlag prijkt aan het begin van zijn bio - niet meteen wat je zou verwachten van de op zeven na rijkste Nederlander.
Enerzijds kun je deze cultuur zien als schaduwboksen. Zoals wanneer Musk zijn rivaal Mark Zuckerberg uitdaagt voor een kooigevecht dat nooit heeft plaatsgevonden. Anderzijds mogen we dit trollen niet licht opvatten. De prankster gebruikt trollen als een strategie om macht te verwerven. Op dat moment verandert de satirische glimlach van de grappenmaker in het sardonisch gelach van een nare pestkop.
Ongeacht hoezeer menzich verbindt aan hardcore-neoliberaal beleid of blind vertrouwen heeft in laissez-faire marktwerking, er is altijd een reeks kernprincipes geweest die ten grondslag liggen aan het kapitalistische decorum - een soort'gentlemen's agreement'dat de vrije markt zogenaamd de maatschappij ten goede komt, dat democratie en kapitalisme een natuurlijk alliantie vormen, en dat eerlijke handel een 'beschavend' effect heeft op mensen. Volgens de prankster-ethiek worden deze overtuigingen resoluut van tafel geveegd.
Zonder dat de maatschappij het opmerkt zijn de nieuwe tech-elites langzaam de kapitalistische spelregels aan het veranderen. Terzelfdertijd vormt er zich ook een cynisch verbond tussen economische en - vooral radicaal-rechtse - politieke grappenmakers. Het is niet toevallig dat de alt-right mascotte Pepe the Frog ook wordt gebruikt als het symbool voor een van de populairste memecoins 'Pepe' (met een marktwaarde bijna negen miljard dollar).
Het verbond tussen de prankster-economie en radicaal-rechts blijkt ook uit hun gedeelde strategie: zowel Musk als Trump laten zien dat trollen veel effectiever kan zijn dan serieuze argumentatie. Trumps anti-establishment-retoriek resoneert bovendien met de online cultuur die techgiganten het afgelopen decennium hebben gecreëerd. Thiel en Musk hebben beiden hun grappenmakersmacht gebruikt om Trump weer aan de macht te helpen. Trump heeft dit nu al beantwoord door zich op te werpen als de politieke beschermheer van de grappenmakerseconomie. Het verbond tussen big tech en trumpisme is gebaseerd op een omgekeerde grap die ze samen uitvoeren: wat eruitziet als grap, is eigenlijk serieus bedoeld.
De cheques van een miljoen dollar die Musk tijdens de verkiezingscampagne in Pennsylvania verlootte onder toegestroomde Amerikanen om vervroegd stemmen te stimuleren, passen helemaal binnen de prankster-ethiek. Musk wist heel goed dat hij de grens van de constitutionele normen overschreed en het democratische proces ondermijnde. Maar door het te presenteren als een van zijn fratsen lijkt het bijna onecht.
Uiteindelijk leidde Trumps overwinning tot een cryptomarktboom, die de marktkapitalisatie van crypto omhoog katapulteerde tot 3500 miljard euro. Zijn belofte regulering te versoepelen en crypto terug te brengen naar de VS, zorgde voor hysterisch enthousiasme onder cryptobeleggers. Tech-investeerders, noch Trumps regering zijn van plan zich aan de spelregels te houden - of het nu gaat om de regels van de democratie of die van het monetaire systeem en de liberale markt. Voor hun machtspositie is het nodig dat wij blijven lachen om een grap die uiteindelijk echt blijkt te zijn. De lancering van Trumps nieuwe memecoins zorgde vast voor buldergelach onder zijn bondgenoten (en winst in hun zakken). De rest van de samenleving zal waarschijnlijk het gelach moeten betalen.
Justin Chin / Bloomberg via Getty Images | Cryptobaron Justin Sun eet een banaan van 6,2 miljoen dollar die deel uitmaakte van het kunstwerk Comedian van Maurizio Cattelan, 29 november 2024