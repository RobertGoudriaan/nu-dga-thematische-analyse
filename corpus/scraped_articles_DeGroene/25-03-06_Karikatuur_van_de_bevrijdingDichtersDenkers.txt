Karikatuur van de bevrijding Dichters&Denkers

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
6 maart 2025
Schrijf alsof je leven ervan afhangt, is de opdracht die Ta-Nehisi Coates heeft voor jonge schrijvers. Of omdat de levens van anderen op het spel staan. In zijn essaybundelThe Messageis schrijven een politeke daad.
In 1969 was schrijver James Baldwinte gast bijThe Dick Cavett Show. De roerige jaren zestig kwamen tot een einde. Ondanks de afschaffing van de Jim Crow-wetten tierde het racisme in de Verenigde Staten nog altijd welig. Een jaar eerder was Martin Luther King doodgeschoten. Een deel van de Afro-Amerikaanse burgerrechten beweging radicaliseerde en de Black Power-groepen kregen de wind mee.
Is er nog hoop, wilde host Dick Cavett van Baldwin weten, en hoe stond de schrijver tegenover de militante figuren binnen de Afro-Amerikaanse gemeenschap - een subtiele manier om te vragen of Baldwin afstand nam van het zwarte geweld. Maar Baldwin, normaal gesproken wars van alles wat riekte naar apologie van gewelddadig verzet, trok fel van leer.
'Als we wit waren', antwoordde hij retorisch, 'als we Ieren waren, joden of Polen, als u ons op enigerlei wijze kon plaatsen, dan zouden onze helden ook jullie helden zijn.' Hij noemde Nat Turner, die in Virginia begin negentiende eeuw een bloedige slavenopstand leidde, en de radicale activist Malcolm X. 'Iedereen is trots op het dappere, kleine Israël', vervolgde Baldwin (met de opvallende disclaimer dat hij niets tegen de joodse staat heeft, omdat hij niet als antisemiet weggezet wilde worden), 'maar wanneer de Israëliërs naar de wapens grijpen, of de Polen, of de Ieren, of welke witte dan ook, en zeggen "vrijheid of de dood!", dan volgt er applaus.' Met exact dezelfde woorden zou een zwarte man zichzelf vogelvrij verklaren, wist Baldwin, 'en wordt er alles aan gedaan om met deze slechte n**** een voorbeeld te stellen zodat er niet meer volgen'.
Ik meende een echo van James Baldwin te horen toen ik luisterde naar het interview vanNew York Times-journalist Ezra Klein met schrijver Ta-Nehisi Coates in de podcastThe Ezra Klein Show. Aanleiding was het verschijnen van Coates' essaybundelThe Message.Hierin reflecteert hij onder meer op zijn reizen naar Senegal, South Carolina en de Westelijke Jordaanoever. Het boek lag nog maar net in de schappen of een hevige polemiek barstte los in de Amerikaanse media. Vooral zijn hoofdstuk over de Israëlische bezetting maakte het nodige los: kritiek op Israël is in de Verenigde Staten nog altijd geen sinecure.
Coates krijgt van Klein alle ruimte om zijn ervaringen en observaties te delen en herhaalt wat hij ook inThe Messagebeschrijft. Over de botte en intimiderende soldaten bij de ontelbare checkpoints op de bezette Westoever; de vele wegen waar Palestijnen niet (en joden wel) overheen mogen; de totale Israëlische controle van de watervoorziening ten behoeve van kolonisten, terwijl Palestijnen zelfs geen reservoir mogen aanleggen om regenwater op te vangen. Een geraffineerde versie van de Jim Crow-wetten,
stelt Coates vast; niet alleen de zwembaden en drinkfonteinen zijn gesegregeerd, maar ook het water zélf. Coates maakt de balans op: dit apartheidsregime, met Amerikaanse rugdekking, komt het dichtst bij de wereld waarin zijn ouders zijn geboren.
Ezra Klein kent het gebied maar al te goed en bevestigt veel van wat Coates erover schrijft. Maar de eenzijdigheid zit hem niet lekker. Coates heeft geen oog voor de Israëlische kant van het verhaal - kritiek die ook elders te horen is. Klein verwijst naar het dodelijke Palestijnse geweld van de jaren negentig en de Tweede Intifada begin deze eeuw; de zelfmoordaanslagen, kinderen die zijn vermoord. Wat kunnen Israëliërs anders doen tegenover zoveel geweld? Maar Coates vertikt het om mee te gaan in een verhaal van'both sides'. Dat zou neerkomen op een symmetrie die er niet is. Hij verwijst - net als Baldwin - naar de slavenopstand onder leiding van Nat Turner, een gruwelijke geweldsexplosie met tientallen doden, waaronder vrouwen en kinderen.
Toni Morrison zag in Ta-Nehisi Coates de schrijver die eindelijk de 'intellectuele leegte na de dood van James Baldwin' opvulde. Zoals Baldwin een prominente stem werd binnen de burgerrechtenbeweging in de jaren zestig, zo lanceerde Coates zich als publieke intellectueel bij het ontstaan van de Black Lives Matterbeweging tien jaar geleden. Coates laat zelf geen gelegenheid onbenut om zijn schatplichtigheid aan Baldwin te tonen.
Als student aan Howard University jaren geleden begon Coates zich af te vragen: waarom schrijven we? Woorden kunnen krachtige verhalen vormen, ze creëren een realiteit, en idealiter zouden woorden de lezer moeten blijven achtervolgen. Coates ziet een voorbeeld in abolitionist Frederick Douglass, die de wreedheid van slavernij in Amerika pregnant onder woorden bracht. Schrijven over de tot slaaf gemaakten, de gekoloniseerden, over de verworpenen der aarde, is een politieke daad, aldus Coates. En voor zwarte schrijvers is het inmiddels een traditie waar hij zelf zijn bijdrage aan moest leveren.
Dat is de opdracht die Coates inmiddels als docent aan diezelfde universiteit aan zijn studenten en alle andere jonge schrijvers meegeeft: schrijf alsof je leven ervan afhangt - en anders omdat de levens van anderen op het spel staan. Opvallend, want in schril contrast met de bijna fatalistische boodschap die hij had in zijn bestsellerBetween the World and Me(2015), toen hij zijn zoon voorhield dat de wereld nu eenmaal een meedogenloze plek is waar je je toe moet verhouden in plaats van die te willen veranderen.
De opdracht aan zijn studenten werd ook een opdracht aan zichzelf. In zijn essays gaat Ta-Nehisi Coates achter de verhalen aan die hij zo lang als vanzelfsprekend aannam. Als woorden inderdaad krachtige verhalen vormen, dan kunnen die ook verhalen verdraaien. Hij begint met de hand in eigen boezem. Opgegroeid met de verhalen van de Black Power-beweging over roemruchte Afrikaanse rijken, als ware Afro-Amerikanen afstammelingen van farao's en koningen, zoekt hij in Senegal naar deze vergane glorie. Bij aankomst in Dakar treft hij niets van dat alles. De straten van de Senegalese hoofdstad zijn levendig en rumoerig, gevuld met vele eenvoudige kraampjes met kleding en voedsel, overschaduwd door grote bouwprojecten op de achtergrond. In de avonden ziet hij vele jonge Senegalezen joggen of sporten op verroeste fitnesstoestellen aan de kust. Alleen het eiland Gorée, waar Europese mogendheden eeuwenlang tot slaaf gemaakten richting de Amerika's verscheepten, maakte een verpletterende indruk op Coates.
De moderniteit slaat niemand over, en Coates vraagt zich af wat dit zegt over het beeld dat hij heeft van Afrika en de mensen die er wonen. Wellicht is het allemaal verbeelding geweest, mijmert Coates, maar ook de Afro-Amerikaan, juist de Afro-Amerikaan, heeft recht op zijn verbeelde plekken en tradities. En misschien is de verbeelding het sterkst wanneer die ook als zodanig wordt erkend - de Afrikaanse westkust als een religieus oord waarvoor de pelgrim plichtmatig zijn respect toont.
InBearing the Flaming Crossbezoekt Ta-Nehisi Coates South Carolina, waar sommige scholen verwoede pogingen ondernemen om zijn boekBetween the World and Mein de ban te doen. Het boek werd in de nasleep van de Black Lives Matter-beweging een must-read om het systemische racisme onder ogen te zien. Coates bezoekt een school waar een groep (witte) studenten bij het lezen van zijn boek een sterk gevoel van 'weg-met-ons' kreeg en het schoolbestuur wel oren had naar hun klachten. Maar een lerares en andere studenten en vrijwilligers komen in verzet. Coates ziet daar de kracht van de boodschap van zijn boek in; dat de lerares niet alleen kennis nam van zijn woorden, maar die ook onderdeel maakte van een gevecht tegen het misplaatste Amerikaanse zelfbeeld. Uitgerekend in South Carolina, een rode staat (of:Trump country),waar de confederatievlag fier wappert en de standbeelden van voorstanders van rassensegregatie nog altijd overeind staan.
Tot slot dus het controversiële essay over zijn tiendaagse reis naar Israël/Palestina, waar Coates geconfronteerd wordt met een systeem van onderdrukking dat veel wreder is dan hij lang had aangenomen. Los van de eerder genoemde ervaringen geeft hij een beknopte geschiedenis van de bezetting - voor sommige lezers ongetwijfeld gesneden koek, maar voor Coates vallen de woorden nu allemaal op hun plek. Als Paulus onderweg naar Damascus ziet hij het licht.
Coates' verslag uit het Heilige Land past in een zekere traditie. Al in de jaren vijftig en zestig bezochten Afro-Amerikaanse intellectuelen en activisten Israël, met het idee dat de jonge joodse staat een voorbeeld kon zijn voor het zwarte streven naar vrijheid en emancipatie. Ook James Baldwin, die in 1961 bij aankomst nog gecharmeerd was van het land, raakte al gauw gedesillusioneerd door de raciale ongelijkheid en de alom militaire aanwezigheid. Of zoals hij terloops vermeldde in zijn verslagLetters from a Journey:je kunt er geen vijf minuten wandelen zonder tegen een grens aan te lopen.
In navolging van zijn voorgangers ziet Coates een 'alternatieve tijdlijn' voor zich waarin Afro-Amerikanen hun eigen, gedroomde vrije staat hebben gecreëerd, gemodelleerd naar Israël. Zou dat een zegen zijn geweest? Na wat hij gezien heeft, weet hij: een droom voor de een, is een nachtmerrie voor de ander. De mythe van een verheven natie is een karikatuur van de bevrijding.
Coates bezocht de Palestijnse gebieden enkele maanden vóór de aanval van Hamas op 7 oktober. Zoals bij meer schrijvers is ook bij hem iets geknakt sinds de oorlog in Gaza. Dat maaktThe Messageook zo beladen. Het essay over de Palestijnse kwestie komt daarom misschien pamflettistisch over, maar is daarmee niet minder prangend. Dat komt dan ook door wat Coates zich had voorgenomen: dat schrijven meer is dan mooie woorden aan elkaar rijgen.
Laurence Geai/MYOP | Ta-Nehisi Coates laat geen gelegenheid onbenut om zijn schatplichtigheid aan James Baldwin te tonen