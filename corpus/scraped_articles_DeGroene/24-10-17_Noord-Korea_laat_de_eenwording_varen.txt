Noord-Korea laat de eenwording varen

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
17 oktober 2024
Pyongyang- Ze waren vrijwel niet meer in gebruik, maar zelfs het bestaan van oude spooren autowegen naar Zuid-Korea is Noord-Korea nu te veel geworden. Afgelopen week liet Pyongyang weten al deze verbindingen af te snijden en te vervangen door 'militaire verdedigingswerken'. Hiermee moet de grens met de 'nummer één vijandige staat' Zuid-Korea volledig worden afgesloten.
Dit sluit aan bij een recente koerswijziging die Kim Jong-un heeft ingezet. Rond de jaarwisseling zei de Noord-Koreaanse dictator dat hij Zuid-Korea voortaan als een andere (en dus vijandige) natie beschouwt met wie het 'onmogelijk' was te herenigen. Herenigingsmonumenten werden opgeblazen, websites over toekomstige eenwording gingen offline en zelfs het metrostation Hereniging in Pyongyang kreeg een andere naam. De afgelopen maanden werden al eerder verbindingswegen met ZuidKorea verwijderd en vervangen door tankvallen en mijnenvelden.
Dat is een flinke stijlbreuk met de propaganda van de zeven decennia daarvoor. Dictator en grootvader van de huidige leider Kim Il-sung, die het land bijna vijftig jaar bestuurde, bleef altijd spreken van 'één Korea' en één volk, dat hereniging als diepst gekoesterde wens zou hebben. Dit nam zo'n centrale rol in de staatsmythologie in dat analisten denken dat het verwarrend moet zijn voor Noord-Koreaanse burgers om hier ineens afstand van te moeten nemen. Zelf moeten ze immers de staatsleer altijd trouw belijden als hoogste waarheid, hoe kan die dan plots 180 graden draaien? Überhaupt zou spreken van twee afzonderlijke landen en volkeren bij de vorige twee Kims nooit voorkomen.
De schuld ligt volgens Pyongyang (uiteraard) bij de 'oorlogsmaniakken' Zuid-Korea en de Verenigde Staten, vanwege de gezamenlijke militaire oefeningen die zij nabij de inter-Koreaanse grens uitvoeren. Over de talloze Noord-Koreaanse militaire oefeningen en lanceringen van raketten en poepballonnen uiteraard geen woord. In 2018 kwamen Noorden Zuid-Korea nog met gezamenlijke teams uit op de Olympische Winterspelen, onder de Herenigingsvlag. Sinds meerdere tops in 2018 en 2019 ligt de diplomatie tussen beide Korea's echter volledig stil. Kim Jong-un focust zich vooral op zijn verdiepte vriendschap met Vladimir Poetin.
Zuid-Korea houdt nog wel vast aan de wens om ooit te herenigen. Maar het is net als in de liefde: als de ene partner niet meer wil, moet de andere op den duur ook zijn conclusies trekken. Al is het met Kim Jong-un wel zo dat hij opeens weer op de Zuid-Koreaanse stoep kan staan met een fles wijn en een voorstel voor relatietherapie.