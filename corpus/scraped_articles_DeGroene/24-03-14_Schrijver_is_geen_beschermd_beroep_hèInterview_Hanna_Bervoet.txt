'Schrijver is geen beschermd beroep, hè' Interview Hanna Bervoets & Marjolijn van Heemstra

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
14 maart 2024
Toen ze begonnen werden ze niet serieus genomen, nu zijn niet meer weg te denken uit het literaire landschap. Hoe ziet dat landschap eruit nu de suprematie van het 'archaïsch schrijverschap' ten einde is?
Als je dan tochde naoorlogse twintigste-eeuwse cultuur in één schilderij moet vangen, laat het dan het schilderij zijn dat Kik Zeiler in 1985 vanDe Herenclubmaakte. Het hangt in de 'schrijversgalerij' in het Literatuurmuseum Den Haag. Mulisch als Jezus in het midden, in geruit jasje. Komrij staart de kijker zwoel aan. Hofland heeft een pen in de hand, blijkbaar paraat om elke ingeving op te schrijven. Verzonken achter zijn piano zit Reinbert de Leeuw. Van Mierlo en Duisenberg regentesk aan de zijkant, Marcel van Dam lijkt te willen debatteren. Op tafel koffie, champagne, cognacbellen en, atypisch, friandises. De heren zijn zoetekauwen.
Het schilderij is: mannelijk, wit. Gedateerd. Vanuit het Literatuurmuseum kwam het idee een nieuwe variant te maken. Op 8 maart, Internationale Vrouwendag, werd een hedendaagse pendant gepresenteerd: het schilderijHet conversatiestukvan Renske van Enckevort, met daarop negen hedendaagse schrijvers, allemaal van na 1980. Acht vrouwen en een man: Hanna Bervoets, Maurits de Bruijn, Ellen Deckwitz, Marjolijn van Heemstra, Lieke Marsman, Alma Mathijsen, Nina Polak, Niña Weijers en Maartje Wortel.
Op een doordeweekse ochtend treffen Hanna Bervoets (1984) en Marjolijn van Heemstra (1981) elkaar in het Eye Filmmuseum, in AmsterdamNoord, waar ze allebei wonen, om over de staat van de literatuur ondervraagd te worden.
Hanna Bervoets won onder meer de Frans Kellendonkprijs voor haar hele oeuvre en de Biesheuvelprijs voor haar verhalenbundelEen modern verlangen, ze schreef het Boekenweekgeschenk in 2021, en publiceerde dit najaarLeer me alles wat je weet. Marjolijn van Heemstra staat al jarenlang met eigen voorstellingen in het theater, schreef boeken waarin ze haar familiegeschiedenis uitploos, won de BNG Bank Literatuurprijs voor haar romanEn we noemen hem, was stadsdichter van Amsterdam en had bestsellers met haar non-fictieboekenIn lichtjaren heeft niemand haastenWat is ruimte waard.
Van Heemstra is net terug uit Costa Rica (twee maanden), en daarna Vaticaanstad (één week), voor een congres over exoplaneten en mogelijk buitenaards leven. Bervoets is net terug van een verjaardagsweekendje met haar vriendin naar Disneyland Parijs. Van Heemstra draagt fraaie ringen; Hanna draagt een pet. Beiden hebben een dikke trui aan, beiden drinken hun koffie met havermelk. Bervoets trekt tijdens het gesprek haar gympen uit. Van Heemstra houdt ze aan.
Van Heemstra: 'Ik wil een beetje oppassen wat ik zeg, maar als ik aan dat herenclub-schilderij denk, denk ik vooral: verleden tijd. Ik bedoel niet per se dat ze oud zijn, want zo oud waren ze waarschijnlijk niet eens toen dit geschilderd werd. Het doel van het portret lijkt te zijn: o wauw, daar moet ik ook bij horen. Dat stralen de mannen ook uit. Hun club lijkt heel gesloten.'
Bervoets: 'Alsof ze zeggen: wij zijn met elkaar, en je kan er niet bij.'
Van Heemstra: 'Maar ik heb dus helemaal niet het gevoel dat ik erbij wil. In mijn ervaring lijken dat soort clubs van buiten vaak leuker dan ze van binnen zijn.'
Bervoets: 'Dat ons schilderij op Internationale Vrouwendag werd onthuld, klinkt heel erg als een statement. Maar dat is het wat mij betreft niet. We hebben tweeënhalf jaar geleden voor Renske geposeerd, hier in Noord. Er was drank, er was soep. Daarna is het in een zwart gat gegaan. Ik wist niet hoe het geworden was. Had jij niet als enige een gadget? Had je geen loep vast?'
Van Heemstra: 'Of was het een sinaasappel? Of een nachtkijker? Ik weet het niet meer.'
Bervoets: 'Belangrijk om te zeggen is dat dit schilderij niet ons concept is. Het idee was nooit: wij gaan nu onszelf tegenover die herenclub positioneren. Dat schilderij van de herenclub leek verloren te gaan, het Literatuurmuseum kocht het en toen zei directeur Aad Meinderts in een krant: er zijn tegenwoordig nog steeds van zulke schrijversclubjes, maar dan informeel. Hij doelde op ons. De meeste mensen op het schilderij zijn goed bevriend met elkaar, we komen in elk geval op elkaars verjaardag.'
Van Heemstra: 'Misschien zullen sommige mensen ons schilderij zien als: je bent gelukkig als je erbij hoort. Maar ik zou het jammer vinden als het die geslotenheid uitstraalt. We zijn geen officiële club. We hebben met elkaar wel onderling overlegd: is dit nu de juiste samenstelling? Is het niet koket? Zijn we niet te wit? Maar als het alternatieve antwoord dan is: we doen het niet, dan is dat ook jammer.'
Bervoets: 'Het moet niet gezien worden als een statement dat dit de talenten van nu zouden zijn. Want waar is dan Bregje? Waar is Tobi? Waar is Lucas? Waar is Lize? Het gaat om ons informele verbond. In het persbericht ter aankondiging stond het wel mooi gezegd. Dit schilderij maakt geen statement, maar laat een nieuwe realiteit zien.'
Van Heemstra: 'Wat is de nieuwe realiteit? In ieder geval dat die oude er niet meer is. Er zijn nog wel schrijvers met die statuur als opDe Herenclub, die goed verkopen - maar hoeveel zijn dat er nog? Drie of vier misschien, en alsnog hebben ze niet de positie die Harry Mulisch had. Zulke schrijvers voelen aan als een echo van iets. Ze vertegenwoordigen een archaïsch
schrijverschap. Ik zag Ilja Pfeijffer eens op de cover van een weekblad staan als "De Grote Eén". Ik vond dat helemaal niet glorieus, eerder lachwekkend. Alsof hij de laatste witte neushoorn was. Maak snel een foto!'
Bervoets: 'Die "nieuwe realiteit" waar dat persbericht bij het schilderij naar verwijst is dat er nu meer vrouwelijke schrijvers zijn die aandacht krijgen en erkend worden in hun kunstenaarschap, denk ik. Of in elk geval niet één vrouw. Of twee die met elkaar moeten concurreren om erbij te horen. Ik was 27 toen ik debuteerde, vrijwel tegelijk met Maartje Wortel. En lang leek het of Maartje en ik de enige vrouwelijke schrijvers van onze generatie waren. We kwamen elkaar overal tegen. Toen literair tijdschriftDas Magazinin 2013 "de tien" samenstelde, met de beste jonge schrijvers, stonden Maartje en ik er als enige vrouwen op. Geen haan die daarnaar kraaide of dat raar vond.'
Van Heemstra: 'Ik had dat met Lieke Marsman. Wij debuteerden vrijwel tegelijk, werden voor dezelfde prijzen genomineerd. Wij werden toen ook steeds met elkaar vergeleken - niet met mannen. Steeds was het: wordt het jij of Lieke? (lacht) Meestal werd het Lieke.'
Bervoets: 'Voel jij je in een traditie staan?'
Van Heemstra: 'Nou, nee.'
Bervoets: 'Ik ook niet. Toen ik mijn debuutOf hoe waaromschreef dacht ik niet verder dan dat ik iets wilde maken dat ik leuk vond. Ik ging breed lachend de literaire wereld in. Ik stond op de auteursfoto met bellenblaas. Ik zette allerlei typografische dingetjes in mijn boek, zoals stripwolkjes. Ik had er een soundtrack bij gemaakt. Ik maakte socialmedia-accounts van mijn hoofdpersonages - dat was toen nog cool. Op de achterkant stond: "een literaire musical waarGooische Vrouwenen Bret Easton Ellis elkaar ontmoeten". Ik droeg het op aan Britney Spears, Amy Winehouse en Mary-Kate Olsen. Het refereerde aan popcultuur. Ik benall-outgegaan. Ik dacht echt: dit is mijn boek. Dit is geweldig.'
Van Heemstra: 'Ik had ook een YouTube-kanaal gemaakt voor mijn eerste bundel, en vroeg de paar bekende Nederlanders die ik kende om een gedicht van mij voor te lezen. Arie Boomsma. Giovanca. Toen kwam de ontvangst. InDe Groeneschreef Piet Gerbrandy: "dit is de poëzie onwaardig".'
Bervoets: 'Ik kreeg ook de wind van voren. Door een serie mannen werd ik de grond in geboord. "Wie denkt dit bloemenkind wel niet dat ze is?" Ik droeg toen een grote strik in mijn haar, of een uitzinnige jurk - ik beleefde mijn vrouwelijkheid heel camp, het was bijna drag. Ik bedoel camp positief, hoor; het uitvergroten van iets waar je van houdt. In deVivaging ik op de foto in een hoek, met zo'n geknakte arm. Debroken doll-pose. Al mijn homovrienden riepen: wauw, de broken doll! DeVolkskrant-recensent schreef:go home.
En zelf had ik ondertussen helemaal niet door dat mijn boek raar of afwijkend was. Ik was omringd door queer personen en homomannen. Ik had Media & Cultuur gestudeerd, en was heel geïnteresseerd in popcultuur en fancultuur. Ik was met Britney bezig. Ik vond haar heroïsch. Ze schoor zich kaal, viel paparazzi met een paraplu aan. Ze brak met allemaal verwachtingen die de maatschappij van een popster als zij had. Pas nu zien we de sociaal-politieke structuren die meespelen in de verwachtingen die we van bekendheden hebben. Nu pas zien we dat die met genderverwachtingen te maken hebben. En nu zie ik dat die ontvangst van mijn boek met gender te maken heeft. Maar toen, eind jaren nul niet. Toen kreeg ik shit over me heen van mensen die me niet serieus konden of wilden nemen.'
Van Heemstra: 'Ja. "De poëzie onwaardig". Ik weet nog dat ik toen dacht: shit, hij heeft gelijk...'
Bervoets: 'Er is veel veranderd in die vijftien jaar sinds mijn debuut. Tien jaar geleden, volgens mij, presenteerde deNieuwe Revuop Internationale Vrouwendag "de vijftien irritantste vrouwen van Nederland". Daar stond ik in. Samen met Halina Reijn, Sara Kroos, Claudia de Breij. Barbie stond op één. Ik zag het blad in de supermarkt en werd superverdrietig. Ik dacht: o. Ik schaamde me. Nu zou ik denken: dit is misogyn. Maar in die termen dacht ik toen niet. De cultuur was er ook niet naar om zo te denken.'
Van Heemstra: 'Wauw, bizar.'
Bervoets: 'Nu is het grappig, want het is goed afgelopen. Ik ben er nog steeds.'
Van Heemstra: 'Toen ik debuteerde dacht ik wel dat ik wist waar ik aan begon. Ik was al op de middelbare school veel met spoken word bezig, ik trad op bij het programmaPalabrasvan Babs Gons in Paradiso. Maar toen mijn eerste recensie verscheen stond er dat ik"out of the bluewas opgedoken". Hè, dacht ik, ik heb toch al heel veel gedaan? Dat was een verschuiving. Ik kwam op een borrel bij De Bezige Bij en dat was indrukwekkend - je wordt in dat pand met de geschiedenis om je oren geslagen. De oudere schrijvers nemen je niet meteen serieus. Hoe pas ik daar bij? dacht ik. Pas toen ik overstapte naar Das Mag ontdekte ik dat je ook dingen rond je boek zelf kunt bepalen, dat je niet bij een traditie hoeft aan te schuiven, maar dat je het voor jezelf kunt ontdekken.'
Bervoets: 'Het is somsweirdhoe defensief schrijvers kunnen zijn. Schrijver is geen beschermd beroep, hè. Je hebt er geen officiële opleiding voor nodig. Geen certificaat. Vlak voordat ik debuteerde kreeg ik een column inVolkskrant Magazine,waaronder stond "Hanna Bervoets is schrijver". Waarop een schrijver toen de krant mailde om te zeggen dat ik mezelf geen schrijver mocht noemen, want mijn boek was nog niet verschenen. Hoe fragiel is je ego dan wel niet? Nou, ik denk zelf:what's it to you?Iemand die aanself publishingdoet, die zit toch overdag te schrijven? Die is dan toch gewoon schrijver?'
Van Heemstra: 'Misschien kreeg ik meer het gevoel als vrouw apart te vallen toen ik kinderen kreeg. Ik vroeg me af wat er ging gebeuren, of ik nog aanwezig kon blijven in de literatuur. Er waren zo weinig bemoedigende voorbeelden van schrijvende moeders. Dan kom je terug bij die herenclub - die hadden ook kinderen, maar die hadden vrouwen die voor ze zorgden. Vrouwen die over hun kinderen schreven kregen vroeger toch de deksel op hun neus. Toen ik een column inTrouwkreeg raadden meerdere mensen me meteen af over mijn kinderen te schrijven. Dat is nu helemaal veranderd. Zozeer dat ik soms denk: staan we weleens stil bij onze vooruitgang en schrijven we niet te veel vanuit een permanent gevoel te worden benadeeld? Ik was laatst op een avond over moederschap in Bellevue. Veel moeders stonden te klagen - dat de generaties voor hen gezwegen zouden hebben, en niet hebben verteld hoe zwaar en oneerlijk het moederschap is. Maar toen dacht ik: is dat zo? Heb ik het die vrouwen gevraagd? Heb ik ze opgebeld en gevraagd: hé, jij schrijft ook, jij hebt kinderen, hoe doe jij dat? Wat ik bedoel is dat je je kunt afvragen waar de verantwoordelijkheid ligt. We wijzen snel naar mensen die tekort zouden hebben geschoten, maar is dat wel zo? Zijn we wel op zoek gegaan? Misschien is het het onvermogen van jonge vrouwen om de ervaringen van oudere vrouwen te zien en te begrijpen.'
Bervoets: 'Ik herken iets soortgelijks in de queer wereld. Queers die nu in de veertig zijn - mijn leeftijd - die in de jaren negentig zijn opgegroeid, hebben amper voorbeelden gehad. Queer mensen werden genegeerd in de mainstream cultuur. Wat ik nu merk bij hen, een eigenlijk ook vaak bij mezelf, is een soort verdriet over wat de kinderen van zeventien in onze omgeving nu wél hebben. Zij hebben wel allerlei voorbeelden, allerlei boeken en series. Oudere queer mensen voelen een soort jaloezie: "wauw, dat had ik niet, waarom klagen ze zo over van alles?" Het lijkt bozig, maar ik denk dat je die emotie moet labelen als verdriet. We zijn jaloers op wat de nieuwe generatie heeft, omdat we ons eigen verdriet van toen voelen. Maar dat is ook gevaarlijk, want het is geweldig dat queer kids het nu anders hebben. Daarbij weet je vanuit jouw generatie ook niet écht hoe de andere generatie het heeft. Veel queer kids liggen nu ook in knoop met zichzelf.'
Van Heemstra: 'Ik stoorde me enorm aan die boomer-discussie van een paar jaar terug. Dat generationele gevecht. Moeten we altijd vechten tegen de generatie voor ons, of kunnen we van ze leren? Een intergenerationele dialoog?'
Bervoets: 'Ik zie mezelf niet als iemand die activistisch schrijft. Ik zag laatst een interview met Libris-winnaar Mariken Heitman, waarin ze zei dat zodra je schrijft over iets dat voor jou heel normaal is, maar voor veel mensen anders - in haar geval was dat ook queer cultuur - mensen je al snel als activistisch zien. Dat is het precies, dacht ik.In my lifeben ik altijd met queer zaken bezig geweest, heb ik erover geschreven, vanzelfsprekend. Ik schrijf gewoon over wat ik ken.'
Van Heemstra: 'Maar is dat niet veranderd? Toen ik begon als theatermaker, in de jaren nul, leefde nog het theater van de jaren negentig, dat was de tijd van de vrije, losgezongen kunstenaar. Iedereen vond het maar heel raar en uniek dat ik mensen met mijn voorstellingen in beweging wilde krijgen. Ze vonden me extreem geëngageerd.'
Bervoets: 'Maar zoals ik dat bij jou zie, werk je vanuit je eigen interesse. Hoe zit het en hoe kan ik er over denken? Jij raakt gefascineerd door de ruimte, door stilte, door duister, je hebt daar vragen bij. Ik vind dat ook geëngageerd. Engagement is voor mij niet: ik heb het licht gezien en nu moet iedereen het weten. De een is geïnteresseerd in het individu en hoe dat zich verhoudt tot de omgeving - dus daarvoor kan autofictie heel goed werken. Anderen zoekt het in onderwerpen die buiten hen liggen, zoals het klimaat.'
Van Heemstra: 'Engagement is ook hoe je wordt geboren, hoe je wordt opgevoed, het is allemaal met elkaar verweven. Toen ik over kinderen schreef, dacht ik niet: dit gaat maar over kinderen. Het gaat juist over mensen in wording, over ons, over het hele leven - over de verwevenheid met elkaar.'
Bervoets: 'Die generatie van Mulisch idealiseerde misschien de vrije, autonome kunstenaar. Maar hun romans gingen over de oorlog, over een trauma waar de halve maatschappij mee bezig was. De kunstenaar voelde zich misschien losgezongen, maar hun werk was dat niet.'
Van Heemstra: 'Dat niet-verweven kunstenaarschap, dat losgezongen schrijverschap - het is een mythe. Je ziet die mannen op dat schilderij en het grootste geheim, denk ik, is dat er geen geheim is. Het is... het doet me soms denken aan van die adellijke clubjes. Ze communiceren iets onuitgesproken naar de buitenwereld, een soort weten, een soort hebben, dat nooit helemaal wordt ingevuld. Ook niet in de groep zelf. Bijvoorbeeld bij de Johanniter Orde.'
Bervoets: 'Wat is dat?' Van Heemstra: 'Een heel oude, adellijke orde. Mensen hebben daar heel veel ideeën over, maar als je kijkt wat het echt is - we komen bij elkaar in een zaaltje, bespreken welke goede doelen we willen steunen. En tegelijk is het meer dan dat. En wat het meer maakt, is die mythevorming eromheen. En die mythe zit niet bij de orde, ook niet bij de mensen buiten de orde, maar ertussenin.'
Bervoets: 'Ik ben blij waar ik nu ben. In mijn schrijverschap en in het leven. Ik doe soms een cognitief spelletje: als ik nu in mijn leven een pinnetje prik, en het blijft altijd zoals nu, zou ik dan tevreden zijn? Ja, dat zou ik zijn.'
Van Heemstra: 'Het is een soort gokspel. Neem je deze winst of speel je verder?'
Bervoets: 'En jij?'
Van Heemstra: 'Ik kan wel twijfelen aan mijn schrijverschap, maar dan meer omdat ik zoveel dingen doe. Romans, toneel, poëzie, ik schrijf over wetenschap en biologie. Mensen om me heen denken weleens: wat doe je nu eigenlijk? Wat ben je? Maar het feit is dat ik op een punt ben waar ik alles wat me fascineert kan volgen. En daar geld mee kan verdienen. En dat vind ik zo onwaarschijnlijk. Dus ja, ik wil dat pinnetje ook wel.'
'Als ik aan dat schilderij De Herenclub denk, denk ik vooral: verleden tijd. Het lijkt heel gesloten'