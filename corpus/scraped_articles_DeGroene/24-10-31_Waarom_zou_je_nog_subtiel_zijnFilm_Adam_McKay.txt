'Waarom zou je nog subtiel zijn?' Film Adam McKay

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
31 oktober 2024
Met zijn lachfilms over de zelfoverschatting van middelmatige Amerikaanse mannen groeide Adam McKay uit tot de koning van desmart dumb comedy. Maar hoe krankzinniger de wereld lijkt te worden, hoe ernstiger de onderwerpen van zijn films.
Hij had nog maar achttienstudiepunten nodig voor een diploma, toen Adam McKay de brui gaf aan zijn studie literatuurwetenschappen en naar Chicago verhuisde om grappen te maken. Zijn verzameling stripboeken ging in de verkoop en met de opbrengst kocht hij een oude Chrysler, waarmee hij vanuit Philadelphia zijn nieuwe leven tegemoet reed. Het was 1990 en decomedy boomwas in volle gang, elke week leek er wel een nieuwe club te openen waar aspirant-komieken hun materiaal konden uitproberen. In zijn studententijd stond McKay regelmatig achter eenopen micen dat was niet direct een denderend succes. Maar afgaan hoorde erbij en de keren dat hij aan het publiek wel een lach wist te ontlokken gaven hem een kick. De eerste keer dat hij daarin slaagde draaideRobocopnet in de bioscoop. 'Dus dit is een film over een fascistische politieagent die geen emoties heeft zoals een normaal mens...' zei hij. 'Wanneer komt de fictieve versie uit?'
In Chicago ging hij in de leer bij improvisatiegoeroe Del Close, die hem inprentte dat komedie een middel is om bewustzijn te vergroten, om mensen te wijzen op de pijnlijke waarheden. McKay nam die les vrij letterlijk: hij onderbrak shows om cijfers op te sommen over de militaire uitgaven van de VS en maakte een voorstelling waarin hij Noam Chomsky speelde die schoolkinderen onderwees over de genocidale ontstaansgeschiedenis van hun vaderland. Hij hield ervan de boel te ontregelen, om zijn publiek in verwarring brengen, bijvoorbeeld door flyers te verspreiden met de aankondiging: 'Attentie! Op 28 februari, 1992, zal Adam MacKay, 23 jaar oud, zelfmoord plegen tijdens de voorstellingVirtual Reality. GEEN GRAP.'
Zijn onorthodoxe humor trok de aandacht van het team bij het legendarischeSaturday Night Live(snl). De sketchshow geeft al sinds 1975 satirisch commentaar op de politieke en culturele actualiteit in Amerika en geldt als een springplank voor komedietalent. Grootheden als Eddie Murphy, Adam Sandler en Tina Fey danken hun doorbraak allemaal aan hun typetjes bij snl. McKays auditie ging niet fantastisch, als stand-upcomedian was hij eigenlijk middelmatig, maar na afloop stapte hij op de regisseur af en gaf hem een stapel scripts, met de opmerking dat hij beter tot zijn recht zou komen als schrijver.
Op zijn 28ste gaf hij leiding aan het schrijfteam van snl. Het waren de jaren voor 9/11, de jaren waarin veel Amerikanen geloofden dat er nooit een einde zou komen aan de dominantie vanthe land of the free and home of the brave,en als McKay ergens een allergie voor had was het wel die misplaatste zelfgenoegzaamheid. Met plezier nam hij president Bill Clinton en andere hotemetoten op de hak, al waren zijn favoriete sketches die in de laatste deel van de uitzending, wanneer de braafste kijkers al naar bed waren en er ruimte was voor absurdistische humor.
In Will Ferrell, de komische krullenbol, vond hij een geestverwant. Ze werden boezemvrienden en vormden een creatief succesduo dat in de jaren erna furore maakte in Hollywood met hun lachfilms over een over het paard getilde tv-presentator(Anchorman,2004), een ongegeneerd verwaande nascar-coureur (Talladega Nights,2006) en twee niet al te snuggere stiefbroers(Step Brothers,2008). Deze trilogie over 'Mediocre American Men' maakten van McKay de ongekroonde koning van 'smart dumb comedy'.
In 2019 was het lachen hem vergaan.Zijn vrouw, filmmaker Shira Piven, werd er gek van. Net op het moment dat ze na een lange dag eindelijk haar ogen wilde sluiten, moest die vent op het kussen naast haar het zo nodig hebben over het naderende einde van de wereld. Weet je wel hoe érg het eigenlijk is? vroeg hij dan. Het kwam door dat boek op zijn nachtkastje:De onbewoonbare aardevan David Wallace-Wells, een journalist die geen moeite deed om zijn lezers te sparen: wees maar bang, schreef hij, de feiten zijn ook angstaanjagend. McKay lag er wakker van en begreep niet hoe zoveel andere mensen gewoon door konden gaan met hun leven alsof er niets aan de hand is. Ik weet het ook niet, zei zijn vrouw, maar wat wil je dat ik doe? Moet ik soms eigenhandig het klimaat redden?
McKay moest denken aan de band op de Titanic. Vaak wordt het aangehaald als voorbeeld van ontkenning: alsof de muzikanten niet echt doorhadden hoe ernstig de situatie was. Maar McKay had een andere lezing. De band wist precies wat er aan de hand was, en het beste wat ze op zo'n moment kon doen was datgene waar ze goed in was: muziek maken. Zo voelde het ook voor hem. Nu hij wist dat de planeet op ramkoers ligt moest hij daar iets mee en de beste manier was om zijn angst en woede te verwerken in een film.
De films van McKay zijn populistisch en daar schaamt hij zich niet voor. In zijn ogen is heel Hollywood populistisch. Er is een reden dat je nooit eenblockbusterziet die de kant kiest van een projectontwikkelaar die een oerbos platwalst of bankiers die de gewone man naaien. Dat komt niet doordat al die regisseurs en acteurs nou zo woke zijn, maar omdat Hollywood geld wil verdienen en het publiek nu eenmaal debad guysachter de tralies wil zien. Mensen smullen van films over deunderdogdie ondanks alle tegenslag toch de top bereikt en verhalen over eenvoudige advocaten die de strijd aanbinden met vervuilende multinationals.
Vanuit die logica is het ook te verklaren waarom Hollywood niet goed weet wat ze aan moet met een onderwerp als klimaatverandering. Iedere baas van een tv-netwerk weet: items over de opwarming van de aarde zijn slecht voor de kijkcijfers. Natuurlijk willen journalisten hun journalistieke plicht doen, natuurlijk willen filmmakers films maken over de belangrijkste onderwerpen van onze tijd, maar als ze beginnen aan een uitleg over hoe er bij het verbranden van fossiele brandstoffen broeikasgassen vrijkomen, die zich ophopen in de atmos... Zap! Zo werkt het in de entertainmentindustrie: een lekkere rampenfilm is niet te versmaden, maar het moet wel een beetje overzichtelijk blijven: alien-invasie, een supervulkaan, de perfecte storm, dat soort werk. Een ingewikkeld dilemma van de collectieve actie leent zich toch wat minder voor het standaardscript.
In gesprekken met vrienden gebruikte McKay vaak het beeld van een komeet die op de aarde afraast. In zo'n geval zou toch niemand zo dwaas zijn om het gevaar te negeren? Toch is dat in de kern wat er gebeurt met de klimaatcrisis. Het is niet de meest verfijnde analogie, maar soms hoeft het allemaal niet zo ingewikkeld te zijn. Was dat niet gewoon de film? Het klassieke Hollywood-verhaal - de aarde wordt bedreigd door een allesverwoestende ramp - maar in plaats van eenhappy endwaarbij de mensheid op het laatste moment gered wordt door een held, gaat ze nu ten onder omdat domheid en hebzucht ons ervan weerhouden om gezamenlijk in actie te komen. 'De wereld is zo cartoonesk en overdreven geworden', zei McKay in 2018 tegenThe New York Times. 'Waarom zou je nog subtiel moeten zijn?'
McKay sloot zich op in zijn buitenhuis op het Ierse platteland. Van achter de drie meter lange kloostertafel die hij gebruikte als bureau keek hij uit over een heuvelachtig grasland, met in de wijde omtrek meer schapen dan mensen. Het dichtstbijzijnde dorp lag bijna twintig kilometer verderop. De enige persoon die McKay zag was de huisbewaarder die hem elke ochtend koffie en ontbijt kwam brengen en 's avonds de houtkachel aanmaakte. De huisbewaarder zag de enorme vent over zijn laptop gebogen zitten, rammend op zijn toetsenbord, en dacht: het gaat niet helemaal goed met jou. Hij nam McKay mee naar de pub, waar de stamgasten enigszins teleurgesteld waren toen ze eindelijk zagen wie de mysterieuze Amerikaan was. Het gerucht was gegaan dat Will Ferrell hier een huis had gekocht.
Na een maand schrijven lag er een script dat direct werd opgestuurd naar de grootste sterren: Leonardo DiCaprio, Jennifer Lawrence, Meryl Streep, Timothée Chamalet, Cate Blanchett, Jonah Hill, Ariana Grande, Kid Cudi, allemaal zeiden ze ja. Maar net voordat het filmen echt zou beginnen ging de wereld in lockdown, en terwijl de sterrencast vanaf de filmset toekeek hoe hun president de adviezen van epidemiologen negeerde en zijn aanhangers het Capitool bestormden, voelde het alsof de werkelijkheid absurder was geworden dan hun satirische film.
Op kerstavond 2021 verscheenDon't Look Upop Netflix, waar het binnen een maand bijna 360 miljoen uur bekeken werd. En hoewel er genoeg kritische recensies verschenen, waren de meeste klimaatwetenschappers vol lof.'Don't Look Uptoont de waanzin die ik elke dag meemaak', schreef een van hen inThe Guardian. David Wallace-Wells, de auteur van het boek dat McKay 's nachts wakker hield, noemde het een 'emotionele sloopkogel van een film'.
Toen senator Bernie Sandersin 2015 aankondigde dat hij de ambitie had om president van de Verenigde Staten te worden waren de meeste reacties schamper. Zie je het voor je? Een bejaarde socialist met totaal onrealistische beleidsvoorstellen als leider van de vrije wereld? Kansloze missie, was de consensus onder serieuze politiek commentatoren, hooguit kon hij de andere kandidaten wat naar links trekken.
De commentatoren kregen gelijk. Sanders slaagde er inderdaad niet in om de voorverkiezingen van de Democratische partij te winnen. Maar ze hadden wel onderschat hoe populair hij kon worden. Anders dan bij Hillary Clinton was ongenoegen de brandstof van zijn campagne: Sanders was boos op Wall Street waar bankiers zichzelf bleven verrijken terwijl ze miljoenen gewone Amerikanen in onzekerheid hadden gestort, hij was boos op de miljardairs die hun vermogen hadden opgebouwd door gewone arbeiders uit te buiten en hij was boos op zijn collega's in Washington die in plaats van deze wanpraktijken aan te pakken dankbaar de donatiedollars accepteerden van Big Tech, Big Banks of Big Oil. Zijn aanhangers gingen er prat op dat Sanders eenoutsiderwas, een authentieke volksvertegenwoordiger die er al decennialang dezelfde denkbeelden op nahield, ook toen die uit de mode waren.
Het viel journalist Robinson Meyer vanThe Atlanticop dat een bepaalde groep Sanders-fans extra fanatiek was: witte hoogopgeleide mannen die op Facebook hoogdravende berichten schreven over systeemverandering en die afsloten met #FeelingTheBern. 'Berniebro's' noemde hij ze. De Berniebro wantrouwde de mainstream media en eiste gratis onderwijs voor iedereen. De Berniebro wilde niets weten van kritiek op zijn voorkeurskandidaat, beschouwde alle andere Democraten als laffe centristen die aan de leiband liepen van het establishment en hij weigerde voor Clinton te stemmen, nadat duidelijk werd dat Sanders geen kans meer maakte.
McKay was een Berniebro van het eerste uur. Dankzij zijn films mag hij dan inmiddels behoren tot de rijken der aarde, maar McKay weet nog hoe het was, om op te groeien in Worcester, Massachusetts, met een moeder die werkte als serveerster en een vader die als muzikant nauwelijks geld verdiende. Het gezin had voedselbonnen nodig om eten op tafel te zetten, dus het is aan de steunprogramma's van'big government'te danken dat ze niet verhongerden, zou hij later zeggen. In zijn klas had ieder kind wel een ouder die dood was, in de bak zat, of gewoon pleite was. Ook zijn eigen vader liet het gezin al snel in de steek. McKay weet dus hoe het is om arm te zijn in Amerika, en dat hij nu ineens miljoenen verdient is voor hem alleen maar bewijs dat er iets grondig mis is met het kapitalisme. 'Ik heb toevallig een beroep gekozen waarmee ik honderd keer meer verdien dan zou moeten', zei hij in 2022 tegenVanity Fair. 'Als er gerechtigheid in de wereld was zou ik waarschijnlijk zo'n 140.000d dollar per jaar verdienen. Mijn dochter kijkt me aan alsof ik de Monopoly-man ben.'
In 2024 spelen de Berniebro's nauwelijks een rol van betekenis. Nadat Joe Biden zich terugtrok uit de verkiezingsrace werd Kamala Harris zonder enige discussie naar voren geschoven en al haar mogelijke uitdagers, inclusief Bernie Sanders, schaarden zich onmiddellijk achter haar kandidatuur. Bijna alle progressieve Amerikanen waren in hun nopjes na het eerste (en enige) debat tussen de presidentskandidaten. Harris, een vrouw van kleur, had de radicaal-rechtse populist vakkundig afgeschminkt. Lachend keek ze toe hoe Trump begon te ratelen over migranten die katten en honden eten. Een viraal filmpje was geboren en behalve in maga-kringen was iedereen het erover eens wie de winnaar was van dit debat. Momentum behouden,vibegekoesterd, missie geslaagd.
McKay deelde niet in dat enthousiasme: dit waren de slechtste kandidaten ooit, schreef hij na het debat op X. Aan de oppervlakte is Harris misschien de perfecteposter girlvoor progressief Amerika, maar McKay ziet hooguit cosmetische verschillen tussen de Democratische en Republikeinse partij. Geen van beide wil een einde maken aan de genocide in Gaza, geen van beide heeft een overtuigend plan om de klimaatcatastrofe te stoppen, en allebei laten ze de arbeidersklasse in de steek.
Voor McKay is het ondenkbaar dat hij zou stemmen op een presidentskandidaat die trots is op de steun van Dick Cheney, de man over wie hij in 2021 de biopicVicehad gemaakt. Het is zijn minst komische en meest verontwaardigde film. In de vertelling van McKay was Cheney het kwaadaardige genie in het bestuur van George W. Bush. De Texaanse president was eennitwit,Cheney de geslepen machtspoliticus die over lijken ging en een bloedbad aanrichtte in het MiddenOosten om zijn eigen zakenbelangen veilig te stellen. Nu een ongeleid projectiel als Trump openlijk dictatoriale trekken vertoont, zijn er mensen die terugverlangen naar het tijdperk-Bush, toen de Republikeinen in elk geval nog capabele politici leverden, maar wat veel mensen vergeten is hoeveel onschuldige slachtoffers deze 'capabele' mannen maakten met hun oorlogen in Afghanistan en Irak. Trump is een gevaarlijke clown, maar Cheney zou terecht moeten staan bij het Internationaal Strafhof in Den Haag.
Een achteloze kijker zou niet snel vermoeden datViceis gemaakt door dezelfde regisseur die ooit de popcornkomedies maakte met Will Ferrell. Ook die de middelmatige mannen-trilogie bevatte weliswaar subtiel commentaar op de lege ijdelheid van de Amerikaanse cultuur tijdens de Bush-jaren, maar de maatschappijkritiek bleef verscholen achter de slapstick. Hoe krankzinniger de wereld lijkt te worden, hoe ernstiger de films van McKay. Was de zelfoverschatting van tv-presentator Ron Burgundy inAnchormannog onschuldig, metViceenThe Big Shortliet McKay zien hoe verwoestend het is wanneer die eigenschap alomtegenwoordig is in het centrum van de macht.
Voor die laatste film, gebaseerd op het gelijknamige boek van Michael Lewis, won McKay in 2016 de Oscar. Met een verhaal over een verrot economisch systeem dat in stand wordt gehouden door kortzichtige, op geld beluste bankiers weet Hollywood wel raad, en als McKay dan toch ingewikkelde dingen moest uitleggen zoalsmortgage back securitiesofcollateralized debt obligationsdoorbrak hij de vierde muur en gaf hij het woord aan Margot Robbie in een bubbelbad of sterrenkok Anthony Bourdain.
Voor Will Ferrell is er al een tijdje geen plek meer in de cast. SindsThe Big Shortspeelt McKay in een ander register en werkt hij liever samen met 'serieuze' acteurs als Christian Bale en Meryl Streep. De tijd dat deSaturday Night Live-maatjeslow budget-sketches maakten voor Funny or Die, de populaire komediewebsite die de twee samen hadden opgericht, lijkt definitief voorbij. In 2018 trok McKay zich publiekelijk terug uit het bedrijf toen hij zag dat Funny or Die een sponsordeal had gesloten met Shell. 'Dit is een van de walgelijkste dingen die ik ooit heb gezien', schreef hij op Twitter.
Op sociale media verraadt McKaystijdlijn in weinig meer dat we hier te maken hebben met een professionele grappenmaker. De komische filmpjes zijn vervangen door berichten over het stilvallen van de Golfstroom, citaten van Ta-Nehisi Coates en beelden van overstromingen of Israëlische oorlogsmisdaden. Bijna elke dag vraagt McKay zich hardop af waarom er in hemelsnaam nog geen noodtoestand is uitgeroepen voor het klimaat.
Er is een scène uitThe Big Shortwaar hij vaak aan terugdenkt.Het kaartenhuis is ingestort, medewerkers van Lehman Brothers worden met een kartonnen doos richting de uitgang gedirigeerd en twee jonge handelaren die als een van de weinigen de crash hadden zien aankomen, lopen de lege beursvloer op. De bureaus liggen nog vol paperassen, op de handelsschermen staan alle cijfers in het rood. Ze kijken om zich heen en dan naar elkaar.
'Dit is niet hoe ik het me had voorgesteld,' zegt de een.
'Wat had je gedacht aan te treffen?' vraagt de ander.
'Weet ik niet. Volwassenen.'
De laatste tijd voelt McKay zich steeds vaker de volwassene in de kamer, en dat kan toch niet de bedoeling zijn, want diep vanbinnen blijft hij de lolbroek die het liefst foptelefoontjes pleegt. Het is een beetje zoals Michael Moore ooit tegen hem zei, toen McKay een zomer lang meeschreef aan de showThe Awful Truth:'Ik wil dit helemaal niet doen. Ik zou niet voor de camera moeten staan, maar kennelijk ben ik een van de weinigen die dit doet.' Zo is het ook voor McKay. Eigenlijk zou hijStep Brothers 2willen regisseren, maar in plaats daarvan is hij druk bezig met een ander project: een verfilming van David Wallace-Wells'De onbewoonbare aarde.Het is moeilijk voorstelbaar hoe een non-fictieboek dat in detail beschrijft wat voor ellende ons te wachten staat op een oververhitte planeet kan worden omgezet tot een komische film. Maar als iemand het kan, dan is het Adam McKay wel. Voor hem is de lach 'de grote leugendetector' en onmisbaar om te overleven. Je kunt boos, bang of verdrietig zijn, maar als je tegelijk kunt blijven lachen, is dat in elk geval een teken dat je die emoties aan het verwerken bent.
Bronnen: podcastserieThe Last Movie Ever Made,over de totstandkoming vanDon't Look Up,en interviews met Adam McKay in met nameGQ(2021),The New York Times(2018),Vanity Fair(2021) enCarbon Brief(2024)
In 2019 was het lachen hem vergaan. Zijn vrouw, filmmaker Shira Piven, werd er gek van
Ringo Chiu / AFP / ANP | Adam McKay bij een protestbijeenkomst tegen de financiering van de klimaatcrises door de City National Bank en Royal Bank of Canada. Los Angeles, 18 maart 2022  ...