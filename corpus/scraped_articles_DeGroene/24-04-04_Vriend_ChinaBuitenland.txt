Vriend China Buitenland

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
4 april 2024
Het is goddelijk weer, het zonlicht weerkaatst op de kleine golfjes van de binnenzee die in directe verbinding staat met de ZuidChinese Zee. Een veerboot vaart van een van de talloze Filipijnse eilandjes naar de kust. 'China wil graag sommige van onze eilandjes en zandbanken hebben', zegt een Filipijnse vrouw op het veer. 'Veel mensen hier denken: misschien moeten we ze die maar gewoon geven.'
China claimt de gehele ZuidChinese Zee, en komt daarover steeds vaker en heviger in aanvaring met de Filipijnen. Die erkennen China's aanspraken op een aantal eilandjes en zandbanken in de Zuid-Chinese Zee in de buurt van de Filipijnen niet, en spanden daarover een rechtszaak aan. Het Permanent Hof van Arbitrage in Den Haag stelde de Filipijnen in 2016 in het gelijk: de eilandjes zijn niet van China. China accepteert die uitspraak niet en dat maakt de Filipijnse vrouw behoorlijk bang. 'We moeten China vooral geen excuus geven om ons aan te vallen. Want dan verliezen we zeker', zegt ze.
Ze begrijpt ook wel dat de eilandjes opgeven geen echte oplossing is. China zou het daar waarschijnlijk niet bij laten. De Filipijnen zouden dan al snel steeds een klein stukje verder worden opgepeuzeld door hun grote, machtige en behoorlijk hongerige buurland. 'Maar wat moeten we dan? We zijn veel zwakker. We kunnen China niet al te veel tegen de haren in strijken.'
Gelukkig zit Nederland niet in de ongemakkelijke positie van de Filipijnen. Of toch een beetje? Demissionair premier Mark Rutte was ruim een week geleden op bezoek in Beijing. Daar werd hij door president Xi Jinping persoonlijk ontvangen in de Grote Hal van het Volk. De ruimte tussen Mark Rutte en Xi Jinping was voor de gelegenheid vol gezet met oranje tulpen. Nederland doet ertoe voor China, was de boodschap. Dat heeft natuurlijk met ASML te maken, en wie weet vond China het ook wel handig om de mogelijk toekomstige voorzitter van de Navo nog even te spreken nu hij nog niet in functie is.
Voor Rutte ging het dit bezoek vooral om Oekraïne. Al benadrukte hij als echte koopman ook steeds weer dat de Nederlands-Chinese handel tot zijn vreugde sinds 2013 was verdubbeld. Maar de oorlog in Oekraïne bedreigt Nederland direct, en Rusland mag die oorlog absoluut niet winnen, zo hield hij Xi voor. China moet daarom niets aan Rusland leveren dat ook in een oorlog gebruikt kan worden. Het stelde hem teleur dat China daar als 'goede vriend' van Nederland tot nu toe zo weinig oor voor had.
Europese leiders als de Franse president Emmanuel Macron, de Duitse bondskanselier Olaf Scholz en Ursula von der Leyen als voorzitter van de Europese Commissie kwamen eerder naar Beijing met eenzelfde boodschap. Voor China is het een lastig verzoek. Waar het voor Europa cruciaal is dat Rusland niet wint, is het voor China net zo cruciaal dat Rusland niet verliest. Want dan winnen in Chinese ogen de Navo en de Verenigde Staten aan kracht, en dat wil China koste wat het kost voorkomen. Telkens weer stellen Europese leiders na afloop van hun gesprekken dat het heel belangrijk is om rechtstreeks met China's leiders in gesprek te blijven. Maar met concrete voorbeelden van nieuw gemaakte afspraken kwam ook Mark Rutte niet. Het hele overleg met China zit muurvast.
En wat doe je dan? Accepteer je dat China door de oorlog in Oekraïne indirect een vijand van Europa is geworden? En blijf je net als Rutte tegelijk vrolijk volhouden dat je een goede vriend bent van China? Dat de handel met China sinds 2013 toch maar mooi is verdubbeld? In de Filipijnen zou ondertussen zomaar een gewapende strijd met China kunnen losbranden. Voor Europa vormt China geen directe dreiging, maar wel een indirecte. Als Europa Rusland wil stoppen, dan heeft het daarvoor echt de hulp van China nodig. Of in elk geval niet de tegenwerking. Maar niemand weet hoe je dat voor elkaar moet boksen. Europa heeft niet aangegeven hoe het de druk op China eventueel wil verhogen. Ook Rutte moest in Beijing het antwoord op die vraag schuldig blijven.
'We kunnen China niet al te veel tegen de haren in strijken'