Ken je die mop van een profvoetballer met principes? Essay Een kleine filosofie van de boycot

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
17 november 2022
Of je voetbal de mooiste sport ter wereld vindt is een kwestie van smaak. Maar ook een moreel oordeel over het WK voetbal in Qatar blijkt een smaakkwestie, volgens de emotivistische houding: ik heb recht op mijn mening, net als jij!
Eerder dit jaar kreeg voetbalanalist Ronald de Boerin de media de wind van voren. Hij had zich niet alleen uitgesproken tegen een boycot van het WK voetbal in Qatar, maar hij had ook nog eens feiten ontkend. Zo achtte De Boer de 6500 'slachtoffers' bij de bouw van voetbalstadions, een aantal dat doorThe Guardianwerd genoemd, zwaar overdreven. Hij zou niet op de hoogte zijn van wat er in de woestijnstaat aan de hand was en werd een propagandist van Qatarese oliesjeiks genoemd. Zelfs de krant die niet bepaald bekend staat om anti-voetbalsentimenten,De Telegraaf, werd het te gortig. Columnist Valentijn Driessen riep op om De Boer dan maar zelf te boycotten.
Het relletje rond de bebaarde voetbalanalist legt een aantal thema's bloot dat bij alle boycots speelt, niet alleen bij die van voetbaltoernooien. De ene partij neemt een bepaalde ethische positie in en roept om actie, terwijl de andere partij de noodzaak daarvan glashard ontkent. De irritatie onder activisten over elke relativering van het belang van actie hangt nauw samen met het ethische gelijk dat als een vanzelfsprekendheid wordt opgeëist. Andere belangen, bijvoorbeeld het onmiskenbare plezier dat miljoenen mensen zullen beleven aan het toernooi of het geld dat de horeca gaat verdienen met het feestgedruis van voetbalfans, zijn ondergeschikt. Vergeleken met het belang dat gehecht moet worden aan de mensenrechtensituatie in een Arabisch land verbleekt ieder voetbalbelang.
Een tweede thema betreft de informatie. Wie weet nu echt iets af van het onderwerp en wie niet? Als een mompelende voetbalanalist het gezag van de Engelse kwaliteitskrantThe Guardianin twijfel trekt, dan kun je ervan op aan dat dit de wenkbrauwen doet fronsen. Dat De Boer in Qatar heeft gewoond en gewerkt, is een ervaring die er dan niet meer toe doet en die zelfs tegen hem spreekt, omdat hij ongetwijfeld niet veel meer gezien heeft dan de luxe van compound, strand en voetbalveld. Bovendien heeft hij zich ook nog eens laten betalen als promotor van Qatar. Volgens de voorstanders van de boycot is De Boer op zijn best dom en op zijn slechtst cynisch.
Wat in de derde plaats speelt, is dat het hier ook nog eens om iemand gaat die uit een door schandalen geplaagde wereld komt die sowieso geen al te beste reputatie geniet als het om ethische kwesties gaat. Niet alleen mensen van onbesproken gedrag, maar ook louche types, megalomane durfondernemers of machtsmisbruikers voelen zich nu eenmaal aangetrokken tot voetbal. Het maakt ze niet veel uit waar een mooi toernooi plaatsvindt, zolang het maar plaatsvindt. Wie een link heeft met de voetballerij moet daarom wel in contact staan met verkeerde mensen en is alleen daarom al onbevoegd te spreken over zaken waar een ethisch kompas dringend nodig is. Dat laatste kreeg De Boer ook daadwerkelijk te horen: hij moest zijn mond houden over de wereldpolitiek. Tegelijkertijd vond niemand dat hij geen voetbalwedstrijden meer mocht analyseren. Het valt ook niet te ontkennen dat hij daar wel verstand van heeft. En van geld natuurlijk. Voetbal en geld.
Drie thema's dienen zich dus aanals we het hebben over de boycot: het opeisen van het ethische gelijk, de toegang tot informatie en tot slot de reputatie van de betrokken partijen. Gezamenlijk vormen ze een brouwsel van conflict en onbehagen. Een soortgelijk brouwsel stond in 1880 al te pruttelen voor de Engelse belastingpachter Charles Cunningham Boycott (1832-1897), wiens naam voor eeuwig verbonden zou worden met deze vorm van actie. De man kneep uit naam van de Engelse staat de lokale boerenbevolking ergens in het westen van Ierland zo uit dat de roep om hem en zijn gezin sociaal en economisch volledig te isoleren steeds luider werd. De Boycotts kregen na verloop van tijd geen hulp meer bij het innen van hun eigen oogst en ze konden ook niet meer terecht bij lokale winkeliers. Iedereen keek hen met de nek aan. Er was niemand die, als puntje bij paaltje kwam, niet aan de actie durfde mee te doen.
De Boycott-affaire veroorzaakte veel ophef. De Engelse pers probeerde de actievoerders te schande te maken door hen steevast te omschrijven als 'Ierse nationalisten'. Sommigen van deze actievoerders wisten trouwens heel goed dat het bij het uitsluiten van de familie Boycott niet om een legale actie ging, maar om 'ostracisme'. Naar verluidt werd dat woord echter te moeilijk gevonden voor de boeren die zich moesten verzetten tegen de Engelse uitknijper. Dus werd in een vlaag van ongekende creativiteit het werkwoord'to boycott'bedacht.
Maar wat is dat ostracisme eigenlijk? Het Nederlandse woord is 'schervengericht'. De oorsprong gaat niet terug naar Ierland, maar naar het oude Griekenland. Als een vooraanstaande persoon in Athene zichzelf in de ogen van de burgers onmogelijk had gemaakt, bijvoorbeeld doordat hij te veel macht naar zich toe trok, dan konden mensen in de stad dat kenbaar maken door op een scherf (in het Grieks:ostrakon)van een stukgeslagen aardewerk de naam van de gewraakte persoon te schrijven. Als er voldoende van deze scherven verzameld waren, dan kon de persoon in kwestie worden verbannen. Wezenlijk bij dit systeem, dat tot ongeveer 400 voor Christus bestond, was dat die maatregelen buiten de sfeer van het recht bleven. Het is alsof het vertrouwen in rechters niet groot was. Als boeren, burgers en buitenlui door de bestuurders in de steek werden gelaten, dan namen ze het heft in eigen hand.
Veel van de frustraties over boycots hangen altijd weer samen met het gegeven dat er geen autoriteit is die zo boven de conflicterende partijen staat dat hij het gedrag van één van hen dwingend zou kunnen corrigeren. God zelf lukt het niet, laat staan een armetierige rechter. Leden van een bepaalde gemeenschap zouden natuurlijk onderling kunnen afspreken dat zo'n autoriteit toch de rechter zou moeten zijn, maar ze begrijpen dat rechters ook maar mensen zijn die deel uitmaken van de heersende klasse of simpelweg politiek bevooroordeeld zijn. Er zijn geen volmaakte rechters. Daarom is er in elke gemeenschap behoefte aan een buitenrechtelijke zone die de gebreken van wetsdienaars kan corrigeren. Het ostracisme bevindt zich in deze zone.
Het gaat daarbij niet alleen om groot opgezette boycots, maar ook om simpele, zij het niet minder problematische vormen van uitsluiting: een kind in de klas dat nooit op feestjes wordt uitgenodigd, de werknemer in een bedrijf die geen vergaderingen mag bijwonen, iemand die op basis van zijn afkomst of seksuele voorkeur weggehoond wordt, enzovoort. Uit dit soort voorbeelden blijkt trouwens dat die buitenrechtelijke zone niet vanzelfsprekend op onze ethische goedkeuring hoeft te rekenen. Het tegenwoordig modieuzecancelingis ook een vorm van ostracisme, waar sommige mensen zo hun twijfels bij hebben. Precies zo is men tegenwoordig vrij algemeen van mening dat lynchjustitie een ontaarde versie van het schervengericht was en is.
Omdat boycots zich dus buiten het domein van de wet bevinden, hebben ze, zoals dat heet, geen kracht van wet, vaak tot ergernis van degenen die er het initiatief toe nemen. Juristen met een beetje gevoel voor filosofie hebben zich door de eeuwen heen afgevraagd waarom mensen zich gedwongen zien bepaalde door de staat verordonneerde wetten te gehoorzamen. Het antwoord is niet moeilijk: ongehoorzaamheid kan uitermate schadelijke consequenties met zich meebrengen. Men zou beboet kunnen worden of zelfs in het gevang kunnen worden gezet. Als dergelijke dreigingen er niet zijn, valt iedere dwangmatigheid weg. Dat laatste weten mensen die geboycot dreigen te worden natuurlijk ook, net als degenen die om allerlei redenen juist niet mee willen doen aan een boycot.
Concreet: er is in Nederland geen macht die zegt dat de voetbalanalist en wereldburger De Boer zijn mening niet mag geven, ook als het om zaken gaat waarvan hij geen verstand heeft. Een oproep tot een boycot is, anders gezegd, hooguit een goede raad, niet iets wetmatigs waar dwang van uitgaat. Er zit geen werkelijk, dat wil zeggen, door de staat uitgeoefend gezag achter. Het oude adagium van de middeleeuwse filosoof Thomas van Aquino (1225-1274) lijkt naadloos van toepassing te zijn op de hedendaagse boycot en andere vormen van ostracisme:'Non habet vim coactivam; quam debet habere lex.'Geparafraseerd in het Nederlands: het heeft allemaal niet de dwingende macht die de wet heeft.
Laat één ding duidelijk zijn: een boycot kan,ondanks de afwezigheid van legale dwang, wel degelijk ingrijpende consequenties hebben voor individuen en gemeenschappen. Wie de hoon en de toorn van het volk over zich heen krijgt, zoals ooit Charles Boycott zelf, kan daar zeer onder lijden. Veel hangt daarbij af van de eendracht waarmee de ethische actie gesteund wordt en het oordeel dat men over de noodzaak van de actie heeft.
Om maar weer een voetbalvoorbeeld te noemen: afgelopen oktober riepen supporters van FC Twente, de zogenoemde P-side, op om de uitwedstrijd tegen Feyenoord te boycotten, omdat de gemeente Rotterdam vanwege de verkeersveiligheid niet kon garanderen dat de bussen toegang konden krijgen tot stadion De Kuip. In dit geval heeft de gemeente noch de voetbalclub waarschijnlijk lang wakker gelegen. De boycotactie werd lang niet door iedere Twente-supporter gesteund en weinig mensen vonden dat er echt een ethische wandaad was verricht in en door Rotterdam. Ook in de media kreeg de boycotactie van de Enschedese supporters vooral badinerende aandacht.
Dit voorbeeld is misschien wat triviaal, maar het laat wel zien hoe belangrijk het ethische oordeel over de vermeende misstand is. De grieven van verwende Twente-supporters zijn natuurlijk niet te vergelijken met de mensenrechtenschendingen in Qatar. Maar waar het om gaat is dat het leed, in ieder geval voor mensen als Ronald de Boer, in beide gevallen onvoldoende reden is voor een boycotactie.
Dit duidt allemaal op een probleem dat rond boycots altijd speelt: ethische oordelen zijn kennelijk gedoemd om te blijven rondcirkelen in de sfeer van het subjectieve. De Amerikaanse filosoof Charles Stevenson (1908-1979) bedacht hier een term voor: emotivisme. Ethische oordelen zijn nooit objectieve kennisoordelen, maar geven slechts uitdrukking aan bepaalde subjectieve gevoelens. Een emotivist zou zeggen dat de bewering dat in Qatar de arbeiders bij de bouw van de stadions misdadig slecht zijn behandeld - ik zwijg hier even over alle andere ellende in de woestijnstaat - niet waar of onwaar kan zijn. Het gaat in zekere zin om een emotionele oprisping. Dat betekent ook dat deze bewering door iedereen op elk moment naast zich neer kan worden gelegd.
Wie dus een boycot voorstelt en merkt dat niet iedereen hier enthousiast over is, voelt niet alleen de afwezigheid van wettelijke ondersteuning, maar ook nog eens de afwezigheid van overtuigend feitenmateriaal. Dat laatste is mogelijk nog pijnlijker dan het eerste. Welk feitenmateriaal je ook naar voren brengt,het overtuigt nooit. Dat er doden bij het bouwen van de voetbalstadions zijn gevallen wordt niet ontkend, maar wat wél ontkend wordt, is dat dit duidt op een misstand die ons noodzaakt actie te ondernemen. De emotivist kan altijd tegen iemand zeggen: dat is wat jij vindt! Dat is jouw mening! Ik heb recht op mijn mening, net als jij! Precies dat deed De Boer ook en precies dat hoor je veel meer mensen in de voetbalwereld zeggen als ze geconfronteerd worden met vraagstukken die een beroep doen op hun ethische kompas.
Mensen in de voetbalwereld zijn, als ze lastige vragen krijgen,door en door emotivistisch. Ouderen herinneren zich nog dat eind jaren zeventig ook een wereldkampioenschap plaatsvond in een ander dubieus land: de toenmalige dictatuur Argentinië. Veel mensen riepen op om het toernooi te boycotten, zelf het voetbalbladVoetbal International,dat in die tijd nog aanzienlijk maatschappijkritischer was dan nu. Maar de voetbalwereld gaf niet thuis en trok een emotivistische muur op. Alle verwijzingen naar de misdaden van de Argentijnse junta overtuigden de meeste voetballers, trainers en bestuurders er niet van dat dit iets zou kunnen betekenen voor de deelname aan het toernooi.
Er was één uitzondering: de Friese voetballer Oeki Hoekema (geb. 1949), een van de weinige profvoetballers die wel gehoor wilde geven aan de oproep tot een boycot. Hoekema organiseerde zelfs een handtekeningenactie onder zijn collega's, maar inDe Telegraafwerd Hoekema, onder meer door stervoetballer Willem van Hanegem, zo neergesabeld dat zijn actie wel moest mislukken. Het heeft geen zin om hier de woorden van Van Hanegem te herhalen.Volkskrant-columnist Bert Wagendorp nam het jaren later voor Hoekema op en noemde hem de laatste profvoetballer met principes.
Wellicht is dit enigszins overdreven, maar het emotivisme in de voetballerij gebiedt voetballers, trainers en andere betrokkenen om voortdurend de eigen principes te relativeren. De bereidheid daartoe is groot, want er is het komende weekend altijd wel weer een potje voetbal en dat is nu eenmaal het belangrijkste. Na de onthullingen over het seksuele wangedrag van directeur Marc Overmars zei toenmalig Ajax-trainer Erik ten Hag dat hij verbijsterd was en hij voegde er zelfs aan toe dat zijn gedachten in de eerste plaats uitgingen naar de vrouwen die door de directeur lastig waren gevallen. Deze woorden waren heel geloofwaardig tot het moment dat de trainer eraan toevoegde dat voor de aankomende wedstrijd tegen Vitesse de knoppen bij de spelers wel om moesten. Voetbal is immers voetbal.
Er is maar één objectiviteit in het profvoetbal en dat is het resultaat. De rest is subjectief. Zoiets is ergerlijk voor degenen die erop wijzen dat er andere verantwoordelijkheden dan het resultaat zijn. Wie een sterk moreel oordeel heeft, wil niet dat dit weggerelativeerd wordt.
Toen Immanuel Kant (1724-1804) zijn esthetische theorie ontwikkelde, kwam hij al snel tot de bevinding dat schoonheid niet in het object zit maar in het hoofd van degene die het object waarneemt. In hedendaagse termen: smaakoordelen zijn onvermijdelijk subjectief. Als ik echter iemand probeer uit te leggen dat hetAchtste strijkkwartetvan Dmitri Sjostakovitsj erg mooi is en ik vervolgens te horen krijg dat mijn voorkeur enkel subjectief is, dan voel ik me toch op mijn tenen getrapt. Het punt van Kants bespiegelingen is dat er in dat onvermijdelijk subjectieve oordeel over de schoonheid van een muziekstuk toch ook een aanspraak op meer dan louter subjectiviteit schuilgaat. Het is niet leuk als je te horen krijgt: dat is wat jij vindt! Dat is jouw mening! Ik heb recht... de hele overbekende riedel. Er kruipt in het subject altijd ook een verlangen dat anderen het met je eens zullen zijn. Je zou dat zelfs het doelmatige van het oordeel kunnen noemen: je beoogt anderen als het ware mee te nemen in jouw smaak. Elk smaakoordeel heeft, hoe subjectief ook, daarmee ook een impliciete algemeenheid.
Kant kon zich helemaal geen voorstelling maken van ethische oordelen die louter subjectief zouden zijn. Hoe anders is dat tegenwoordig. We leven in door en door emotivistische tijden. Wat ooit voor de esthetiek gold, geldt dus nu ook voor de ethiek. Ook morele oordelen zijn een smaakkwestie. Het is van belang om goed in te zien wat dit betekent. De Schotse, conservatieve filosoof Alasdair MacIntyre (geb. 1929) legde uit dat dit betekent dat niemand zich bij morele oordelen kan beroepen op bovenpersoonlijke criteria, simpelweg omdat deze niet bestaan. Het enige wat ik doe op het moment dat ik een moreel oordeel uitspreek, is proberen anderen voor mij te winnen.
Waar Kant nog sprak over een impliciete algemeenheid in het smaakoordeel stelt de emotivist onomwonden dat al mijn morele oordelen niets meer zijn dan pogingen andere mensen hetzelfde te laten voelen als ik. Dat betekent dat alle ethische oordelen door en door manipulatief zijn. We zijn door dat emotivisme, aldus MacIntyre, beland in een cultuur waarin de kans op een volwassen moreel debat verkeken is. Dat is natuurlijk niet iets wat er bij mensen die moreel verontrust of verontwaardigd zijn in wil. Aan de onrust over de wantoestanden in Qatar ligt volgens hen helemaal geen subjectief oordeel ten grondslag. Integendeel, het gaat om een algemeen en bovenpersoonlijk oordeel over een feitelijke stand van zaken en iedereen die zo'n oordeel niet deelt, veroorzaakt ergernis en frustratie. Hij of zij plaatst zichzelf buiten de orde van weldenkende mensen.
Voetbal frustreert omdat het zich altijd al buiten die ordeheeft geplaatst. Dat weten ingewijden al lang. Ze weten ook dat het voor veel andere sporten geldt, maar bij voetbal springt het in het oog omdat het zo immens populair is. Internationale bonden als Uefa en Fifa zien er nauwlettend op toe dat voetbal overal op dezelfde manier gespeeld kan worden, ook in 'verkeerde' landen. De sport mag onder geen beding last hebben van lokale omstandigheden. Zo worden geschillen en disputen slechts zelden naar de burgerrechter gebracht, maar in eerste instantie voorgelegd aan de in het Zwitserse Lausanne gevestigde Court of Arbitration for Sport (cas). Sportjuristen breken zich al jaren het hoofd over de juridische uitzonderingspositie van het voetbal en van allerlei andere sporten waar dezelfde universele eisen gelden.
Deze status aparte van voetbal heeft ook zo zijn morele repercussies. Het gaat hier natuurlijk niet alleen om De Boer. Zijn onverschilligheid over de misère in Qatar is symptomatisch voor de hele voetbalwereld en ze wordt emotivistisch goedgepraat.
Nu zal men hier misschien tegen in willen brengen dat respect, antiracisme of woke inmiddels toch ook doorgedrongen zijn in de voetbalwereld. We hebben na de dood van George Floyd toch overal in de wereld knielende spelers gezien? Er zijn toch hele teams die in Qatar een OneLove-bandje willen dragen? Waren er eerder geen Deense en Australische voetballers die zich uitermate kritisch over de situatie in Qatar uitlieten? Je zou dergelijke gestes inderdaad kunnen opvatten als bewijzen dat Oeki Hoekema uiteindelijk niet helemaal een roepende in de woestijn is geweest. Het voetbal bevindt zich niet in een hermetisch afgesloten moreel vacuüm.
Maar tegenover die optimistische geluiden staat natuurlijk het ontnuchterende besef dat het om minimale gestes gaat. Net als bijna een halve eeuw terug is er niemand in de voetbalwereld die echt overweegt weg te blijven. Zoiets is volgens de merkwaardige mores in de voetbalwereld veel ongepaster dan gewoon lekker in de zandbak voetballen.
Dat laatste geldt natuurlijk ook voor de fans en supporters. Iedereen weet dat het belachelijk is om een toernooi in een corrupte woestijnstaat te organiseren, maar dat neemt niet weg dat straks de kijkcijfers wereldwijd weer alle records zullen breken. Ondertussen lachen de voetbalbonzen in hun vuistje. En met hen lachen de oliesjeiks mee. Ook deze laatsten hullen zich in emotivisme. De emir van het land, sjeik Tamim bin Hamad al-Thani, maakte duidelijk dat de lastercampagne tegen zijn land zo vol van 'verzinsels en dubbele standaarden zit en zo'n toppunt van woede heeft bereikt dat velen zich afvragen wat de echte redenen en motieven achter de campagne zijn'. De critici zijn volgens de emir niet objectief, maar een stel woedende fantasten. Te vrezen valt dat er in de voetbalwereld nog steeds veel mensen zijn die de woorden van de emir maar al te goed herkennen.
René ten Bos is hoogleraar filosofie aan de Radboud Universiteit in Nijmegen en supporter van FC Twente. Samen met Peter Henk Steenhuis publiceerde hij in september het boekHooghouden: Denken over voetbal