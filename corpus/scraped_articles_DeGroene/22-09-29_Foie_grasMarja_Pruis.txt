Foie gras Marja Pruis

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
29 september 2022
Er zou iemand komen eten, met wensen. Ik heb weleens voor deze gast in de keuken gestaan, piekerend of ik wel het goede brood in huis had gehaald, de juiste olijven, de lekkere yoghurt... Inmiddels maakt hij het me makkelijker, appt hij me ronduit wat hij wil eten.
Het woord 'drillen' zit in mijn hoofd. Hoezeer je je een leven lang kunt laten drillen. Ik vind het niet erg geloof ik, zoek het zelfs een beetje op, zeker in de huiselijke sfeer. Ik zou niet weten hoe ik moest leven, behalve door te denken dat ik iemand anders ergens een plezier mee doe.
Wat jij wil. Ik zeg het niet, maar ik denk het wel vaak. Bijna net zo vaak als: laat me met rust. Kwade geesten zeggen dat dat hetzelfde is.
Het schijnt dat de meeste bekende filosofen alleen leefden. Ze waren niet getrouwd, bedoel ik, hadden ook geen kinderen. Wat maakt het uit, zou je kunnen denken. Ik probeer het ook al een leven lang te denken, dat het allemaal niks uitmaakt. Vooral om er zelf een beetje de moed in te houden.
En toch. Opeens zag ik het staan, in de inleiding van een boek over vier vrouwen die in Oxford filosofie studeerden en met elkaar bevriend raakten. Een van hen, Mary Midgley, nooit eerder van gehoord, wilde het begin jaren vijftig zeggen voor de radio. 'Vrijwel alle grote Europese filosofen waren vrijgezel', was de eerste zin van haar lezing. Maar de BBC wilde er niet aan. Triviaal, vonden ze, en: irrelevant voor het intellectuele leven.
Noem je ditfilosofie?
Midgley wilde het verband leggen tussen de voor de westerse filosofische traditie zo kenmerkende zwartgalligheid en degenen die hierachter zaten. Mensen zonder baarmoeder, zonder keuken misschien zelfs. Niemand die ze het naar de zin hoefden te maken, niemand die hen kwam afleiden van hun eigen rondjesdraaiende zelf. Geen zoon die ze appte wat er op tafel moest komen. (Op fluistertoon: foie gras.)
Soms daagt het me dat ik de verkeerde dingen in het leven ernstig heb genomen, of erger nog: voor waar heb gehouden. En onvermijdelijk. Ik lees een interview met Helen Garner inThe Paris Review. Haar wordt gevraagd waarom ze het boek dat ze zes maanden na de dood van een dierbare vriendin schreef een roman noemde.
Ik wou dat ik gewoon kon zeggen dat het een boek was, zegt Garner. Dat ik het verder niks hoefde te noemen. En ze zegt dat het allemaal voortkomt uit het naïeve idee dat fictie iets verzonnens is,that it's pulled out of thin air. Dat dat te maken heeft met een hiërarchie waar vooral mannen waarde aan hechten. Wat ze je willen zeggen is dat je niet moet denken dat je de Olympus aan het beklimmen bent alleen door te babbelen over wat jou is overkomen.
Noem je dit eenroman?
Ik heb ook altijd gedacht dat alles wat jenietverzint een zwaktebod is. Een gebrek aan iets. Fantasie om te beginnen. Maar daar ga ik, op de fiets, het IJ over, de stad in op zoek naar (zachtjes, zachtjes:) foie gras. Ik wil niemand teleurstellen, als er iets is wat mij drijft is het dat.
Bij mijn vaste dealer doe ik of ik een kaasplankje aan het samenstellen ben. We gaan van geit naar koe, van rood naar blauw. De kassa is al bijna uitgerateld als ik eindelijk durf te vragen of ze ook foie gras verkopen. Eigenlijk vraag ik het niet. Ik merk op dat ze dat natuurlijk niet verkopen. Toch?
Dan kom ik in Zuid terecht, op het beste adres. De jonge verkoper veegt z'n handen af aan zijn schort, het is zijn eerste dag, hij bloost ervan.
'Wat voor kaas is dat?' vraagt hij.
Put that in your pipe and smoke it,zegt Garner in dat interview, ik geloof dat ze de hele mannelijke goegemeente aan het toespreken is. Ze bedoelt: ik doe niet meer mee aan jullie gedoetje. Ik heb geen zin om op te zoeken hoe oud Garner is, maar ik merk dat ik die neiging heb.
'Het is van een gans', zeg ik tegen de jongen, met hem meekijkend naar alle kaasjes in de vitrine.
Ik zie hem denken. Ik wil niemand uit de droom helpen, ook zoiets.
'Noem je ditkaas?'
Anne Enright,The Green Road