Londen blijft de 'Chelsea Tractor' ontzien

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
3 augustus 2023
Londen- Het moest een feestelijk einde worden van het schooljaar, maar het liep uit op een onvoorstelbaar drama. Leraren, ouders en kinderen van The Study Prep in Wimbledon waren begin juli op het schoolplein thee en limonade aan het drinken toen een Land Rover Defender zich door de hekken ramde. Twee achtjarige meisjes kwamen om het leven, Nuria en Selana.
De bestuurder van de suv werd gearresteerd. Wat precies de reden was dat ze de macht over het stuur verloor, is nog onbekend. Wat wel vaststaat is dat de gevolgen minder ernstig zouden zijn geweest als ze in een Ford of Fiat had gezeten. Onderzoeken hebben uitgewezen dat zo'n 'Chelsea Tractor' veilig is voor de ingezetenen maar een veiligheidsrisico voor andere weggebruikers. Dat geldt helemaal voor de stedelijke jungle.
Bovendien dragen deze stadstractoren meer dan gemiddeld bij tot de luchtvervuiling en trekken ze een zwaardere wissel op het wegdek dan gewone auto's. Toen hij aan het begin van de eeuw zijn Congestion Charge invoerde, een tolheffing voor de Londense binnenstad, speelde toenmalig burgemeester Ken Livingstone dan ook met het idee om bezitters van zulke automobielen het dubbele te laten betalen. 'Red Ken' kreeg niet de kans het in te voeren.
Bij de invoering, in 2019, van een extra milieuheffing voor oudere auto's in de Londense binnenstad kwam het onderwerp weer even ter sprake. Autojournalist Simon Lambert schreef over de 'lichtelijk perverse situatie waarbij iemand die zijn kinderen bij school afzet met een 180.000 euro kostende zes-liter Bentley Bentayga niets betaalt, maar een bestuurder van een vijfduizend euro kostende, acht jaar oude Ford-diesel veertien euro moet ophoesten'.
Burgemeester Sadiq Khan gaat deze milieuzone uitbreiden naar de hele stad. De omstreden milieumaatregel raakt vooral autobezitters uit de lagere sociaal-economische klassen, terwijl de eigenaren van benzineslurpers wederom worden ontzien. Zijn Parijse collega Anne Hidalgo, ondertussen, gaat hogere parkeertarieven invoeren voor de stadstractoren, een maatregel die alom steun geniet, onder meer van de European Transport Safety Council.
Voor Khan is het een lastig vraagstuk. Hij werd eerder dit jaar in de verlegenheid gebracht toen bleek dat hij jarenlang met zijn Land Rover naar zijn werk op een advocatenkantoor in hartje Londen was gereden. Eerder was de burgemeester in opspraak gekomen omdat hij met zijn grote Volkswagen-diesel, onder begeleiding van twee suv's, naar een Londens park was gereden om zijn honden uit te laten. Plannen om de 'Chelsea tractoren' in Londen aan te pakken, zijn er vooralsnog niet.