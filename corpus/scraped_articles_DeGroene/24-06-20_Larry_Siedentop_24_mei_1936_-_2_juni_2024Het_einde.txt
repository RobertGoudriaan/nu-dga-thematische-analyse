Larry Siedentop 24 mei 1936 - 2 juni 2024 Het einde

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
20 juni 2024
De Brits-Amerikaanse politiek-filosoof Larry Siedentop werd na verschijning van zijn boekDemocracy in Europeeen intellectuele beroemdheid.
Gewaardeerd als kenner van Franse negentiende-eeuwse denkers was hij onder vakgenoten al veel langer. Maar in 2000 maakte een niet eens al te dik boek over de toekomst van de Europese Unie van de hoogleraar politieke wetenschappen Larry Siedentop een intellectuele beroemdheid die ook door staatshoofden, hoge ambtenaren en journalisten graag geraadpleegd werd.
Democracy in Europeis een ambitieus, glashelder betoog dat op bedachtzame wijze stevige conclusies trekt. De Europese Unie kan niet bestaan van alleen een gezamenlijke markt en vrij verkeer van personen, schreef Siedentop. Er zijn ook sterke instituties nodig en een gedeelde politieke cultuur. Het neoliberale idee dat alles vanzelf goed komt als de economie maar groeit was hem een gruwel. Hij noemde die gedachte, uitgedragen door onder anderen Margaret Thatcher 'quasi-marxistisch', en een belangrijke reden dat in Brussel vooral een administratief centrum is opgetuigd dat eerder afkeer dan enthousiasme opwekt. Om te kunnen functioneren heeft de Unie ook politieke integratie nodig, gebaseerd op principes waarin alle burgers zich kunnen herkennen, zoals gelijkheid voor de wet, een onafhankelijke rechtspraak en vrijheid van meningsuiting. Het ideale model hiervoor is de federatie, die volop ruimte biedt aan lokale, regionale en nationale verscheidenheid maar op wereldschaal optreedt als een eenheid, bijvoorbeeld als het om veiligheid en handel gaat. Europa zou dan ook gebaat zijn bij een senaat, waarin alle staten evenveel vertegenwoordigers hebben en die samengesteld is uit in hun thuisland bekende politici.
Voor alles vond hij het belangrijk dat het publieke debat over wat de Unie is en wil nu eindelijk eens zou beginnen. Zelfs over de basisbegrippen is men het niet eens, placht hij te zeggen. Zo wordt federalisering in Londen gezien als 'meer macht voor Brussel', terwijl het vanouds centralistisch georiënteerde Parijs het precies andersom opvat: de Europese Commissie krijgt minder macht. In zijn boek verwees hij naar het proces waarin de Amerikaanse constitutie werd opgesteld als voorbeeldig. 'Europa heeft een Madison nodig.' Maar hij vreesde, en voorspelde al vroeg, een Brexit.
Larry genoot van de aandacht die hij door zijn boek kreeg. Onvermoeibaar trok hij rond in zijn wat verfomfaaide regenjas en met een minuscuul koffertje als enige bagage om her en der aan te schuiven aan een gesprek over Europa, de ene dag in De Balie, de volgende in het Élysée. Van hotels maakte hij zelden gebruik, hij logeerde het liefst bij vrienden, dat kon de Britse ambassadeur ter plaatse zijn, een oud-student, een bevriende musicus maar ook iemand die hij in 1985 in de trein van Oxford naar Londen had ontmoet.
Amsterdam nam van jongs af een bijzondere plaats in zijn leven in. Hij werd geboren als een van de twee zonen van een welgestelde ondernemer in Chicago, die het gezin vele zomers meenam op Europese vakanties. Het Rijksmuseum en het Concertgebouw maakten grote indruk. Hij liet in gesprek met Nederlanders nooit na te informeren hoe het met zijn favoriete orkest ging.
Na te zijn afgestudeerd aan Harvard, vertrok Siedentop in 1960 naar Engeland, waar hij promoveerde bij Isaiah Berlin op een proefschrift over de conservatieve denkers Joseph de Maistre en Maine de Biran. Hij zou Oxford niet meer verlaten. Aan Keble College bouwde hij als spil in het web van de studie PPE (Politics, Philosophy, Economy) aan een netwerk van politici en hoge ambtenaren dat uiteindelijk meerdere generaties besloeg. In 2004 werd hij benoemd tot Commander in the Order of the British Empire, in 2016 tot ridder geslagen.
Het succes vanDemocracy in Europevertraagde wat hij als zijn laatste grote opgave zag, maar 's winters in zijn flat in Oxford en 's zomers in zijn appartement in een monumentaal gebouw in Montpellier schreef hij gestaag door aan zijn hoofdwerk:Inventing the Individual, dat in 2014 verscheen. Had hij eerder betoogd dat het liberalisme niet zonder moraal kan, al was het maar omdat de leegte anders door bijvoorbeeld het islamisme kon worden gevuld, nu maakte hij duidelijk waar zo'n fundament te vinden was: in het christendom. Volgens een gangbare theorie rekende de Renaissance af met de duistere, door kerkelijke dogma's getekende Middeleeuwen, door terug te grijpen op de heldere ratio van de klassieke oudheid. Siedentop stelt dat het juist het christendom was dat de mensheid bevrijdde van de sektarische Griekse en Romeinse klassenmaatschappijen. De apostel Paulus verkondigde dat joden en Grieken, slaven en vrijen, mannen en vrouwen allemaal gelijk zijn voor God. Kerkvader Augustinus voegde daaraan toe dat geloven of niet geloven een kwestie is van de vrije wil. Zo legde het christendom, zij het niet altijd gewenst door zijn instituties, de grondslag voor de scheiding van kerk en staat, en paradoxaal genoeg ook voor het atheïsme. Het was een gewaagde stelling, waar wel iets op valt af te dingen, maar fascinerend fraai onderbouwd.
Het isolement van de covid-jaren trok een zware wissel op de man die leefde van het gesprek met vakgenoten, vrienden, studenten. In telefoongesprekken was hij ongebruikelijk somber. Een half jaar geleden moest hij verhuizen naar een luxueus verzorgingstehuis vlak bij zijn woning in Kensington; het restaurant beschikte over een sommelier. In maart bracht ik hem er een bezoek. Zijn geheugen was wazig geworden, maar zodra het over politiek ging sprak hij meteen weer opvallend coherent. Vorige week werd hij opgenomen met een infectie, waaraan hij woensdagmiddag, 'luisterend naar muziek en de laatste roddels' overleed.
Onvermoeibaar trok hij rond in zijn regenjas
Thomas Schlijper / Hollandse Hoogte / ANP | 2001