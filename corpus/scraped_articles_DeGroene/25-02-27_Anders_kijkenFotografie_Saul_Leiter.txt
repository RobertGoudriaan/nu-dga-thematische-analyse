Anders kijken Fotografie Saul Leiter

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
27 februari 2025
Kijk langs de dingen naar iets dat verder weg is, als een tunnel van concentratie. Zo lijkt Saul Leiter te kijken. Uit zijn foto's spreekt een groot gevoel voor schoonheid en lichtheid.
In no great hurry,zo heette de documentaire over Saul Leiter die verscheen in 2013 - toevallig ook het jaar waarin de Amerikaanse fotograaf op 89-jarige leeftijd overleed. Je ziet hem thuis een beetje rondscharrelen tussen de dingen die zijn aangespoeld tijdens zijn lange leven in New York, waar hij woonde sinds hij als begin twintiger zijn theologiestudie, zijn familie en zijn geboortestad Pittsburgh ontvluchtte. Hij loopt, gekleed in een geruit overhemd en met een vissershoedje op, een beetje voorovergebogen. De dikke sjaal die hij om zijn nek heeft geslagen zit daar schijnbaar permanent. Hij praat langzaam, en een beetje nasaal, maar met heldere dictie en geduldig op weg naar het einde van iedere nieuwe zin. Inderdaad:In no great hurry.
Er is een jonge vrouw op bezoek. Iemand van een galerie, geloof ik. Aan de muur hangen zijn eigen schilderijen. Op de stapels papieren en andere dingen die zich hebben opgehoopt liggen her en der verspreid oude fototoestellen. Af toe pakt hij iets op. Kan dit misschien weg, zegt hij hardop, meer tegen zichzelf dan tegen haar. Hij giet wat koude koffie in een pannetje op het gasfornuis. Moet dit, zegt hij, het opruimen van dit bestaan, misschien zijn volgende project worden?
Even eerder, in het openingsbeeld van de film, bladerde hij door een krant en sprak hij tegen de filmmaker over zijn eigen werk. Dat het toch allemaal niet zo wereldschokkend was, dat werk, al was het af toe erg goed. Dat hij niet moest gaan opscheppen. Dat als hij alle mooie dingen overdacht die waren gemaakt of gedaan zijn eigen prestaties op dat vlak'rather minor'waren geweest. En toen opeens, met de gedragen stem van een ingebeelde criticus die zogenaamd de balans opmaakte:'I am not carried away by the greatness of mister Leiter. He's a minor figure and does not deserve to have a story about him.'Hij begon een beetje te schudden, als een vulkaan. Wellicht kun je daar je film mee beginnen, zei hij, toen de pret was weggeëbd.
Misschien is het niet moeilijk om de boel zo te blijven relativeren, je eigen succes te bespotten, wanneer lof en roem zo laat in de herfst van het bestaan zijn komen aanwaaien, en dat waar iedereen plots zo door in vervoering raakt zo ver in je eigen verleden ligt?
In de jaren veertig en vijftig had Leiter als schilder en fotograaf in New York rondgehangen met mensen als Robert Frank en Diane Arbus. Later had hij de kost verdiend als modefotograaf en voor toonaangevende bladen gewerkt. Maar op een gegeven moment waren die opdrachten ook weer opgedroogd. Ergens in de jaren negentig was hij een galerie waar hij wel vaker kwam binnengestapt met onder zijn arm zijn eigen foto's. Er volgde een handvol tentoonstellingen, en er werd zo nu en dan wat verkocht. Maar pas toen Steidl het boekEarly Colorbesloot uit te geven, in 2006, werd hij met terugwerkende kracht gebombardeerd tot een van de belangrijkste straatfotografen van de voorgaande eeuw.
Het is niet heel moeilijk om die uitbarsting van enthousiasme te begrijpen. Het heeft allemaal iets onweerstaanbaars. Het is niet alleen het gemak waarmee het je terug in de tijd transporteert: het is levenslustig, er spreekt een honger naar schoonheid uit en een liefde voor het grootstedelijke bestaan.
Aan de muren van Foamhangt relatief weinig van dat werk dat in korte tijd zo bekend is geworden. Ze zijn er wel, die beelden. Gemaakt op een zonovergoten straat, waar harde schaduwen voor donkere vlakken in het beeld zorgen. Gemaakt door een beslagen raam, vanuit de beschutting van een winkel of café, van mensen die dik ingepakt de sneeuw trotseren - schimmen als in een droom. Foto's die zo duidelijk constructies lijken te zijn, die iets impressionistisch hebben, die, kortom, de blik van een schilder verraden. Maar in Foam hangt vooral ander werk: kleinere en intiemere zwart-witfoto's; de modefotografie waarmee hij jarenlang in zijn bestaan voorzag; zijn schilderijen.
Ik dacht altijd dat wat Leiters werk zijn aantrekkingskracht gaf, ook was wat het zijn eigenheid gaf. Dat het ging om die dingen die ik al noemde. Om de felle kleuren en de collageachtige kwaliteit, om het stedelijke leven van zo lang geleden dat opeens zo dichtbij kwam. Om detrilby's en suspenders,en de mantelpakjes en de voiles die in kleur op de een of andere manier zoveel echter leken te zijn.The things about to disappear,dat was wat schrijvers volgens Charles Baxter moesten vereeuwigen, en dat was wat Leiter had vastgelegd. Maar de tentoonstelling deed me iets zien wat ik niet eerder had gezien.
Leiters werk onderscheidt zich van dat van anderen door zijn gebruik van kleur. En door de wijze waarop de werkelijkheid op zijn foto's zo vaak in elkaar lijkt te zijn geschoven, of als lagen over elkaar heen lijkt te zijn geplakt. Door de wijze waarop het oog soms moeite heeft om te vatten hoe alles precies binnen het kader kan zijn beland. Maar er is nog iets anders. Leiters blik is simpelweg anders dan die van de meeste straatfotografen. Het heeft iets te maken met de wijze waarop diepte op zijn foto's vlak wordt - en toch diepte blijft.
Ik zag het eerst gebeuren op een kleine zwart-witfoto getiteldDrie voeten,gemaakt rond 1950. Het silhouet van een vrouw in een jas vult het halve beeld. Daarachter, enigszins bewogen, het been van een man dat uit een jas steekt, en nog verder nog een ander been dat hetzelfde doet. Been, jas, been, jas, been, jas, doet het oog dat dit alles registreert. De lijnen zijn zo strak, vooral de jas van de vrouw vooraan heeft een welhaast Dick Bruna-achtige eenvoud. Dat laatste is niet iets wat het werk van Leiter typeert, maar de foto deed me plotseling beseffen hoe zijn blik de wereld binnen valt. Hoe hij niet een kader vult maar op de een of andere manier de wereldinlijkt te kijken.
Hoe moet ik het uitleggen? Misschien zo: kijk eens om je heen. Richt je blik ergens op en probeer je de foto voor te stellen die je van het tafereel zou maken. Wat zie je voor je? Waarschijnlijk een kader, niet? Een kader waarbinnen alles wat je ziet zijn plek krijgt. Maar kijk nu eens opnieuw, kijk langs de dingen naar iets dat verder weg is, en voel hoe je blik niet een kader biedt, maar als een tunnel van concentratie ergens naartoe gaat. Je blik is geen venster, maar iets wat zich uitstrekt van waar je bent tot waar je naar kijkt, en ook alles wat je blik bijna raakt maar net ontwijkt wordt geregistreerd. Op de foto's van Saul Leiter lopen de lijnen niet over het oppervlak maar vallen ze naar binnen.
Er valt natuurlijk veelmeer over Leiter te zeggen. Over zijn leven, over hoe hij van zijn ouders hield, dat ze een moeizaam huwelijk hadden. Over zijn vader, een orthodoxe rabbijn wiens volledige familie werd verzwolgen door de holocaust en in wiens voetsporen Leiter tot zijn vlucht naar New York zou treden. Over Soames Bantry, de vrouw met wie hij een groot deel van zijn leven samen was maar die overleed voordat zijn werk bredere bekendheid begon te genieten. (Als er iets is wat me voor hem inneemt, dan is het dat in een boek over zijn eigen werk zijn enige eigen tekstuele bijdrage een lange herinnering aan haar is, en dat hij niets liever lijkt te willen dan dat haar werk postuum de erkenning krijgt die hij vindt dat het verdient.)
Maar Leiter zelf had niet zoveel op met zo'n biografische benadering. Of misschien überhaupt niet met de dingen van woorden die worden opgetrokken rond kunstwerken. In dezelfde monografie herinnert een vriend zich hoe Leiter sceptisch was over de woorden waarin kunstenaars over hun eigen werk spraken.'I find that artists are often self-serving when they talk about their work and I don't want to be like that',had Leiter tegen hem gezegd. En dat zulke woorden vaak zoveel zwaarder zijn dan het werk zelf. Hij had Matisse een goed voorbeeld genoemd en gezegd dat je afgaande op diens eigen woorden nooit zou beseffen wat een geweldig gevoel voor schoonheid de schilder had, noch dat er een lichtheid en een vrolijkheid in het werk zaten. Niets van wat er over Matisse was geschreven of gezegd, ook niet door Matisse zelf, zei Leiter, kon hem vertellen wat zijn eigen ogen hem konden vertellen.
In het verlengde daarvan zou je kunnen zeggen dat wat kunstenaars over hun eigen werk te vertellen hebben vaak minder zegt dan wat ze over het werk van anderen te vertellen hebben. Wanneer ze kritisch zijn op anderen betreft het vaak dat wat ze in hun eigen werk het meest vrezen. Maar wanneer ze iets prijzen, is dat dikwijls omdat ze in het werk iets hebben herkend van het onbenoembare dat ze in hun eigen werk nastreven. Een groot gevoel voor schoonheid, lichtheid en vrolijkheid: dit is precies wat uit iedere foto van Saul Leiter spreekt.
The Saul Leiter Foundation | Untitled, zonder datum