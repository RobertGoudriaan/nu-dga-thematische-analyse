Donkere kamer 1987

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
23 mei 2024
In ingetogen, tijdloze foto's van Zuid-Frankrijk lukt het Mark Steinmetz om zelfs een rug te laten spreken.
Nee, het was niet dat ik de wanhoop nabij was toen ik mijn binnen stiefelende kinderen vroeg wat ze opviel aan dit beeld. Ik was simpelweg benieuwd of ze sneller zouden opmerken wat ik voor mijn gevoel pas beschamend laat had gezien.
'Die vlek', zei de een. 'Die tekening op dat gebouw', zei de ander. 'En dat is de auto van Bluey', zei de eerste. Ze was stil. 'En... dat...' Ze wees naar het kind dat links in beeld vooroverbuigt.
Juist, dat wat mij dus pas heel laat was opgevallen had zij al vrij snel gezien.
Ik had naar de twee jongens gekeken, naar welke schoenen ze droegen en hoe blij ze waren. Ik had me afgevraagd of het broers waren en ik had gedacht van wel. Ik had naar de portemonnee in de achterzak van de oudste gekeken en naar zijn doorweekte broekspijpen en brandschone sokken. Ik had gekeken naar hoe donker zijn handen waren. Ze waren niet zongebruind, besefte ik toen ik zag hoe ook de tweede verdieping van het gebouw in de achtergrond donkerder grijs was dan het beeld zelf kon verklaren. De handen en de muur waren donkerder geworden in de doka, misschien toen iemand het gezicht van de oudere jongen probeerde af te schermen. Ik had zelfs gezien hoe blijkbaar ook in Frankrijk, waar in de jaren tachtig toch geen hond Engels sprak, de Esso zijn 'selfservice' in die taal adverteerde.
Wat ik dus niet had gezien, of pas heel laat, was het korset dat het kind links in beeld draagt. En dat dat de reden was voor die vreemde, robotachtige houding. Dat er aan de achterzijde niet alleen leren riempjes zaten, maar een ijzeren exoskelet dat zich ter hoogte van de nek splitste. Ik heb geen idee of zoiets een normale verschijning in het straatbeeld was, in 1987. Kan het iets te maken hebben gehad met polio? Was dat nog een groot probleem in Frankrijk in de jaren tachtig?
De foto is gemaakt door Mark Steinmetz en staat in het boekfrance 1987. Steinmetz is een fotograaf die altijd de indruk op me heeft gemaakt ietwat buiten de tijd te opereren. Het is niet alleen zo dat hij boeken uitbrengt met foto's die hij meer dan dertig jaar geleden maakte en dat door de mode en kleine dingen in de achtergrond zijn foto's gemakkelijk te dateren zijn. Ook toen hij ze maakte moeten zijn foto's al iets tijdloos hebben gehad. Zijn stijl, nee zijn gevoeligheid, is niet die van de jaren tachtig en negentig. Zijn gevoeligheid is die van meerdere generaties fotografen voor hem. Van Atget en Brassaï en Kertész. Ingetogen straatfotografie. Kalm en aandachtig observerend. Vrij van de agressie en bravoure waaruit sommige andere straatfotografen in zichzelf lijken te moeten putten om tot iets te komen, wat dikwijls ook in hun werk terug te zien is.
Steinmetz is een Amerikaan, maar zijn moeder was Frans en de eerste weken die hij in 1987 in het land doorbracht logeerde hij bij familievrienden in Parijs. Het bed waarop hij sliep zou van Jane Fonda zijn geweest. Het jasje dat ze hem te dragen gaven was, zeiden ze, ooit nat geworden door tranen van Jean Seberg. Hij slenterde hele dagen door de stad. De beelden die hij maakte kwamen uiteindelijk terecht in het prachtige boekParis in my time,uit 2013.
Nu zien we dus ook de foto's die hij later dat jaar maakte, nadat hij in het zuiden was neergestreken. Hij was uitgenodigd voor een residentie in Cassis, een stadje niet ver van Marseille. Ik kan eindeloos naar zijn foto's blijven kijken, zonder altijd goed te weten waarom. Hij kan zelfs ruggen fotograferen. Een zeldzame kwaliteit onder fotografen. Een rug op een foto wekt maar al te snel de indruk dat het de fotograaf aan het lef ontbrak om zijn onderwerp met open vizier tegemoet te treden. Maar Steinmetz krijgt het voor elkaar om iedere rug te laten spreken. Om aan een rug zo veel over het leven te ontfutselen als mindere fotografen op hun beste dagen uit een gezicht weten te halen.
Mark Steinmetz,france 1987(Nazraeli Press, 2024)
'En... dat...' Ze wees naar het kind dat links in beeld vooroverbuigt
Mark Steinmetz | Uit: france 1987 van Mark Steinmetz