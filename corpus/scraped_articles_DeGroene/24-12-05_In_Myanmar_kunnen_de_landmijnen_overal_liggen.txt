In Myanmar kunnen de landmijnen overal liggen

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
5 december 2024
Bangkok -Onlangs kwam Human Rights Watch met een nieuw rapport over de slachtoffers van landmijnen en restanten van explosieven. Internationale koploper van de tragische statistieken bleek een land dat vrijwel uit het wereldnieuws verdwenen is: Myanmar.
De publicatie constateert dat in 2023 in Myanmar 1003 burgers werden gedood of gewond door landmijnen en overblijfselen van explosieven. Dat is drie keer zoveel als het jaar daarvoor. Voor de eerste zes maanden van 2024 staat de teller op 692 civiele slachtoffers, ongeveer een derde van hen kinderen. De werkelijke aantallen liggen vermoedelijk hoger en stijgen met de dag.
Nadat het leger op 1 februari 2021 weer de volledige macht greep, ontbrandde er een gewapende opstand die inmiddels een groot deel van Myanmar in zijn greep heeft.
Zowel het leger van de junta als de verzetsgroepen gebruiken mijnen, en in vrijwel alle staten en regio's van het land. Volgens hrw plant het regime massaal landmijnen in huizen, dorpen en boerderijen, vooral bedoeld om burgers te terroriseren en te schaden. Militairen dwingen dorpelingen ook om als 'menselijke mijnenvegers' op te treden. Ze moeten voor de troepen uit lopen om de explosieven tot ontploffing te brengen.
Het regime van Myanmar is samen met Rusland, Iran en Noord-Korea een van de vier landen die op grote schaal antipersoonsmijnen gebruiken. De impact van dit zware type explosieven op gemeenschappen, hun landbouwgrond en levensonderhoud duurt vaak tientallen jaren.
De alarmerende bevindingen staan in pijnlijk contrast met het gebrek aan medische zorg. De economie verkeert sinds de staatsgreep in een crisis en ook de gezondheidszorg liep klappen op. Wie in de meer afgelegen gebieden, waar allerlei verzetsgroepen actief zijn, gewond raakt, moet het doen met eerste hulp in veldhospitaaltjes in de jungle. Voor een amputatie of andere zware operaties is een lange en onveilige reis naar ziekenhuizen in buurlanden nodig. Die tocht wordt een slachtoffer maar al te makkelijk fataal.
Door zware overstromingen en modderlawines kunnen de mijnen overal belanden. Myanmar is een van de landen waar de klimaatverandering tot extremer weer leidt.
Verzetsgroepen hebben geen detectors of ander materieel om te ruimen. Bovendien laten de plastic mijnen zich moeilijker ontdekken.
Een onderwijzeres in Oost-Myanmar woont net als haar leerlingen in een kamp voor ontheemden. Een wereld van hout en bamboe in een droge vlakte. Haar vroegere woonplaats is sinds kort door verzetsgroepen bevrijd. Ondanks haar heimwee durft ze niet terug naar huis. 'Er liggen nog mijnen en we weten helemaal niet waar precies', zegt ze.