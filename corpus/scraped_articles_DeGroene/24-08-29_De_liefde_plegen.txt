De liefde plegen

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
29 augustus 2024
InHet stroomdal van de Beunevan Pierre Michon zijn seks en liefde ontzaglijk, verheffend, dierlijk en hoogst menselijk tegelijkertijd.
Pierre Michon (1945)en Michel Houellebecq (1956) worden al jaren Nobelprijskandidaten genoemd, maar in 2022 liep Annie Ernaux (1940) weg met de eer. Hun oeuvres samenleggen levert een goedgevulde voorgeschiedenis van Frankrijk op. Houellebecq is de cultuurpessimist voor wie alles sinds mei '68 fout is beginnen te lopen, en die zwelgt in een consumptiemaatschappij waaraan hij niet eens probeert te ontsnappen. Ernaux is genuanceerder: ze ziet de samenleving moderniseren, maar veel progressieve beloftes blijven oningevuld. Michon schrijft daarentegen over een mythische droomwereld - over een ruraal Frankrijk dat niet meer bestaat, als dat ooit al het geval is geweest, maar dat tegelijkertijd niet zomaar kan worden uitgewist.
Omdat het om Frankrijk gaat, laat het onderscheid zich culinair samenvatten. Houellebecq, zoals het schrijverspersonage inDe kaart en het gebied,is verslingerd aan industrieel geproduceerde charcuterie, die hij schrokkerig naar binnen werkt, recht uit de plastic verpakking. Ernaux vindt zichzelf verrast terug, tijdens het inkopen doen, in een Carrefour, en vraagt zich af of ze blij moet zijn met de elf soorten voorverpakte beenham waaruit ze kan kiezen. En Michon? Die laat zijn hoofdpersonage begin jaren zestig plaatsnemen in een 'rode taveerne' waar 'de fornuizen' reeds zijn gedoofd, en de waardin hem 'snijvlees uit grootvaders tijd' serveert.
In het Frans staat ercharcutailles de haute époque,een periode voor antiquairs die grofweg samenvalt met de Middeleeuwen. Michon beschrijft inderdaad een premoderne wereld waarin mensen van dieren afstammen, waar van verlichting letterlijk en figuurlijk niet veel sprake is, en samenlevingen georganiseerd worden dankzij duistere rituelen en gebeitelde identiteiten. Het eerste deel vanHet stroomdal van de Beune, De hengelaars van Castelnau,verscheen al in 1996. De ik-verteller is een twintig jarige onderwijzer in de Dordogne in 1961. Net als het hoofdpersonage in de Franse klassiekerLe Grand Meaulnesvan Alain-Fournier, wordt hij verliefd op een vrouw die Yvonne heet. Ze baat een tabakswinkel uit, waar ook postzegels, ansichtkaarten en kranten worden verkocht, zoals gebruikelijk inla douce France. Zo omschrijft de verteller hun ontmoeting: 'Ik geloof niet zo in schoonheden die zich beetje bij beetje openbaren, als je maar verbeelding genoeg hebt. Meeslepen laat ik mij alleen door verschijningen. Deze nu deed dadelijk mijn bloed bruisen van de gruwelijkste gedachten. Als ik zeg dat het een stuk was, dan heb ik nog weinig gezegd. Ze was groot en wit, het was melk. Het was omvangrijk maar ingesnoerd, met een strakke taille; hebben dieren een blik die hun lichaam niet loochent, dan was het een dier; hebben koninginnen een eigen manier om op de zuil van een hals een vol maar puur, zachtmoedig maar noodlottig hoofd te dragen, dan was het de koningin.'
Vele passages in deze roman lijken op een Franse versie van het Hooglied, met dien verstande dat enkel de man aan het woord komt. De metaforen verwijzen naar rivieren, naar de aarde, naar dieren en naar vlees - met 'een stuk' ofun beau morceaukan ook een runderlapje geprezen worden. Michon laat de verteller het voorwerp van zijn verlangen tot een lichaam of tot een object maken, zij het een object met bezwerende en superieure krachten. Het leidt tot een tragische, conservatieve en asymmetrische schikking tussen de geslachten, hoewel het niet duidelijk is wie onder of boven ligt, en het probleem van de mannelijke seksualiteit er allesbehalve door wordt verdonkeremaand.
Een belangrijke verhaallijn heeft te maken met de prehistorische grotschilderingen in de Dordogne, met die van Lascaux als bekendste. Michon plaatst zijn tekst - en kunst in het algemeen - in die traditie: de nabootsing van wat bestaat, maar ook het zoeken naar, en het vastleggen van betekenissen, in beelden en bewoordingen. Het verklaart zijn stijl, die zijn boeken ook van het koelere proza van Houellebecq en Ernaux onderscheidt, en die traag meandert, vol puntkomma's en steeds weer nadere toelichtingen, verheerlijkend eerder dan ontmaskerend, bijvoorbeeld door zeldzame woorden te gebruiken, iets wat vertaler Rokus Hofstede in het Nederlands heel goed weet te bewaren. Yvonne wordt onderworpen aan 'het plotseling feller brandende, kroppende gevoel dat haar de nacht in zou werpen'; 'met een blik die straalde, eerder nog van vervoering dan door de creolen, het ravenzwarte diadeem of de gebarsten lippen, bood ze me haar mooie verwilderde gelaat, haar gloeiendhete konen, haar starre ogen'.
InDe hengelaars van Castelnauuit 1996 wordt de liefde voor Yvonne niet geconsumeerd, en het eerste deel eindigt na nog geen honderd pagina's, vol onvervuld verlangen. In een interview uit 1997 zei Michon daarover: 'Daarna was er behoefte aan actie, bezit of verzaking, fornicatie of moord, wendingen zoals men zegt, al die zeer relatieve en willekeurige gebeurtenissen waarin de roman gaandeweg het energetische potentieel van proza verliest.'
Iets moet hem van gedachten hebben doen veranderen, want in 2023, bijna dertig jaar later, publiceerde hij in het Frans toch een vervolg,De zagerij van Meillat,dat in één band verschijnt met het eerste deel. De ik-verteller wordt ondertussen met 'meneer Pierre' aangesproken, en dan nog door Yvonne zelf. Het tweede deel gaat sneller, het is minder gesloten of sprookjesachtig en het is explicieter, vulgairder zelfs. Dat is niet alleen een kwestie van plot - de finale in een houtzagerij zal vast een pendant in een pornofilm kennen - maar ook van taal. Verschillende keren heeft Pierre het weinig gesofistikeerd over 'geile fantasieën'(imaginations lubriques)of over 'rare snuiters' die 'schijt hebben aan de wereld'. Het maaktDe zagerijruwer, platter en minder betoverend en fijnzinnig danDe hengelaars,terwijl het Michon net altijd om het tegengaan van onttovering te doen is geweest. Cynisch of blasé als Houellebecq wordt het echter nooit; seks en liefde blijven ontzaglijk, verheffend, dierlijk en hoogst menselijk tegelijkertijd. 'De geslachtsdaad is een ceremonieel - is het dat niet, dan is het hondenwerk.' In de ogen van Pierre is Yvonne het daar volmondig mee eens: 'Ze wilde de liefde niet bedrijven, ze wilde de liefde plegen. Ze hield van dat toppunt van beschaving.'
'De geslachtsdaad is een ceremonieel - is het dat niet, dan is het hondenwerk'
Francis Azevedo / Hans Lucas / De Beeldunie | Pierre Michons proza meandert traag, is eerder verheerlijkend dan ontmaskerend  PIERRE MICHON Het stroomdal van de Beune Vertaald door Rokus Hofstede. Van Oorschot, 144 blz.