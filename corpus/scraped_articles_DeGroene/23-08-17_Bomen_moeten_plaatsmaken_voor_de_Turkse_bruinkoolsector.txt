Bomen moeten plaatsmaken voor de Turkse bruinkoolsector

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
17 augustus 2023
Istanbul -Tien jaar na de Gezipark-protesten zijn bomen opnieuw inzet van groot protest. In het Akbelenbos in de zuidwestelijke provincie Mugla gingen de afgelopen weken duizenden bomen tegen de vlakte ten faveure van de uitdijende bruinkoolmijnbouw door bedrijven met nauwe regeringsbanden. Al sinds 2019 proberen omwonenden uit het dorp Ikizk√∂y zulke aanslagen op hun leefomgeving tegen te gaan door simpelweg te weigeren hun huizen te verlaten. Nu vechten ze zij aan zij met activisten voor de bomen die er nog staan, en rouwen ze om de bomen die verloren zijn gegaan.
Studenten, feministen, jong en oud. Alle aanwezigen die de dorpelingen steunen vonden waterkanonnen, pepperspray en militaire politie op hun weg toen ze de bomenkap wilden tegenhouden. 'Ecocide, plaats delict', meldde een bordje van de activisten voor de politieafzetting. Een van hen is de muzikant Bizon Murat. 'Degenen die naast de dorpelingen zouden moeten staan, staan tegenover hen', aldus Murat. 'Niemand kan zich in zijn eigen huis nog veilig voelen', zegt hij tegen videojournalist Kazim Kizil. Hij is naar het bos gekomen om zijn 'menselijkheid te tonen'. Want dat is waar het de groene gebieden verzwelgende samenwerking tussen de staat en een aantal grote bedrijven aan ontbreekt.
Ook Turkije ondervindt de gevolgen van klimaatverandering. Net als vorig jaar woedden er deze zomer hevige bosbranden, in grote delen van het land is droogte een probleem en verschillende plaatsen kregen te maken met grote overstromingen. In 2021 ratificeerde Turkije het klimaatakkoord van Parijs, waarmee het land zich committeerde aan 'klimaatneutraliteit' in 2053. Maar de daden blijven achter.
Zo zet Turkije flink in op vervuilende kolen en is het eind van het kolengebruik niet in zicht. Momenteel hebben 37 kolenmijnen een vaak langlopende vergunning, in sommige gevallen tot 2060. Bruinkool wordt gebruikt voor bijna een derde van alle elektriciteit en het gebruik ervan is de afgelopen jaren flink toegenomen. Hoe Turkije dat kolengebruik gaat afbouwen is onduidelijk.
Ter plaatse protesteren bleek tevergeefs, de bomen zijn verloren. Sommige activisten hebben hun hoop nu gevestigd op voetbalclub FC Barcelona. Limak, een van de bedrijven achter de mijnbouw, verzorgt namelijk ook de verbouwing van Barcelona's stadion Camp Nou. Nu ze meer dan honderd voetbalvelden aan bomen tegen de vlakte hebben gewerkt, wordt de Catalaanse club online aangesproken: 'Scoren jullie dit doelpunt tegen de natuur?'