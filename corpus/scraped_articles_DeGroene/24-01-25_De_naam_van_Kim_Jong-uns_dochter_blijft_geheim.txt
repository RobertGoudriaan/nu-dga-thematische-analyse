De naam van Kim Jong-uns dochter blijft geheim

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
25 januari 2024
Pyongyang- 'Hij is een goede vader en heeft een mooie familie.' Dat zei Dennis Rodman ruim tien jaar geleden tegenThe Guardianover dictator Kim Jong-un na zijn terugkeer uit Noord-Korea.'Ik heb zijn dochter Ju-ae in mijn armen gehouden.' Met deze onschuldig bedoelde uitspraken had oud-topbasketballer en familievriend van de Kimdynastie zomaar de tot dan toe onbekende naam van Kims dochter onthuld.
Althans, dat werd jaren aangenomen. Inmiddels zijn er twijfels of Kim Ju-ae de echte naam is van defirst daughter, die sinds vorig jaar geregeld door vader wordt meegenomen op officiële staatsaangelegenheden. Haar eerste publieke optreden was bij de lancering van de Hwasong-18, de modernste intercontinentale raket uit het Noord-Koreaanse wapenarsenaal. Geschat wordt dat ze tien of elf jaar oud is.
Haar naam is nooit bekendgemaakt door de Noord-Koreaanse autoriteiten. Dat is net andersom bij Kim Jong-uns machtige zus Kim Yo-jong, wier naam veelvuldig te horen is in Noord-Koreaanse staatspropaganda, maar van wie nooit publiekelijk is toegegeven dat ze de zus van de dictator is.
Korea-kenner en hoogleraar Lee Sung-yoon denkt dat er sprake is van een misverstand, omdat het Chinese karakter 'Ae' (schoonheid) bijna nooit gebruikt wordt voor meisjes van deze generatie. Ook zou de naam te veel klinken als die van Kim Song-ae, de tweede vrouw van vader des vaderlands Kim Il-sung die werd gehaat door Kim Jong-uns vader. Lee verwijst ook naar het uit Noord-Korea gevluchte partijlid Lee Hyunseung, die vermoedt dat Ju-ae een troetelnaam is. Hij zegt dat de dochter mogelijk Kim Ju-un heet, een combinatie van de namen van haar vader en moeder. Volgens Choe Su-yong, een gepensioneerde Zuid-Koreaanse inlichtingenadviseur, is het net andersom. 'Ze heet Kim Un-ju', zei ze tegenThe Korea Times.
Lee, Lee en Choe kunnen hun theorieën verder niet met bewijsmateriaal boekstaven en dat is niet zo gek. Noord-Korea is al een gesloten land en het best bewaarde geheim daarbinnen is het privé-leven van Kim Jong-un en zijn familie. Ook zijn naam werd pas bekendgemaakt in 2010. Daarvoor dacht de Zuid-Koreaanse inlichtingendienst nog dat hij Kim Jong-woon heette.
Iedereen zal moeten wachten tot Pyongyang bekendmaakt wat haar naam is voor we dit echt zeker weten. In de tussentijd kunnen we ons misschien op belangrijker zaken richten, zoals de ongeëvenaarde mensenrechtenschendingen.