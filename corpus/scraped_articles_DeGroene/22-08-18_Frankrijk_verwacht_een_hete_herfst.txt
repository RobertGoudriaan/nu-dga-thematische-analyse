Frankrijk verwacht een hete herfst

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
18 augustus 2022
Parijs- De gemoederen liepen hoog op tijdens de recente parlementsdebatten over de regeringsvoorstellen aangaande de koopkrachtmaatregelen van twintig miljard euro om de recordinflatie het hoofd te bieden. Toch slaagde het minderheidskabinet van president Emmanuel Macron er dankzij de centrum-rechtse Republikeinen in het voorgenomen beleid grotendeels door te voeren. Links moest met lede ogen aanzien dat het minimumloon slechts wordt verhoogd met de wettelijk vastgestelde 2,01 procent. Alleen de werkende Fransman met een minimuminkomen krijgt in september een cheque van honderd euro.
De Republikeinen zorgden er ook voor dat de socialisten vrezen voor de door hen gekoesterde 35-urige werkweek. Onder het motto 'meer werken om meer te verdienen' zal overwerk tot jaarlijks 7500 euro niet extra worden belast. 'De Franse werknemer wordt gedwongen overuren te maken om rond te kunnen komen', luidde het bittere commentaar van een socialistische parlementariër.
En zo wordt eveneens met steun van de Republikeinen de kleine tien miljard dollar winst die oliebedrijf Total het tweede kwartaal van dit jaar behaalde niet extra belast en profiteren niet alleen de 'veelrijders' in de provincie - lees: de gele hesjes - maar álle Fransen van de aanstaande korting op de benzineprijs van dertig cent per liter.
Met een door de oorlog in Oekraïne dreigende energiecrisis komende winter in het vooruitzicht riep premier Élisabeth Borne begin augustus, vlak voor het zomerreces, haar ministers bijeen voor overleg. Mogelijk zal à la de coronacrisis dit najaar opnieuw een fors beroep op de eigen verantwoordelijkheid moeten worden gedaan.
Hoe de Franse burger hierop voor te bereiden en de wellicht strenge energiebesparingsmaatregelen te laten accepteren? Om in het verleden begane fouten in de toekomst te voorkomen, zal de overheid op z'n minst het goede voorbeeld moeten geven. De recente beelden van geparkeerde ministeriële bolides op de binnenplaats van het Élysée, met draaiende motoren om de airco te laten functioneren, helpen daarbij niet. Net zomin als de foto's van Macron op een jetski in de mediterrane wateren rond zijn vakantieeiland Fort de Brégançon, die een partijgenoot de opmerking ontlokten zijn president liever in een kano te zien peddelen.
Premier Borne mag samen met de Republikeinen het linkse Nupes en het extreemrechtse Rassemblement National van Marine Le Pen hebben uitgeschakeld en voor even opgelucht ademhalen, de vakbonden plannen in de komende herfst een algemene staking.