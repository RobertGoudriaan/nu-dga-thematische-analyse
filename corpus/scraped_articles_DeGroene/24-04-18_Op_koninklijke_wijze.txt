Op koninklijke wijze

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
18 april 2024
THEATER Brown Sugar Baby
Dat nsb-leider Mussert in 1935 in Nederlands-Indië was, wist ik niet. Eric de Vroedt, artistiek leider van Het Nationale Theater, voert hem op in zijn spetterende nieuwe voorstelling. We krijgen hem niet te zien, we kunnen zijn aanwezigheid alleen vermoeden, in het zogenaamde publiek backstage dat vergast wordt op een optreden van de jazzband die hetzelfde heet als het theaterstuk:Brown Sugar Baby. Musserts naam wordt met trots genoemd door een Polygoon-stem, en met afschuw door een bandlid dat de Indonesische onafhankelijkheidsstrijd voorstaat.
Wat we ondertussen op het toneel zien is de band in heel zijn glorie, repeterend voor de finale van een jazzconcours, én in zijn interne strijd. De vier kinderen De Willigen, drie zussen en een broer, dragen ieder hun verscheurdheid met zich mee van loyaliteit aan de Indische moeder en hang naar de witte vader. Als het jongste zusje zoek raakt en de zussen geheimen voor elkaar blijken te hebben, en een van de bandleden op een zijspoor wordt gezet, ontaarden de repetities in emotionele ruzies en politieke discussies. De bandleider manipuleert iedereen om zijn eigen ambitie waar te maken en de hoofdprijs te winnen: spelen in Europa, wég van hier.One-twoyou know what to-do!En spelen maar.
De Vroedt schreef en regisseerde een zwaarbeladen stuk dat in de handen van topacteurs een lichte uitvoering krijgt. Wat een sterke performers Mariana Aparicio en June Yanez zijn, verraste me al inDe jarenvan Eline Arbo. Samen met Emma Buysse vormen zij het zingende hart van de band. Hein van der Heijden is de gewiekste bandleider in optima forma, Roben Mitchell van den Dungen Bille levert een gevoelig staaltje'don't shoot the pianoplayer'en Fjodor Jozefzoon transformeert in de daverende en grimmige slotscène moeiteloos van activist naar entertainer.
Al in zijn eerdere werk, bij hetMightysociety-project en recenter inThe NationenDe eeuw van mijn moeder,zette De Vroedt de ramen van het toneel open en sloeg hij een brug tussen politiek en entertainment.Brown Sugar Babyhad iets meer aan de verbeelding kunnen overlaten - vooral Esther Scheldwacht heeft als moeder nogal wat tekst met uitleg, zij het door haar met verve gebracht - maar het is vooral een feest van een voorstelling, intelligent en schurend alsCabaret,een vergelijkbare swingpartij tegen een dreigende historische achtergrond. Heerlijk weerzien ook met Eddie B. Wahr als drummer en een glansrol voor Betty Schuurman als comédienne. In haar eentje zet zij het witte establishment op koninklijke wijze weg.
Marja Pruis
Brown Sugar Baby
door Het Nationale Theater. Koninklijke Schouwburg, Den Haag. Tournee t/m 4 juni,https://hnt.nl
Bart Grietens | Brown Sugar Baby, Het Nationale Theater