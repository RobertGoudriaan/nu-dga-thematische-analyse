Vredeskamp Buitenland

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
21 maart 2024
Nederland heeft weer de rituele danspasjes aanschouwd die sinds de Russische invasie van Oekraïne een paar keer zijn opgevoerd. Opening: vredeskampers krijgen alle ruimte om te roepen dat ze monddood worden gemaakt door een machtig, oorlogszuchtig verbond. Ontwikkeling: ze lopen een paar kreten en clichés na over wapenindustrie, oorlogshitsers, Amerikaanse schuld, terechte Russische angst voor ons en onterechte angst van ons voor hen. Vervolgens blijken zij geen geloofwaardige argumenten te hebben, noch concrete voorstellen richting vrede, afgezien van de stelling dat er vast een goed einde aan de oorlog komt als we dat manifesteren. Slot: de karavaan trekt verder.
Deze vredeskampers zijn de erfgenamen van de twintigsteeeuwse oud-linksers, die een leven lang foeterden over de VS terwijl er niemand zo profiteerde van de door de VS ontworpen wereld als de babyboomgeneratie in WestEuropa. Dat was een ongemakkelijke waarheid. Na de Koude Oorlog verzwegen we die maar, en na een paar decennia nestelden nieuwe oud-linksers zich op de moreel comfortabele positie van hun voorgangers. In de aanloop naar de Russische invasie van februari 2022 schmierden en hoonden zij samen met radicaal-rechtse kakkers en populisten over onze russofobie. Dat gehits over een invasie was alleen bedoeld om - o, wacht.
Sindsdien is dit kamp in zielennood. Het hele foute rijtje - Navo, EU, VS - had duidelijk maar weinig schuld aan het uitbreken van deze oorlog. Dat Oekraïne een gewelddadige inlijving bij Rusland - ongetwijfeld gepaard aan wreedheden en onvrijheid - alleen kon afweren met militaire middelen was even helder. Wat nu? Het antwoord ligt kennelijk inperformance-opinies, en doen alsof je liever vrede wil dan anderen. Jolle Demmers, Ewald Engelen en Martijntje Smits zijn de laatsten die dit proberen.
In artikelen uit deze hoek komen altijd vaste ingrediënten voorbij. Er is altijd iets over het potentiële Navo-lidmaatschap van Oekraïne, waardoor Rusland geprovoceerd werd. In 2008 stelde de radicale regering-Bush dit inderdaad voor, maar het werd als kansloos getorpedeerd door Europese regeringen. Daarna kwam Obama, die eenresetmet Rusland probeerde, en Trump, die zich zo slaafs gedroeg richting Poetin dat zijn eigen gevolg beschaamd wegkeek. Van Navo-uitbreiding werd niets meer vernomen, tot het in 2022 opeens een geloofwaardig motief was om Oekraïne binnen te vallen. Deze pure Russische desinformatie wordt zelfs door een hoogleraar geschiedenis geslikt.
Andere ingrediënten zijn onder meer de vaststelling dat de wapenindustrie van dit alles profiteert. Dat is helaas het geval, ja. Als je meer wil doen dan 'Poetin is een lul' zingen terwijl de tanks langsrazen (wat Willem Schinkel aanbeval in maart 2022) dan zul je bij de militaire industrie moeten winkelen. Vaak komt de stellige bewering voorbij dat Poetin na Oekraïne klaar is. Ik kan van harte aanbevelen om dat in Riga en Talinn te gaan vertellen. Meestal volgt de suggestie om 'gesprekken' te openen met Rusland als weg naar vrede - een variatie op het geloof van de kleuter dat je auto rijdt door achter het stuur te gaan zitten en te draaien.
Wát er in gesprekken moet worden gezegd, schrijven vredeskampers niet. Jürgen Habermas ispars pro toto. De Duitse filosoof werd tot zijn schrik weggehoond toen hij, vlak na de invasie, zijn vertrouwde riedeltje afstak over Amerikaanse oorlogshitserij. Vorig jaar erkende hij dat Oekraïne wapens nodig had om zich te verdedigen, maar beval hij aan om 'een compromis te zoeken dat Poetin geen territorium oplevert dat hij voor de inval niet had en dat tegelijk diens gezicht redt'. Zo'n compromis bestaat natuurlijk niet, maar dat is het punt van zulke bijdragen niet. Het zijn geen reële voorstellen, maar performances om de eigen morele positie te beschermen.
Demmers, Engelen en Smits proberen dit ook. Maar wat tijdens de Koude Oorlog werd geslikt, kan niet meer. Dit is wat je hun wil meegeven: dit is je pappies wereld niet meer, waarbij je altijd wat kon roepen aan de zijlijn en iemand anders het voor je oploste. Een sterk land probeert zijn buurland bruut te veroveren, voert strijd tegen ons en probeert via ondermijning onze democratie en sociale samenhang te ondergraven. Doe concrete voorstellen om dat buurland en ons daartegen te beschermen. En leg je er anders bij neer dat je niet serieus genomen wordt.
'Gesprekken' openen met Rusland als weg naar vrede? Wees reëel