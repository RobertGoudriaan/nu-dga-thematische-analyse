Morele crisis

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
29 februari 2024
InDe uitgewiste horizonbeschrijft Cor Hermans de gedachten van negentiende-eeuwse schrijvers en filosofen aangaande de ondergang van de westerse cultuur.
'Spirituele desoriëntatie'- de woorden vallen één keer, precies halverwege, inDe uitgewiste horizon,Cor Hermans' vuistdikke studie over Europese denkers en kunstenaars in de negentiende eeuw.Toch drukken deze woorden precies uit waar het boek over gaat: in de ogen van filosofen als Schopenhauer, Kierkegaard en Nietzsche, maar ook de componist Wagner en de schrijver Baudelaire, zou de moderne Europese mens ernstig lijden onder een existentiële spirituele desoriëntatie, veroorzaakt door de snelle maatschappelijke veranderingen, de teloorgang van tradities en religieuze zekerheden en de gefnuikte idealen van de Verlichting.
Om deze zielenpijn te verzachten en de geestelijke leegte te vullen klampte de moderne burger zich volgens deze cultuurcritici vast aan een zielloos pragmatisme en materialisme, aan een wurgende arbeidsmoraal en de illusie van universele vooruitgang en sociale verheffing, aan het rationalisme van de wetenschap, aan uiterlijk vertoon en fatsoen, sensatie en gemakkelijk amusement. De moderne Europese burger leidt, anders gezegd, een even oppervlakkig als onwaarachtig leven - en precies dat is de gedachte die de schrijvers, componisten en filosofen inDe uitgewiste horizonmet elkaar verbindt, met de daaraan verbonden vraag hoe die spirituele desoriëntatie zou kunnen worden overwonnen en welke rol de kunst daarbij vervult.
Hermans' boek laat zich niet eenvoudig typeren.De uitgewiste horizonis geen systematische studie, maar eerder een breed uitwaaierende verkenning van het denken over moderniteit, zingeving en de kunsten in de lange negentiende eeuw, opgebouwd uit een serie - zeer lezenswaardige - portretten van vooraanstaande denkers en kunstenaars, onder wie, naast de al genoemden, Flaubert, Dostojevski, Ibsen, Toergenjev, Tsjechov en Freud. De keuze van Hermans voor juist deze auteurs lijkt op het gezicht verrassend tegen de tijd, of beter, naar de woorden van Nietzsche,unzeitgemässe:allemaal mannen, in meerderheid conservatief of zelfs uitgesproken reactionair, met een intense afkeer van de parlementaire democratie en sociale politiek, en in veel gevallen ook begiftigd met een flinke dosis misogynie. Bovendien zijn de hoofdrolspelers overwegend afkomstig uit drie taalgebieden, Duits, Frans en Russisch, wat misschien toch een wat smalle basis biedt voor het 'Europa' in de ondertitel.
Hermans heeft evenwel een goede reden zich niet door dergelijke overwegingen te laten leiden: het kader vanDe uitgewiste horizonwordt namelijk niet gevormd door inhoudelijke argumenten, maar door de intellectuele ontwikkeling van de Duitse schrijver Thomas Mann, de eigenlijke hoofdpersoon in dit boek. Startpunt van Hermans' verkenningstocht is de eerste roman van Mann, die hem in 1901 in één klap beroemd maakte,De Buddenbrooks,een sleutelroman over zijn familie en geboortestad Lübeck. De roman beschrijft de bloei en de langzame neergang van een geslacht van welvarende kooplieden en patriciërs, tot in de vierde generatie, waarin de tegenstelling tussen kunstenaar en burger culmineert in de persoon van Hanno, die zwelgt in de muziek, achter de piano, en voortijdig aan tyfus overlijdt.
InDe Buddenbrookszijn alle thema's aanwezig die Mann, dan pas 26 jaar oud, tot zijn dood in 1955 zouden bezighouden. Dat Hermans zijn cultuurhistorische ontdekkingstocht in 1835 laat beginnen, is evenzeer een uitvloeisel van Thomas Mann als leidsman: in dat jaar is namelijk het begin vanDe Buddenbrooksgesitueerd. Dat verhindert hem overigens niet om geregeld verder terug in de tijd te grijpen, onder meer in een uitvoerige bespreking vanDie Welt als Wille und Vorstellungvan Arthur Schopenhauer, dat in 1819 verscheen en onmisbaar is om latere discussies over de rol en de betekenis van de kunst voor het leven te begrijpen. Met name Schopenhauers gedachte dat de wil in een mens, zoals in elk dier, onderdeel is van de allesomvattende levenswil, dat we bezeten zijn door levensdrift, een drang om te leven en te overleven, tot zelfrealisatie, maar ook dat we onder dit meedogenloze regime van die driftlijden,zou in de negentiende eeuw lang en hevig resoneren.
Zo loopt er een directe lijn van Schopenhauer naar twee andere grote helden van Mann, Wagner en Nietzsche - 'een driegesternte van eeuwig met elkaar verbonden geesten', zo schreef hij, om eraan toe te voegen: 'deze drie zijn één'. Ze waren zijn belangrijkste inspiratiebronnen. Schopenhauer was voor hem de grote moralist én pessimist, in wiens ogen onthechting, resignatie, ascese en 'esthetische transcendentie' door de kunsten, in het bijzonder de muziek, het onvermijdelijk lijden op de wereld draaglijk maakten. Wagner, 'de moderne kunstenaar par excellence', stond voor Mann voor de drang tot leven en het overstijgen of de verlossing van het aardse; met zijn bovenmatig zinnelijke muziek, vervuld vanTodestrunkenheit,had Wagner Manns begrip voor de kunst en het kunstenaarschap bepaald. Nietzsche, ten slotte, de 'psycholoog van de decadentie', was in Manns ogen de ultieme held, de filosoof die niet alleen de 'verdoving' van de romantiek met haarLebensverneinungen estheticisme had afgezworen en de bijl had gelegd aan de wortels van hetBilderbürgertum,maar ook met zijn pleidooi voor een nieuwe levensfilosofie voor Europa de weg naar zelfoverwinning en genezing had geopend. Als Manns driegesternte heeft Hermans hun een prominente plaats in zijn werk gegeven, om te beginnen door hun opvattingen nauwgezet uit te leggen en daarmee voor de lezer toegankelijk te maken.
Het hoeft geen betoog dat de denkers en kunstenaars inDe uitgewiste horizoneen enorme invloed hebben gehad. Veel van het diep-melancholische, ultra-romantische en in veel opzichten excentrieke en onmaatschappelijke gedachtegoed moge gedateerd aandoen, hun betekenis strekt zich uit tot de dag van vandaag. Daarnaast is het boek in een aantal andere, meer specifieke opzichten actueel. Zo bouwen wijdverbreide theorieën over het verval van het Westen, declash of civilizations,de ondermijning van de 'natuurlijke orde', door de toenemende feminisering en de bescherming van zwakkeren - bijvoorbeeld, maar zeker niet uitsluitend in alt-right-kringen - voort op veel negentiende-eeuwse opvattingen. Een treffende illustratie daarvan was de plots herlevende populariteit, een paar jaar geleden, vanDe Ondergang van het avondlandvan de Duitse doemdenker Oswald Spengler, geschreven tijdens de Eerste Wereldoorlog, dat ook inDe uitgewiste horizonaan de orde komt.
Een vergelijkbaar gevoel van actualiteit dringt zich ook op in de uitvoerige passages over Dostojevski, Toergenjev en Tsjechov, omdat de echo's van hun opvattingen zo luid en duidelijk zijn terug te horen in de ideologische debatten in postcommunistisch Rusland. Dat geldt, om te beginnen, voor Fjodor Dostojevski's verheerlijking van de Russische cultuur en samenleving, die hij lijnrecht tegenover die van het decadente Westen plaatst. Het Westen, aldus Dostojevski, is door de ondermijning van de religie en 'het démasqué van het rationalisme' ten prooi gevallen aan een ontologische en morele crisis, die het de westerse mens onmogelijk maakt om het bestaan een diepere zin te geven. Hem rest niets anders dan zich vast te klampen aan de techniek, de economie en de massacultuur.
In West-Europa heerst een 'ik-cultuur' van 'de opst ndige en eisen stellende individualiteit' die uiteindelijk tot haar ondergang zal leiden, zo waarschuwde Dostojevski zijn landgenoten die Frankrijk, Engeland en Duitsland als grote voorbeelden zagen. Daartegenover stelde hij het Russische volk en de Russische cultuur, die de ware en natuurlijke menselijke aard van de mens, als een wezen dat instinctief leeft en grillig denkt, met een diepe religieuze behoefte, hebben weten te bewaren. Tegenover het westerse hyperindividualisme staat het Russische gemeenschapsgevoel als basis voor waarlijke broederliefde en solidariteit; de poëtische, nobele en doorleefde Russische cultuur staat haaks op het materialisme en conformisme van het Westen. Uiteindelijk zouden de Europese volkeren maar op één manier kunnen worden gered: door de 'Russische ziel'. Gedachten waar de huidige machthebbers in het Kremlin en hun ideologen gretig op voortborduren.
Het zegt veel over Thomas Mann dat de denkers aan wie hij zich laafde, in meerderheid conservatief waren, soms zelfs reactionair, en scherp gekant tegen het als kleingeestig beschouwde beschaafdheidsideaal. Mann beschouwde zichzelf aanvankelijk als een onpolitieke 'wereldburger' van de geest, als een estheet, geworteld in het klassieke humanisme en het oud-burgerlijke patriciaat waaruit hij stamde. Politiek interesseerde hem niet - tot het uitbreken van de Eerste Wereldoorlog in 1914.
Die oorlog brengt hem, zoals vele anderen, in een roes. De 'fijnzinnige goud-op-snee ziel' ontpopt zich als 'soldaat en oorlogsman', aldus een van zijn biografen. Hij schrijft fervente nationalistische pamfletten waarin hij het strijdende Duitsland verheerlijkt als een zuiverende macht in de wereldgeschiedenis, die de oppervlakkige 'westerse civilisatie' met haar individualisme, parlementaire democratie en Verlichtingstraditie naar de ondergang zal voeren. Het lijkt een drastische wending voor een 'wereldburger van de geest', maar dat is het, achteraf gezien, misschien toch minder, gelet op de denkers en kunstenaars waaraan hij zich altijd had gespiegeld en die inDe uitgewiste horizonuitvoerig aan bod komen.
Zelfs na de Duitse nederlaag in 1918 bleef Mann volharden in zijn nationalistische en uiterst conservatieve opvattingen. Pas de opkomst van het fascisme en het nationaal-socialisme zou hem uiteindelijk, schoorvoetend, doen bewegen in de richting van de Republiek van Weimar en een erkenning van de waarde van een pluralistische samenleving. Daarbij greep hij terug op het klassieke humanisme van Goethe en de idee van een cultureel wereldburgerschap, met achterlating van veel van het gedachtegoed dat inDe uitgewiste horizoncentraal staat. In dit nieuwe kleed zou hij zijn rol als cultureel icoon wereldwijd tot het einde van zijn leven met glans blijven spelen.
COR HERMANS De uitgewiste horizon: Europa's obsessie met cultureel verval 1835-1914 Boom, 624 blz.