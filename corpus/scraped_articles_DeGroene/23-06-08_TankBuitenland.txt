Tank Buitenland

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
8 juni 2023
Ik was in Amsterdam voor een korte adempauze van een oorlog die al vijftien maanden geen adempauze toelaat. In de Nederlandse lentezon voelde de oorlog opeens toch ver weg. Vergeleken met een jaar geleden wapperden er aanzienlijk minder Oekraïense vlaggen in de stad; Oekraïne-moeheid, las ik ergens. Dat terwijl Nederland vooraan staat om F16's te leveren. En daar stond jij (mag ik jij zeggen?), uitgebrande Russische tank, op het Leidseplein. Jij, T-72B, zou de dubbele espresso zijn tegen de moeheid. Een symbool van de 'kwetsbaarheid en weerbaarheid van de democratie', volgens debatcentrum De Balie, dat je naar Nederland bracht. Een tank als brenger van democratische ideeën. Waar had ik dat eerder gehoord?
In Moskou, tien jaar geleden, zag ik voor het eerst een echte tank. De aanleiding en het precieze model staan mij niet meer bij. Wel de verrukte gezichten van de kinderen die eroverheen klauterden. Ik vond het een luguber tafereel. In onze samenleving hielden we de herinnering aan de oorlog levend met één minuut stilte, documentaires en familievriendelijke muziekfestivals.
Maar dat was Europees snobisme. Voor Russen was de tank een symbool voor grandioze verliezen en de overwinning in een juiste oorlog tegen het ultieme kwaad. De discussie was daarmee voor altijd beslecht, ook toen er geen kinderen meer in de tank zaten, maar jonge mannen, eerst levend en daarna, T-72B, zoals jouw bemanning, niet meer. Jouw carrière als tentoonstellingsobject begon vorig jaar augustus in Kyiv op Onafhankelijkheidsdag. Oekraïners behoefden geen instructies om jou als spiegel te zien van de dood en het verderf; de reden om te blijven vechten. Je was daar een expressie van een levend nationaal trauma.
In Amsterdam kennen wij die context niet. Nederland is zelf niet in oorlog, maar steunt Oekraïne enkel. Toch? Dus moet er een duidingsbord bij waarop staat dat je dicht bij Boetsja kapotgeschoten werd (sterk!), staan er dranghekken om je heen waar geen kind voorbij komt; wordt op een bordje in vier talen het leggen van bloemen verboden, en kreeg jij, T-72B, een opdracht toegewezen: die van het 'verdiepen van het debat'.
Eerlijk waar, ik zocht, tussen de Stadsschouwburg en de Burger King in, naar diepgang in je rupsbanden die scheef lachten als een verfrommelde mond met een kapot gebit, maar zag vooral een pijnlijk gebrek aan een eigen verhaal. Een tank is namelijk geen vraag, maar een boodschap met een uitroepteken. En als die boodschap klinkt als een essayvraag voor het vak politicologie, riskeer je simpelweg een met bloed overgoten tank te blijven, waarvoor het Amsterdamse nachtleven een tapijt van peuken uitrolt en waarin iedere bezoeker een eigen betekenis zoekt. Een Zuid-Amerikaanse toerist was een livestream aan het opnemen: 'Dit is een tank uit de Tweede Wereldoorlog.' Een knap koppel nam een lachende selfie. Hashtag war. En een vader vertelde zijn dochter dat deze tank zo'n zestig kilometer per uur kon rijden. Ik hoorde niemand wat zeggen over de democratie. En ondanks het verbod lagen er tientallen bloemen. Rozen.
Tijdens de openingsceremonie was Balie-directeur Yoeri Albrecht in het nauw gedreven door iemand van het YouTube-kanaal Left Laser. Of zijn debatcentrum ook geld had ontvangen van de Navo? (Dat staat namelijk op de site.) Dit was niet het soort verdieping dat Albrecht voor ogen had. Op ruwe wijze ontworstelde hij, een speldje van de Oekraïense vlag op de borst, de journalist zijn microfoon. Albrecht heeft sindsdien zijn excuses aangeboden. De sfeer blijkt al eerder te zijn verpest doordat demonstranten de Hitlergroet uitbrachten en door de speech van burgemeester Halsema heen schreeuwden.
Jij, Russische tank, zult geenszins verbaasd zijn. In Oekraïne leerde je de pijnlijke les dat wie met een tank komt aanzetten een tegenoffensief kan verwachten. De dag voordat je werd weggetakeld, 4 juni, viel samen met de 47ste verjaardag van Alexej Navalny. Als cadeau had zijn team wereldwijd opgeroepen tot protesten. In Rusland werden zo'n honderd demonstranten gearresteerd, onder wie één vrouw voor het vasthouden van een verjaardagsballon.
De paradox is namelijk dat je al een mate van vrijheid moet hebben om ervoor op te kunnen komen. Door die bril gezien was niet de tank, maar de pesterige YouTuber het onverwachte symbool voor de 'fragiliteit van de democratie' op het Leidseplein. Wat dat betreft, T-72B, heb jij de afgelopen weken ongetwijfeld meer van ons geleerd over wat democratie inhoudt, dan wij van jou.
Het debat verdiepen? Ik zag een pijnlijk gebrek aan een eigen verhaal