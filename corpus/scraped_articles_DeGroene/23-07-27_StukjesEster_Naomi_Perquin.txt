Stukjes Ester Naomi Perquin

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
27 juli 2023
De vrouw van de drogisterij waar ik al jaren kom riep me bij het verlaten van de winkel opgewekt na dat ik mijn vader 'de hartelijke groeten' moest doen. Dat had ik aan mezelf te danken. Toen ze vroeg of ik nog veel moest regelen voor de vakantie begon, had ik geantwoord dat ik alleen nog even bij mijn vader langs wilde gaan - daarmee bedoelde ik dat ik naar de begraafplaats zou wandelen, hoewel hij daar eigenlijk niet meer ligt, dat wil zeggen: wat er van hem rest ligt al sinds de eeuwwisseling tussen wat er van anderen rest, in wat ze tamelijk gezellig een verzamelgraf noemen, maar dat zei ik allemaal niet.
Laat staan dat ik haar vertelde dat wie eenmaal in een verzamelgraf terechtkomt nooit meer ont-zameld wordt, dat heb ik jaren geleden al eens uitgezocht. De man van het kerkhof zei dat hij die vraag vaker kreeg maar dat ze daar helaas geen mogelijkheden voor hadden. 'Er liggen op dat veld, om het zo maar uit te drukken, heel veel puzzels door elkaar heen gegooid, dus ja. Dan wordt het onmogelijk om de juiste stukjes te vinden. Met alle respect hoor.' Ik zei dat ik dat goed gezegd vond, van die puzzelstukjes. Heel beeldend ook. 'Ja, ik weet niet hoe ik het anders uit moet leggen', zei hij. 'Maar zo is het dus. Het is de laatste halte.'
De vrouw van de drogisterij ken ik al minstens twintig jaar, maar ondanks incidentele gesprekken over massageolie en tepelkloven zou ik onze band niet direct intiem willen noemen. Dus toen ze me nariep mijn vader de hartelijke groeten te doen riep ik even opgewekt 'doe ik' terug. Je moet andere mensen niet opschepen met misverstanden die je zelf veroorzaakt hebt.
Een bezoek aan mijn vader komt er tegenwoordig op neer dat ik in mijn eentje bij een horizontaal geplaatste balk sta, die nog het meeste weg heeft van een aanmeerpaal, om daar te kijken naar een koperkleurig plaatje waar zijn naam op staat. Dat plaatje is erop geschroefd door de man van het kerkhof, de man die het destijds over puzzelstukjes had, tegen een vrij forse vergoeding uiteraard, want de dood blijft duur, zelfs meer dan dertig jaar na dato. Waar het sentiment zit, zit het geld - kijk maar naar de prijzen van babykleertjes. Het koperen plaatje zit een tikkeltje scheef in het hout, maar het glanst mooi en het toont onveranderlijk dezelfde feiten, waar ik zelf steeds andere gedachten bij heb. Dat het toch wel vreselijk kort was, zijn leven. Dat er desondanks behoorlijk veel past in één mens. Dat ik thuis eens op moet zoeken wat voor weer het was, die maand en dat jaar. Dat iemand altijd de nasleep is van iemand anders. Dat koper blijkbaar niet roest en dat ik niet weet waarom. Soms zeg ik iets, hardop. Maar meestal houd ik me op de vlakte. Het is tenslotte een verzamelgraf. Je kunt er best een keer de groeten doen, maar je weet nooit precies aan wie.