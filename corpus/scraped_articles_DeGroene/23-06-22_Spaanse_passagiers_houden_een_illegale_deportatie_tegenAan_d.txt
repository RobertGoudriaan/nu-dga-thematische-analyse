Spaanse passagiers houden een illegale deportatie tegen Aan de grens

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
22 juni 2023
'Doe de deur open, ik wil eruit!' De Guineeër was wanhopig. Bewaakt door agenten van de Spaanse politie zat hij geboeid in het gangpad in het vliegtuig. Het toestel van Royal Air Maroc stond op het punt te vertrekken van de luchthaven van Gran Canaria. De man smeekte niet teruggestuurd te worden naar zijn land, vertelde een ooggetuige, omdat hij daar in de gevangenis gegooid zou worden. Het vliegtuig was op weg naar de startbaan.
Drie medepassagiers kwamen in actie. Ze vroegen de man of hij de gelegenheid had gekregen asiel aan te vragen. Nee dus. Daarop probeerden ze de agenten ervan te overtuigen dat zij de gezagvoerder moesten dwingen de vlucht af te gelasten omdat de deportatie illegaal was. De spanning liep op. Het vliegtuigpersoneel begon te schreeuwen dat iedereen naar zijn stoel moest om het opstijgen mogelijk te maken. Het resultaat was dat de drie protesterende passagiers steun kregen van anderen en de muiterij helemaal niet meer te stuiten was.
Intussen hadden de Spaanse agenten van hogerhand opdracht gekregen de Guinese man uit te laten stappen. Maar de gezagvoerder weigerde de vlucht af te breken, ondanks protesten van de man en een deel van de passagiers. Pas na een telefoontje van de alarmcentrale veranderde de piloot van gedachten. Hij keerde terug naar de gate en de Guineeër kon uitstappen.
Twee weken geleden sprak eurocommissaris Ylva Johansson over de Atlantische migratieroute naar de Canarische Eilanden, de gevaarlijke zeeweg die ook de man uit Guinee had genomen. De route is onder controle met vijftig procent minder clandestiene aankomsten, zei Johansson. Dat was te danken aan de EU, de Spaanse regering en Marokko, en diende vooral om 'levens te redden'.
Terwijl Johansson haar woorden uitsprak, landde de ene na de andere boot vol migranten op de Canarische kusten. Zo was in de tweede helft van mei de clandestiene migratie juist toegenomen: vijftig procent meer dan in 2022, honderd procent meer dan in 2021.
Terwijl de Marokkaanse kustwacht toch zo zijn best deed. Anderhalve week eerder was een boot aan de kust van de Westelijke Sahara beschoten in een poging om vertrekkende migranten tegen te houden - curieuze manier van levens redden. Twee migranten overleden onderweg aan hun verwondingen, drie anderen werden bij aankomst op Gran Canaria met ernstige schotwonden opgenomen in het ziekenhuis. Johansson zweeg erover.
Het aantal in 2023 getelde doden en vermisten aan de Europese buitengrenzen volgens het Missing Migrants Project (IOM): 1590