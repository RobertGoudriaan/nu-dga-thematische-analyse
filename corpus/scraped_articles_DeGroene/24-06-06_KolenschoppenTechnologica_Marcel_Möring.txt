Kolenschoppen Technologica Marcel Möring

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
6 juni 2024
Ooit zal AI heel erg 2020 zijn. Het is in ieder geval net als duiven houden en vissen: dodelijk vervelend.
Een plotselinge herinnering, uit het niets en zonder aanleiding. 1967, misschien 1968, Enschede. Een buurman, van wie ik me nu alleen nog zijn voornaam (Frits) herinner, nam mij mee naar de opslagplaats van de steenhouwerij, een minuut of tien lopen, waar hij duiven hield in een groot hok op palen. Met een buurjongen speelde ik daar weleens, er altijd voor zorgend dat we niet werden ontdekt. Tussen de platen marmer, graniet en flagstone verschuilden we ons in wat wij grotten noemden. Levensgevaarlijk, maar dat besef hadden we niet.
Een hele ochtend en een deel van de middag zaten de buurman en ik voor het hok te wachten op de duiven die terug moesten keren uit Frankrijk. Ik herinner mij vooral de verveling, het lange wachten, het grijze haar van de buurman en de sjekkies die hij rookte. Ik heb geen idee waarom hij mij meenam, maar blijkbaar was mijn passie voor de duivenhouderij niet zo groot dat hij mij nog een keer uitnodigde.
Een paar jaar later, Assen nu, nam een andere buurman, die in mijn herinnering nu ook ineens Frits heet, mij mee naar het Oranjekanaal om te vissen. Hetzelfde lange wachten, de verveling en mijn gebrek aan interesse in wat wij daar aan het doen waren, wat volgens mij vooral niets doen was. En ook mijn vraag, of de vissen het niet naar zouden vinden, zo'n haak door hun lip. En het antwoord van de buurman, dat vissen geen gevoel hebben. Wat mij sterk leek.
Twee bezigheden waar ik helemaal niets van snap, maar waar vriendelijke oudere buurmannen mij mee lieten kennismaken. Herkenden ze iets in mij waardoor ze dachten dat ik een jongen was die hun hobby's wel kon waarderen? Een zekere inertie? In duiven was ik niet geïnteresseerd, maar wel in de klok waar de ringen van de vogels in werden gestopt om de tijd van hun binnenkomst geijkt te registreren. De molen op de hengel van de andere buurman vond ik ook fascinerend.
Ik heb meer met techniek dan met dieren. Laat staan huisdieren. Ik begrijp niet waarom de mens de leegte in zijn bestaan moet opvullen door een dier in gevangenschap te houden.
In het verzorgingstehuis waar mijn moeder haar laatste jaren doorbracht was een elektronische knuffel populair. Onder de dementerende dames was de afgunst groot als een van hen aan de beurt was om dat beest - een zeehondpup - op schoot te hebben. Het was verdomd moeilijk om met die dementerenden in contact te komen, maar op de een of andere manier lukte het die uit pluche en elektronica opgetrokken schootparasiet wel. Dan werd er gepraat in de melodieuze brabbeltaal die mensen voor kinderen en huisdieren reserveren. Mijn vrouw doet het weleens als we ergens zijn en er komt een hond op haar af. 'Wie is dan een lieve jongen? Jij bent een lieve jongen, hè? Ja!' Ik heb weleens gezegd dat honden ons niet kunnen verstaan, dus dat ze op de juiste toon net zo goed kan zeggen dat hij een gore antisemiet is. Maar volgens mijn vrouw ben ik jaloers.
Interactieve knuffels - er zijn er die kunnen spreken - worden in de interactieve zorg ook aangeboden aan eenzame ouderen. De industrie geneest alle leed, schreef Gerrit Krol ooit. Ik denk niet dat hij daarmee bedoelde dat we de eenzaamheid van onze ouderen zouden oplossen met 'belevingsgerichte technologie', zoals dat in de digitale zorg heet. Ik hoop dat ik, als ik ooit oud en eenzaam en der dagen zat ben, over de tegenwoordigheid van geest beschik om de aanbieder van belevingsgerichte technologie een geweldige klap met mijn ebbenhouten wandelstok te geven.
Het is heel gemakkelijk om het nu over AI te hebben, maar dat doe ik niet. Ik ben ervan overtuigd geraakt dat AI het nano van onze tijd is. Tien, vijftien jaar geleden was alles nano, van wasmiddel tot iPod. Ooit sloeg het op technologie die zich in het nanospectrum afspeelde (een nanometer is een miljardste van een meter), maar in de reclame en marketing werd het een begrip dat stond voor modern, onbegrijpelijk technologisch en nieuw. Nanotechnologie bestaat nog steeds, maar hoewel er nog veel cosmeticaproducten zijn die nanodeeltjes bevatten, wordt er niet meer mee geadverteerd. Nano is heel erg 2010. Ooit zal AI ook heel erg 2020 zijn. Als het überhaupt wat wordt.
Gisteren zag ik twee AI's met elkaar praten. Het gesprek ging over de omgeving. Hoe de man eruitzag die aan een tafeltje zat en de opdracht had gegeven tot conversatie. Het licht in de kamer werd uitputtend beschreven, het nogal sobere interieur werd gekwalificeerd als 'modern'. Het was een kettingbotsing van clichés die met de seconde saaier werd. Ik moest denken aan Michael Palin inRipping Yarns,de serie die hij met Terry Jones maakte na het uiteenvallen van Monty Python. Hij speelt inThe Testing of Eric Olthwaitede saaiste man ter wereld, iemand die alleen over het weer en zijn passie voor kolenschoppen kan praten. Zo saai is hij dat zijn ouders op een dag vluchten met achterlating van een briefje waarin ze zeggen dat ze er niet meer tegen kunnen. Uiteindelijk sluit hij zich aan bij een bende die hem inzet om het personeel van een te beroven bank met zijn conversatie bewusteloos te praten.
Dat is de toekomst van AI: het zal ons dood vervelen.
Het AI-gesprek was een kettingbotsing van clichés, met de seconde saaier