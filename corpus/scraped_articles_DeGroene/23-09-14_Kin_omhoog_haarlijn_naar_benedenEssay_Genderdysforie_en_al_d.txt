Kin omhoog, haarlijn naar beneden Essay Genderdysforie en al de confrontaties

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
14 september 2023
Voor een transvrouw is het vreselijk moeilijk om een weg te vinden in de maatschappij - en in zichzelf. Alara Adilow weet dat haar schrijverschap voortkomt uit haar lichaam. Dat schrijft zichzelf. 'Ik wil in de spiegel kijken en een vrouw zien.'
Hier in bed, in m'n eentje,kijkend naar mijn gordijnen, mijn planten, een bloot been boven de gladde lakens uit, verspreidt het fysieke besef van mijn gender zich als de geur van de zomer door de kamer. Er zijn mensen die zeggen dat gender een sociaal construct is en in vele vormen komt. Maar is dat zo? Is het zo kunstmatig als dat klinkt?
Als transvrouw vraag ik me af in hoeverre genderdysforie, oftewel de discrepantie tussen hoe ik eruitzie en wie ik ben, invloed heeft op mijn gesteldheid. Als ik in de spiegel kijk, raak ik soms overmand door walging en afgunst. Mijn gezicht vind ik nog steeds te mannelijk. Dat is niet voortdurend zo: als ik me goed voel, of bij een bepaald ochtendlicht, wanneer ik net uit de douche mijn lichaam bekijk, dan denk ik dat het allemaal wel meevalt. Maar zo gauw iemand mij aanspreekt als man, of dat nu per ongeluk gebeurt of niet, ben ik vastbesloten om meer operaties te laten doen om een vrouwelijker uiterlijk te krijgen.
Biologische kenmerken bepalenof je vrouw of man bent, zoals chromosomen en hormonen, maar deze kunnen dusdanig variëren dat hierbinnen ook weer variatie is. De uiterlijke verschijning maakt dat je als vrouw of als man wordt gezien, en het zijn dan ook de uiterlijkheden die tot het zogenaamde sociale construct hebben geleid. Vrouwen kleden zich zodat zij als vrouw worden herkend en hetzelfde geldt voor mannen. Het sociale construct omvat ook de culturele en psychologische aspecten van het vrouw of man zijn.
Voor mij als transvrouw was en is het zoeken naar de aspecten van dat sociale construct. Wat maakt een vrouw een vrouw? Ik heb een mannenlichaam, maar voel mij, ben vrouw. Maar wat zeg ik als ik zeg dat ik vrouw ben? Waaruit blijkt dat? Het sociale construct schrijft 'handelingen' voor. Schrijft voor hoe je eruit 'moet' zien, maar blijft verre van de (gender)dysforie waar ik mee worstel. Moet ik om mijn vrouw zijn te bevestigen gaan afwassen, het bed opmaken, het pilsje voor de man klaarzetten?
Ik ben me in feministische theorieën gaan verdiepen, want ik vermoedde daar antwoorden op mijn vraag 'wat is een vrouw' te kunnen vinden. Ik kon me vinden in die theorieën, en herkende in mijzelf veel van wat zij schreven over het vrouw zijn. Juist in die theorieën kwam het sociale construct naar voren, men spreekt er over de rol van de vrouw in de maatschappij, in alle geledingen van de maatschappij. Ik voelde me daarbij thuis, ik voelde me aangesproken, ik wist dat ik een vrouw was. Maar toch ontbrak er een schakel. Ik zag er niet uit als een vrouw.
Als ik wakker aan het worden ben, voelt mijn lichaam zich een man, terwijl ik een vrouw ben. Als ik voor de spiegel sta zie ik nog steeds een man, niet de vrouw die ik ben. Ik wist dat ik iets aan mijn uiterlijk moest gaan doen om mijn spiegelbeeld in vrede te brengen met mijn innerlijk.
Passing betekent dat jeerin geslaagd bent een andere identiteit aan te nemen dan die je wenst te hebben, omdat je uit je - armoedige - milieu wilt ontsnappen, of omdat je de discriminatie zat bent, of een (slecht) verleden achter je wil laten. Grâce Ndjako schreef een essay over passing in Amerika en met name hoe dat een rol speelt in de Amerikaanse literatuur en de filmwereld. Er zijn vele verhalen waarin het personage zich een andere identiteit aanmeet omdat hij niet door wil als degene die hij is.The Great Gatsbyvan F. Scott Fitzgerald is hier een van de bekendste voorbeelden van. De hoofdpersoon probeert zijn armoedige achtergrond van zich af te schudden. Hij verandert zijn naam van James Gatz naar Jay Gatsby en wordt tijdens de drooglegging rijk dankzij de illegale handel in alcohol. Op televisie zien we dit narratief terug in een serie alsMad Men. Hier verandert de hoofdpersoon Dick Whitman zijn naam in Don Draper. Ook hij probeert een armoedig en traumatisch verleden achter zich te laten.
Er wordt vaak een droom nagejaagd, een droom om afstand te nemen van de identiteit die gedurende de jaren is ontstaan, men wil aan die identiteit ontsnappen en met een nieuwe identiteit opnieuw beginnen. Maar kun je dat ook zeggen van transgenders die hun uiterlijke identiteit in de pas willen laten lopen met hun innerlijke identiteit? Is dat een droom? Of is dat het met elkaar in overeenstemming brengen van twee werkelijkheden?
Een vriendin postte over passingeen tekst die mij raakte:Herhaal mij; passing en/of het voldoen aan binaire standaarden maakt je geen beter mens. Het zal er niet voor zorgen dat anderen je echt accepteren, noch je redden van je eigen transfobie.
Ik las deze regels en voelde me schuldig. Inderdaad, aan transfobie ontkom je niet. Ik wilde me distantiëren van mijn transgender zijn. Ik vroeg me zelfs af: is dat de reden dat ik zo graag wil passen, mijn genderuiterlijk in overeenstemming brengen met mijn genderinnerlijk? Simpelweg om niet gemarginaliseerd, gepest of verstoten te worden binnen de gemeenschap?
Passing raakt vele vlakken. Het is gezien en behandeld worden zoals jij jezelf ziet/bent, en je wil, als je in de spiegel kijkt, niet geconfronteerd worden met het gezicht en lichaam van een gender dat niet bij je past, die je nietbent.
Gisteren sprak een man in een winkel mij aan met meneer, keek nog een keer en verbeterde zichzelf toen, zei: 'Mevrouw.'
Ik moet toegeven dat waar in de meeste gevallen mensen mij aanspreken met mevrouw de vergissing inmiddels minder pijnlijk voelt. Ik verkeer in een fase dat het me niet meer zo veel uitmaakt hoe ik aangesproken word. Soms heb ik er ook genoeg van de hele tijd in de spiegel te kijken, en te willen dat mensen me met een bepaald voornaamwoord aanspreken. Ik heb vrede gevonden in het feit dat sommige lichamen door anderen niet goed wordengecategoriseerd,dat mensen er ook soms niks aan kunnen doen dat ze denken: o, dat lijkt op - dus noem ik het zo.
Een van de eerste passing operaties die ik heb laten doen, was mijn stem laten verhogen. Het effect was dat elke keer dat ik sprak ik degene hoorde die ik was. Ik werd aan de telefoon voor het eerst aangesproken met 'mevrouw', het was een moment van puur geluk. Ik was, mede door mijn stem, zo vaak ge-misgendered; ik had eindelijk iemand aan de lijn die ik niet hoefde te corrigeren.
Herhaal mij; passing en/of het voldoen aan binaire standaarden maakt
je niet een beter mens. Het zal er niet voor zorgen dat anderen je echt accepteren, noch je redden van je eigen transfobie.
Misschien maakt passing je niet meer vrouw, maar jebentwel meer vrouw, het kan je gelukkiger maken. Het is voor een transvrouw (bijna) onmogelijk om van de wens als vrouw gezien te worden af te komen. Je doet het niet voor de gemeenschap; passen is een wens die je zelf koestert. Een transvrouw wil leven als vrouw, gezien worden als vrouw en behandeld worden als vrouw.
Na mijn borstvergroting was het voor mij makkelijk om me om te kleden in de kleedhokjes voor vrouwen. Vóór de borstvergroting was het voor mij compleet onmogelijk deze kleedhokjes te gebruiken. Het was een confrontatie met mijzelf, in de zin dat ik voelde dat ik er als een jongen uitzag en niet welkom was in een kleedhok voor vrouwen. Ik voelde mij vrouw, maar mijn mannelijk uitziende lichaam verhinderde dat ik mij tussen de vrouwelijke lichamen kon bewegen. Dat ik me vrouwvoelde,vrouwben,was een innerlijk proces, niet dwingend genoeg aanwezig om een ruimte te kunnen betreden waar het lichaam bijzaak is.
Het is een logisch verlangen van een transvrouw een vrouwenlichaam te hebben. Ze voelt zich vrouw, zeisvrouw, opgesloten in een lichaam dat niet het hare is. Ze wil een rol in de maatschappij als vrouw, relaties aangaan als vrouw, specifieker: intieme relaties aangaan. Maar het lichaam botst, veelal door de seksuele voorkeur van de transvrouw of haar partner. Lichaamsdelen zoals het geslacht spelen een grote - zo niet de grootste - rol in de keuze van beschikbare en potentiële partners.
De Franse filosoof Merleau-Pontyschreef over lichamelijkheid dat lichaam en ervaring bij elkaar horen, één zijn. Iemands eigen lichaam is niet louter een 'losstaand' ding, een object, maar een permanente voorwaarde voor iemands zelfbesef. Zo beschouw ik alles wat ik schrijf als deel van mijn lichaam. Ik geloof daadwerkelijk dat mijn schrijverschap voortkomt uit het lichaam. Mijn vrouwelijkheid, queerness en zwartheid schrijven zichzelf, zolang ik het lichaam maar de juiste ruimte en voeding geef.
In onze tijd is cosmetica heel belangrijk geworden, menig lichaam wordt onderworpen aan aanpassingen. Het lichaam moet aan esthetische voorwaarden voldoen, mag niet asymmetrisch of oud zijn. Ook cisvrouwen passen hun lichaam aan. Zij ondergaan gezichtsoperaties en andere chirurgische ingrepen met een cosmetisch doel, ingegeven door een andere motivatie dan genderdysforie. Een transvrouw wil ook meedoen aan een schoonheidswedstrijd omdat zij vrouw is, omdat schoonheid zoveel invloed heeft op sociale interacties en verhoudingen.
Het gesprek over gender is ingewikkeld, omdat sommigen het standpunt innemen dat alleen in een genderloze wereld gelijkheid mogelijk is; de mensheid opdelen in gendercategorieën is de mensheid gevangen houden. Idealiter zou men zich niet meer hoeven te identificeren als man, als vrouw, als non-binair, omdat sociale constructies voortdurend verschuiven en veranderen. In die gelijkheid zou bijvoorbeeld het dragen van een jurk, het hebben van borsten of de hoogte van je stem niet meer gendergebonden zijn, maar pure manifestaties van de persoon an sich, toevallige kenmerken van het individu, los van het genderschap. Wat zou dit betekenen voor transgenders, en hoe zou er dan naar hen worden gekeken?
Ik moet toegeven dat demogelijkheid om een lichaam te krijgen waar ik me beter bij voel me waarschijnlijker lijkt dan het veranderen van mijn zelfbeeld. Toch zou ik mezelf ervan willen overtuigen dat het lichamelijk uiterlijk niet belangrijk is en dat ik ook gelukkig kan zijn met een 'gebrekkig' lichaam. Ik zou de gebreken niet meer als gebreken moeten zien.
Het besef van je gender neemt vaak dieper en meer bezit vandeidentiteit dan andere aspecten van de persoonlijkheid; er is een connectie met de meest intieme delen van het zelf. Ik denk dat dit heel goed kan verklaren waarom Facial Feminization Surgery (FFS; een reeks operaties om het gezicht van transvrouwen te vervrouwelijken) zo belangrijk is.
Ik was diep ongelukkig, tot het moment dat ik kon leven, me kon manifesteren als vrouw. Alle momenten van de dag leken aan mijn vrouwelijkheid gekoppeld, alsof het vrouw-zijn iets verhevens had, iets spiritueels. Waarom hadden de chirurgische ingrepen zoveel impact, waarom was ik ineens zo gelukkig en hechtte ik zoveel waarde aan wie ik nu was, was dit de ware ik? Ik speelde geen rol meer, ik was geen fictie meer, ik voelde de wereld niet meer langs me schuiven. Er was een waarheid ontstaan die meer betekenis had dan welk ander aspect van mijn identiteit ook.
Twee jaar geleden heb ik mijn haarlijn laten verlagen in het Universitair Ziekenhuis Gent. Er werd een snede in mijn voorhoofd gemaakt, net onder de haarlijn, waarna de haarlijn ongeveer drie centimeter naar beneden werd getrokken. In de herfst van vorig jaar heb ik een kaakoperatie ondergaan. Het zijn ingrepen die mijn gezicht hebben vervrouwelijkt.
De adviezen die ik van chirurgen over FFS kreeg, waren zeer uiteenlopend. In Gent wisten ze zeker dat alleen een haarlijnverlaging genoeg was, maar er werd toch ook vet in mijn jukbeenderen gespoten. Andere chirurgen wilden een bredere aanpak. Zij stelden voor om mijn neus - die groot en bolvormig schijnt te zijn - te verkleinen, mijn kin te versmallen en naar voren te schuiven, een compressie van het frontale sinusbot te doen (dat wil zeggen: het voorhoofd wat indrukken), plus een ooglidcorrectie en bovenlipverhoging uit te voeren.
Ik had geen flauw idee welke van deze adviezen ik moest opvolgen, welke noodzakelijk waren, hoe ver ik moest gaan. Een goede vriendin, cisvrouw, zei me dat ze het waardeloos vond hoe chirurgen gezichten modelleren. Alsof er niet duizenden verschillende vrouwengezichten zijn.
Ik heb een kaakoperatie ondergaan. En in alle eerlijkheid, ik twijfel of die mij heeft geholpen me meer vrouw te voelen. Een maand erna keek ik in de spiegel en vroeg me af of de ingreep überhaupt wel zo'n groot verschil had gemaakt. Ik ben korte jurkjes gaan dragen, heb mijn haar korter laten knippen en heb het niet langer sluik laten trekken, maar mijn natuurlijke krulletjes behouden.
Misschien moet ik me er niet meer zoveel mee bezighouden, me er niet al te druk om maken, dat wordt ook vaak als advies gegeven.
Maar dat advies is niet terecht, want genderdysforie en de confrontaties met jezelf en met anderen die daaruit voortvloeien zijn zeer heftig en kun je niet zomaar negeren. Het niet gezien worden als het gender dat jebentkan een zware depressie veroorzaken, een depressie waar sommige transgenders nooit meer uit komen. Voor mij als vrouw gezien worden is zo belangrijk omdat dat is wie ik ben en hoe mijn leven eruitziet. En dat zijn de momenten dat ik er niet klaar mee ben, dan overwoekert mijn wens tot passing mijn gehele bewustzijn en ben ik - bijna obsessief - bezig met hoe, waar en wanneer de volgende stappen in passing te nemen. De angst terecht te komen op een wachtlijst maakt míj depressief.
Er was een tijd dat ik bijnaobsessief in de spiegel en etalageruiten keek, dat ik me bij iedereen die me passeerde afvroeg wat ze van mijn gezicht en lichaam vonden. Ik probeerde de onzekerheid over mijn lichaam tegen te gaan door te mediteren, maar dat lukte nooit lang. Ik wil in de spiegel kijken en een vrouw zien en ik wil dat andere mensen mij als vrouw zien, maar ik weet ook dat er miljarden vrouwengezichten zijn, die allemaal verschillend zijn en wat zijn de typische kenmerken van een vrouwengezicht eigenlijk? Kon ik mezelf er maar van overtuigen dat mijn gezicht dat van een vrouw is!
Ondertussen vraag ik me af hoe ongelukkig ikechtmet mijn gezicht ben. Is het niet vooral een sociaal probleem dat mijn gezicht niet herkend wordt als dat van een vrouw? Of heeft mijn verlangen naar een ander gezicht misschien iets te maken met mijn rampzalige datingleven? Enerzijds weet ik dat een lichaam nooit perfect is. Anderzijds blijft er de mogelijkheid tot operaties zoals gelaatschirurgie of borst- en bilvergroting. Alsof er manieren bestaan om meer vrede met mijn eigen lichaam te hebben, waardoor ik me beter zou voelen en me makkelijker door de wereld zou kunnen bewegen. Het blijft een worsteling. Op dit moment ben ik er niet uit, maar hoogstwaarschijnlijk zal ik operaties blijven doen, op het gevaar af me nog meer een cyborg te gaan voelen, met al die kunstmatige verbeteringen van mijn lichaamsdelen.
Lange tijd was ik er zeer gevoelig voor dat ik niet als vrouw werd aangesproken. In het eerste jaar van mijn transitie durfde ik überhaupt niet over straat als vrouw. Ik was binnenshuis Alara, maar buitenshuis nog steeds een jongen. Mijn psycholoog heeft me geholpen de stap te zetten om ook buiten te leven als vrouw. Destijds was ik bezig met laserontharing en heb ik mijn haar laten relaxen (ontkroezen) met agressieve chemicaliën - ik mat elke dag de groei. Langer, sluik haar zou me immers vrouwelijker doen lijken, vond ik.
Maar er was ook een fase dat ik me distantieerde van mijn eigen queerzijn en niet meer als transvrouw gezien wilde worden, maar gewoon als vrouw. Ik verwijderde de queer-schrijfsters uit mijn bio op mijn sociale media en op mijn website. Ik was er moe van om telkens het prefix trans te gebruiken terwijl ik mijzelf als vrouw zie, vrouwben.Anderen moesten mij ook als vrouw zien. Ook wilde ik dat mijn schrijverschap niet geafficheerd zou worden met de queer-kwestie. Ik ben Shakespeare gaan lezen, Proust en Dickens, focuste me op stijl en narratieve technieken. Ik ben projecten aangegaan waar mijn genderdysforie, mijn innerlijk ongemak met mijn lichaam, niet centraal stond.
Een jaar geleden stond ikdaar heel anders in. In een gesprek met andere queer-makers hield ik er stellig aan vast hoe belangrijk het is om als queer-persoon werken te maken diequeernessonderzochten en zichtbaar maakten. Ik zei toen dat ik alleen maar queer-projecten zou maken en dat ik als transvrouw ook altijd als queer-schrijfster bekend wilde staan.
Hoe snel veranderen dingen. Wellicht was het omdat ik nog aan het begin van mijn transitie stond, en er toen niks belangrijkers was dan mijn queerness.
Vergis je niet, mijn queerness is nog steeds van groot belang, maar soms voelt het alsof ik in een hokje word gezet waar ik nooit meer uit kan. Alsof je niet mee mag praten en denken over onderwerpen en thema's die niet queer zijn. Ik worstel er nog mee of ik mezelf überhaupt queer of transvrouw wil noemen. Wil ik niet gewoon door het leven gaan als vrouw? De geschiedenis van feminisme is een thema en onderwerp waar ik me veel meer in kan vinden dan in de theorieën over queerness en genderdysforie.
Misschien is het mooi als we tot een wereld kunnen komen waar er geen verschil meer is tussen queer en het heteronormatief. Gelukkig mag queerness gevierd en uitgesproken worden en een eigen podium hebben, omdat het belangrijk is dat deze stemmen gehoord worden, zodat onderdrukking, discriminatie, geweld en onwelkomheid jegens hen zal ophouden te bestaan.
De term queerness staat voor een grote groep mensen, met grote onderlinge verschillen. Waarom verwacht men dat als er lhbtqi+ wordt gezegd dat dan iedereen - die niet hetero is! - er onder valt? Het tegenovergestelde is vaak waar. Er zijn overduidelijk veelvoudige representaties van kleine groepen die tot de lhbtqi+-gemeenschap behoren en ertoe doen. De verhalen en ervaringen van hen die tot lhbtqi+ gerekend kunnen worden zijn heel verschillend en hebben hun eigen narratief. Eigenlijk praat je over (kleine) subgroepen. Elke subgroep zou de naam moeten hebben van de groep die ze werkelijk vertegenwoordigt, zoals transvrouw, transman, bi-seksueel et cetera. Zo'n naam geeft dan echt aan over wie er gesproken wordt.
Bovendien helpt het om naar de verschillen te kijken in plaats van naar de overeenkomsten tussen deze subgroepen. Er is immers voor elke subgroep andere bemiddeling nodig, voor transmannen en transvrouwen wellicht meer en betere zorg, en voor non-binaire weer wetten die hun genderidenteit beschermen en meer gelegenheden waar non-binariteit besproken wordt.
Herhaal mij; passing en/of het voldoen aan binaire standaarden maakt je niet een beter mens. Het zal er niet voor zorgen dat anderen je echt accepteren, noch je redden van je eigen transfobie.
Of ik een beter mens ben geworden door de ingrepen die ik heb laten doen, weet ik niet. Wat ik wel weet is dat de kleine ingrepen mij geholpen hebben mij meer als vrouw te manifesteren. Ik kleed me als vrouw, ik laat me zonder gêne adviseren over make-up, ik durf me als vrouw te gedragen, waardoor ik nu meer dan vroeger als vrouw gezien word. Ben ik een gelukkiger mens? Ik voel me zelfverzekerder en ik verwacht dat als ik meer operaties zal laten uitvoeren die zelfverzekerdheid zal toenemen. In plaats van met afkeer voor de spiegel te staan, zal ik mijzelf ook gaan herkennen als de vrouw die ik ben, zoals de wereld mij zal zien.
Alara Adilow kreeg voor haar debuutbundelMythen en stoplichtende Herman de Coninckprijs en de C. Buddingh'-prijs
Ik heb vrede gevonden in het feit dat mensen er soms niks aan kunnen doen dat ze denken: o, dat lijkt op - dus noem ik het zo