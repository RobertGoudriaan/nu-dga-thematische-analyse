Dubbelleven Dichters&Denkers

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
3 augustus 2023
Hoe bepaalt zwangerschap onze manier van leven? Trudy Dehue en Jonna Bornemark laten zien dat literatuur daarover niet alleen relevant is voor degenen die zwanger zijn.
Opgeteld achttien maanden langrichtte mijn aandacht zich bijna uitsluitend op een inwendige wereld, een steeds uitdijend universum. Navelstaarderij was het, tja, maar ook onvermijdelijk: mijn buik was zowel plaats als tijdperk, tegelijk ontoegankelijk en concreet, een pulserend heen en weer tussen versmelting en verwijdering. Er was de lichamelijke eenheid, de manifestatie van natuurlijke indicatoren: rond week vijftien het gevoel van een vlieg in een gesloten vuist (maar dan in de onderbuik), naar het einde toe een voetje dat zich zichtbaar aftekent tegen de buikwand. En er was de tweedeling, waarbij het toekomstige kind, doorgelicht via bloedstaal en echo, al een eerste keer loskomt van de moeder.
Nu mijn twee kinderen in de wereld zijn - de oudste antwoordde vanochtend met 'eigenlijk niet', de jongste beperkt zich voorlopig tot variaties op 'a' - houden de mysteries van de zwangerschap me nog maar weinig bezig.
Het leven is concreet, haastig, morsig en nat. Mijn woordenschat breidt zich dagelijks uit met nieuwe begrippen, van 'voelboekjes' en 'oorbuisjes' tot 'fysiologisch water', en 'opvolgmelk'.
Ook nieuw: mijn rechterschouder werd herdoopt tot permanente kwijlplek. De nachtmerries en dagdromen die gepaard gingen met de zwangerschap hebben plaatsgemaakt voor de realpolitik van opvoeding en overleven.
De eindeloze keten aan handelingen verbonden aan het ouderschap noopt tot grotere selectiviteit: toen ik de pseudo-poëtische titelIk ben zee en hemelzag van het nieuwe boek van Jonna Bornemark, een filosofie van de zwangerschap, bijvoorbeeld. Waarom zou ik in deze levensfase nog de moeite nemen om het te lezen? Is dat niet vergelijkbaar met Alan CarrsStoppen met rokenlezen terwijl je al jaren geen sigaret meer hebt aangeraakt? Bornemark, hoogleraar filosofie, stelt in haar boek dezelfde vraag en biedt daarop een antwoord. Vaak wordt zwangerschap afgedaan als een aangelegenheid die uitsluitend relevant is voor degenen die zwanger zijn. Zwangerschap is ondemocratisch; tegelijkertijd worden we allemaal geboren. Zowel de neiging tot particularisering als de overweldigende omvang van het fenomeen heeft volgens Bornemark geleid tot een opsluiting van de ervaring van zwangerschap in de mystificatie. En wat je mystificeert, onderzoek je niet.
Bornemark, zelf moeder van drie kinderen, pleit in dit boek voor het delen van ervaringen en het openen van de deur naar 'verschillende gelijkheid'. De menselijke cultuur wordt namelijk gevormd door te leren van de ervaringen van anderen. Zelf zocht en vond ik wel degelijk aansluiting bij de ontluisterende verslagen van Rachel Cusk en luisterde ik graag naar de no-nonsenseliedjes van Roosbeef waarmee ik me soms tot tranen toe identificeerde. Het was evenmin verwonderlijk dat ik, eenmaal de dertig voorbij, steeds meer medestanders vond bij verwachtingsvolle vrienden. Desondanks bleek uit die tijden van opzienbarende metamorfose hoe schromelijk onvoorbereid ik was op de specificiteit van mijn eigen zwangerschappen en de fundamentele vragen en twijfels die erbij kwamen kijken. Glanzend haar, het productieve tweede semester; misselijkheid, zelftwijfel, eetbuien, stemmingswisselingen gedegradeerd tot hormonale grillen, de vreugde en het collectieve lijden werden (h)erkend, maar de gesprekken raakten nooit de kern.
Wat betekent het nu werkelijk om zwanger te zijn en hoe heeft zwangerschap onze manier van leven bepaald, zowel historisch als in de huidige tijd?
Ik ben zee en hemelis geen geruststellend zelfhulpboek, en dat is maar goed ook. De wereld verdrinkt al in oppervlakkige positiviteit, terwijl we nog steeds geconfronteerd worden met genderongelijkheid, femicide, verbod op abortus. Het vertrekpunt van Bornemark is de filosofie: dat de beleving van zwangeren nog altijd afgeschilderd wordt als 'irrationeel' of 'hormonaal' belet haar niet om het begin van het leven uitdrukkelijk als het startpunt voor het denken te nemen. Ze behandelt fundamentele stellingen op het gebied van metafysica, ethiek, politiek en logica, die vaak over het hoofd worden gezien in de door mannen gevormde geschiedenis van de westerse filosofie. Ze gaat verder dan het bespreken van zwangerschap als een loutere privé-aangelegenheid, iets wat uitsluitend vrouwen aangaat, of als een zuiver medische kwestie - een diagnose.
Bornemark stelt dat zwangerschap en het ontstaan van leven een eigen logica hebben. Het zwangere lichaam vormt namelijk een argument tegen de aristotelische logica van identiteit,
waarbij X eenvoudigweg gelijk is aan X. Zwanger zijn betekent juist niet hetzelfde zijn als jezelf: je draagt een ander in je, zonder duidelijke grens. Bovendien ontwikkelt Bornemark een 'asymmetrische ethiek' als aanvulling op de traditionele gelijkheidsethiek. Je zou er opstandig van worden, maar eigenlijk klinkt het best aannemelijk. Het leven begint al als een asymmetrische relatie tussen een zwangere moeder en haar foetus, en die asymmetrie hoeft niet per se onethisch te zijn. Integendeel, het kan volgens Bornemark bijdragen aan een dieper begrip van het leven en een intensere beleving van onze banden en zorgrelaties. Wie meer macht bezit, moet luisteren en ruimte maken.
Opvallend genoeg zijn er weinig verwijzingen naar andere denkers, ondanks hun impliciete invloed. In het voorwoord erkent Bornemark vrouwelijke filosofen als Julia Kristeva, Iris Murdoch en Luce Irigaray, en ook de onvermijdelijke kinderloos gebleven Simone de Beauvoir passeert de revue, maar haar boek steunt voornamelijk op haar eigen ervaringen. Het concept van een eigen taalvorm voorbehouden voor de vrouwelijke ervaring bouwt voort op het idee vanécriture féminineuit de jaren zeventig. Hierbij introduceert Bornemark, geïnspireerd door de Israëlische filosoof Bracha Ettinger, enkele neologismen als reactie op de beperkingen van de academische taal. 'Jijki', bijvoorbeeld, verwijst naar de twee delen van een systeem zonder voltooide grenzen (het 'ik' begint zich pas los te wrikken tijdens de spiegelfase), terwijl 'pactivisme' duidt op het bevallingsproces, waarbij men actief noch passief is, maar meegaat op de golf.
Bornemark schrijft: 'In een pactief feminisme hoeven we niet te worden zoals mannen in de oude patriarchale orde. We kunnen kennis en kracht halen van elders. En met "we" bedoel ik niet wij vrouwen, maar wij die dicht bij het leven willen zijn.'
Waar Bornemark kennis en kracht put uit haar eigen ervaringen om haar filosofie van de zwangerschap te ontwikkelen, wordt emeritus hoogleraar en wetenschapsonderzoeker Trudy Dehue gedreven door 'epistemische onrechtvaardigheid'. InEi, foetus, babywerpt ze een gepassioneerde en gedetailleerde nieuwe blik op de geschiedenis van de zwangerschap en zwangerschapsbeëindiging. Ook dit boek begint met de vraag naar wat er precies gebeurt in de baarmoeder. Dehue richt zich niet zozeer op het fysieke proces, maar op de eeuwenlange representatie ervan door voornamelijk mannelijke geleerden.
Terwijl de baarmoederlozen de geschiedenis ingingen, bleven de barenden en hun ervaringen onderbelicht. Daarom dus een 'nieuwe' geschiedenis: ze plaatst de beleving van de vrouw centraal, in plaats van zich te richten op ontdekkingen en vooruitgang zoals de traditionele wetenschapsgeschiedschrijving doet. Het lezen van dit boek was dan ook een verschrikkelijke openbaring,excuse the pun.'Waar haalden de grote ontdekkers van de menselijke voortplanting de eierstokken, placenta's en foetussen vandaan die ze hebben geanalyseerd?' vraagt Dehue zich af. In een schokkend hoofdstuk wordt bijvoorbeeld onthuld hoe de Amerikaanse neuroloog Davenport Hooker tussen 1930 en 1955 onderzoek deed naar de reflexen van levende embryo's. Hij verzamelde er 140. Het onderzoek vond plaats op de operatietafel, waarbij het embryo nog steeds verbonden was met de vrouw.
Ik herinner me eerlijk gezegd niet een ander boek gelezen te hebben dat ik zo vaak heb moeten wegleggen. Hoewel ik me uiteraard bewust was van de misogynie en de onlosmaakbare relatie tussen zwangerschap en dood, heeft de gedetailleerde gruwel die wordt beschreven over het geweld tegen (zwangere) vrouwen en hun weerloze positie door de eeuwen heen mijn vooronderstellingen ruimschoots overschreden.
Ook de manier waarop taal tot stand komt en ingezet wordt houdt Dehue bezig. Wanneer gebruiken we 'abortus', 'vrucht', 'ei' 'foetus' of 'embryo'? Waarom wordt er aan de ene kant gesproken over 'zaad' en aan de andere kant over het gegeven dat vrouwen, net als vogels, 'eitjes' produceren? In een scherpe stijl en stevig gestut door kanttekeningen en noten werpt Dehue niet alleen een blik op de toegepaste technieken, maar belicht ze ook de maakbaarheid van feiten, de onderliggende classificaties zoals de tweedeling tussen 'man' en 'vrouw', de vanzelfsprekendheid van de woorden die we gebruiken.
Een belangrijke figuur in de classificatie van het 'ei' was de Nederlandse anatoom Reinier de Graaf. Tijdens zijn wetenschappelijk onderzoek nam hij niet alleen lichaamssappen tot zich, waarbij hij de 'flauwe smaak' van vrouwen aanhaalde als bewijs voor hun vermeende inferioriteit, maar consumeerde hij ook gekookte vrouwelijke follikels. Sinds het woord 'ei' aan ons vocabulaire is toegevoegd, merkt Dehue op, spreken we over een vrucht die in de baarmoeder 'ingenesteld' is, terwijl je zou verwachten dat deze zich daar 'wortelt', gezien het feit dat mannen zaad produceren. Het is een terminologische keuze gebaseerd op De Graafs inventiviteit en vastberadenheid, vervolgt ze, maar minstens zozeer op zijn 'diepgewortelde misogynie, mondgevoel en erotische fantasieën'.
Net zoals Bornemark het gevoel van de vloeiende band als 'jijki' omschrijft, bespreekt Dehue deze als de eenheid plus dualiteit. Vrouwen ervaren over het algemeen geen groot verschil tussen binnen en buiten, maar eerder een 'continuïteit', zoals Adrienne Rich het omschreef. Anderzijds kan de eenheid verdeeldheid zijn, wanneer de zwangerschap door ambiguïteit wordt omgeven. Het idee van de zwangere vrouw als drager van een mens is dus iets waaraan niet vrouwen maar de wetenschap en de kerk hebben bijgedragen. Het boek bouwt voort op de manier waarop gecategoriseerd werd, met name in de zeventiende eeuw, toen medici op basis van hun vondsten in de baarmoeder de foetus begonnen te zien als een apart wezen los van de moeder. Dit vergemakkelijkte de theologen om zwangere vrouwen op te splitsen in twee zielen, waarbij ook de vrucht met menselijke ziel koste wat het kost gedoopt moest worden, ongeacht de gevolgen voor de vrouw. Soms resulteerde dit in het openen van de buik van de moeder zodra zij leek te sterven, een taak die zowel dokters als priesters op zich namen en die steevast leidde tot bloederige slachtpartijen.
De zeggenschap over hun lichaam zouden vrouwen nog een paar eeuwen kwijt zijn. Een opmerkelijke ontdekking van Dehue in dit verband is dat koningin Wilhelmina mogelijk in 1902 een abortus onderging vanwege een levensbedreigende tyfusinfectie. Een illegale zwangerschapsafbreking die niet alleen haar eigen leven redde, maar ook het voortbestaan van de Nederlandse monarchie. Desondanks moest het feit dat het om een levensreddende abortus ging koste wat het kost geheim worden gehouden.
Je zou het niet verwachten, maar ook vandaag heerst het idee van de moeder als een 'container', passief dus. Sinds de echo zien velen het miniemste groepje cellen als 'mijn kleintje', schrijft Dehue. Zodra een vrouw zwanger is, bestaat ze al uit twee personen. Ook tijdschriften alsOuders van nuondersteunen deze gedachte door de prille bevruchte eicel af te beelden als een baby en al in een vroeg stadium te spreken over het 'gezichtje' of het 'kloppend hartje'. En uiteraard hebben ook spelers in de babymarkt zoals Nestlé of Philips, die vaak informerende websites en apps financieren, baat bij de verkindsing van embryo's en foetussen. Maar is het eenheidsmodel dat daartegenover bestaat dan werkelijk beter bekeken vanuit het perspectief van de wetenschap?
Deze benadering legt namelijk een grote verantwoordelijkheid bij de moeder. Al in de zeventiende- en achttiende-eeuwse medische handleidingen en andere bronnen werden moeders beschuldigd van vermeende tekortkomingen bij het kind. Bijvoorbeeld, als een kind het uiterlijk had van een 'schelpdier', werd dit toegeschreven aan een zwangere vrouw die te veel aan mosselen had gedacht. Als een nakomeling te veel op de moeder leek, had ze te veel in de spiegel gekeken. Handicaps werden dan weer toegeschreven aan alledaagse handelingen zoals niezen, lachen of lopen.
Ook vandaag worden moeders, zodra een zwangerschapstest positief is, verantwoordelijk gehouden: je moet foliumzuur slikken, water drinken; je mag dit en dat niet eten. Zodra een zwangere buik zo zichtbaar is als een gebroken been, werkt het als een rode lap op een stier wat betreft de onstilbare behoefte van mensen om ongevraagd advies te geven, ongeacht hun expertise. Het is ook helaas mijn eigen ervaring dat beide modellen, zowel het 'containermodel' als het 'eenheidsmodel', elkaar niet lijken uit te sluiten.
In het slot presenteert Dehue enkele initiatieven om de beschreven onrechtvaardigheden te doorbreken. Ze introduceert het concept van 'deliberatieve precisie', waarmee ze duidt op het belang van flexibiliteit in plaats van strikte rekenkundige precisie. Ze pleit ervoor om betere oplossingen te zoeken in plaats van absolute waarheden, door zorgvuldig de classificaties te overwegen en de communicatie daaromtrent te herzien. Onderzoekers moeten meer tijd krijgen voor diepgaande reflectie en het ontwikkelen van kennis in democratische openheid. Om werkelijk te onderzoeken, moet je dus demystificeren. De logica van het leven is vrij spel geven. En dat gaat iedereen aan, zowel de barenden als zij die het niet willen of niet kunnen. En ook zij die er voorbij zijn.
Laura Herman is artistiek codirecteur van Netwerk Aalst en opleidingshoofd Curatorial Studies aan de Koninklijke Academie voor Schone Kunsten in Gent
Het zwangere lichaam vormt een argument tegen de aristotelische logica van identiteit, waarbij X eenvoudigweg gelijk is aan X