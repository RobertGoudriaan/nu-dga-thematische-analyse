Frits Bolkestein 4 april 1933 - 17 februari 2025 Het einde

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
27 februari 2025
De conservatief-liberale denker en VVD-leider Frits Bolkestein zag er niet tegenop een afwijkende mening te verkondigen. Het was zijn kracht, maar werd een zwakte.
Door het politieke leven van Frits Bolkestein liep een breuklijn waar hij zelf part noch deel aan had: de val van de Muur in Berlijn. Vóór 1989 zocht hij weliswaar ook al naarstig naar een positie op de conservatieve flank, maar pas na de onttakeling van het IJzeren Gordijn kon hij als partijleider van de VVD de belangrijkste ideoloog in de Nederlandse politiek worden.
Als onbevreesd intellectueel had hij in de nadagen van de Koude Oorlog in 1988 al furore gemaakt met een polemiek met de Amerikaanse linkse goeroe Noam Chomsky viaNRC Handelsblad. Beter gedijde hij echter in de jaren negentig. In dat voor liberalen glorieuze decennium, waarin vrijelijk kon worden gefilosofeerd over het 'einde van de geschiedenis' en 'botsende beschavingen', slaagde hij erin talrijke ideologische kwesties te agenderen. De meeste thema's die hij aankaartte zouden de meningsvorming tientallen jaren blijven beheersen.
Het was Bolkestein die in 1991 begon over de gebrekkige integratie van minderheden die vanaf de jaren zestig als gastarbeiders naar Nederland waren gekomen. Kort daarvoor, tijdens een parlementaire reis naar de zieltogende Sovjet-Unie, had hij geprobeerd de andere fractieleiders op zijn lijn te krijgen. Toen die hem niet wilden volgen, ging hij op eigen houtje verder. Vanaf 1991, toen Nederland voortaan minder geld kreeg uit de Europese kas dan het aan Brussel afdroeg, gaf hij stem aan een opkomende golf van euroscepsis die nooit meer zou verdwijnen.
Beklijfde het ook? Minder dan het in de jaren negentig leek. Zijn erfenis kreeg iets tragisch. In zijn twee decennia als politicus in Nederland droeg hij slechts zeven jaar bestuurlijke verantwoordelijkheid: als staatssecretaris van Buitenlandse Handel (1982-1986) en kortstondig als minister van Defensie (1988-1989). Veel eigen wetgeving heeft Bolkestein tussen 1978 en 1998 evenmin door het parlement gekregen.
Dat was geen toeval. Het podium dat Bolkestein voor zijn ideologische offensieven koos, was niet de Tweede Kamer. Eerder een denker dan een doener prefereerde hij de opiniepagina's van de dagbladen en de theaters boven het parlement. Buiten de Tweede Kamer kon hij zijn intellectuele ei kwijt. Voor de machtsvorming in het parlement deinsde hij terug. In 1994 had hij zich bij de verkiezingen als premier kunnen opwerpen. Hij deed dat niet. Voor het eerst in driekwart eeuw lag vervolgens een regering zonder confessionelen in het verschiet. Bolkestein probeerde zo'n paarse coalitie met 'terug-onderhandelen' te frustreren. Voor D66-leider Hans van Mierlo was het juist erop of eronder, waarna Bolkestein alsnog door de knieën ging. Hij hield echter wel afstand van het kabinet van Wim Kok door fractievoorzitter te blijven.
Bolkesteins huiver voor machtspolitiek bleek ook toen tijdens dit eerste paarse kabinet de uitbreiding van de Navo aan de orde kwam. Polen, Tsjechië, Hongarije en Slowakije wilden lid worden van de westerse alliantie. Omdat Rusland onder toenmalig president Jeltsin dubbele signalen afgaf, gingen premier Kok en minister Van Mierlo van Buitenlandse Zaken in 1997 naar Moskou om de stemming te peilen. In Nederland keerde Bolkestein zich intussen alvast tegen toetreding van de vier Midden-Europese staten.
'Is dit het ogenblik om de Russen te vernederen en in een hoek te drijven door de Navo uit te breiden tot aan de grenzen van de voormalige Sovjet-Unie? Hebben wij niets geleerd van het Versailles-Diktat? Niet doen!' betoogde Bolkestein inde Volkskrant.Voor de slachtofferrol waarin de Russen zich wentelden had hij meer oog dan voor de democratische aspiraties van de geknevelde Midden-Europeanen. Door zijn interventie via de krant stond het debat daarna in de Tweede Kamer onder hoogspanning. Nadat Kok met een kabinetscrisis dreigde bond Bolkestein in en betuigde hij zijn steun aan uitbreiding van de Navo. Dat weerhield hem er overigens niet van om in 2015, na de annexatie van de Krim en de inval in de Donbas, te pleiten voor een tweede Jalta-conferentie om alsnog aan de grieven van Rusland tegemoet te komen en Oekraïne te verdelen.
De durf om politiek eenzaam te zijn was zijn kracht, maar werd een zwakte. Toen Bolkestein in 1998 de binnenlandse politiek verliet om eurocommissaris in Brussel te worden, liet hij zijn eigen VVD verweesd achter. Een opvolger uit eigen school had hij niet weten op te leiden. Zijn conservatieve geestverwant Hans Hoogervorst werd nog staatssecretaris en minister. Maar protegés als Derk-Jan Eppink en Geert Wilders liepen over naar radicaal-rechts.
Zijn politieke mensenkennis liet hem in de steek toen de ideologische crisis in de VVD zich acht jaar na zijn vertrek verdiepte, mede door de oprichting van de PVV. In de leiderschapsstrijd tussen Mark Rutte en Rita Verdonk in 2006 koos Bolkestein niet voor partijman Rutte maar voor de aangewaaide Verdonk. Bolkestein beet in het zand. Rutte won en zou vier jaar later de langst regerende premier uit de geschiedenis worden.
Hoewel ideologisch nauwelijks schatplichtig aan zijn voorganger - voor visie moest je naar de oogarts, zei Rutte, terwijl Bolkestein in zijn studeerflat naast Carré over weinig anders praatte en schreef - liep er wel een lijn tussen beiden. Bolkestein was een man van de antithese, eerder breker dan bouwer. Rutte complementeerde dat door een man van de synthese te worden.
Een jaar voor zijn dood werd dit laatste restje continuïteit ruw doorbroken. De VVD van Rutte, die niet door Bolkestein was gevormd, werd eind 2023 vernederd door de man die het vak van de provocatie juist wel van hem had geleerd.
Bolkestein was een man van de antithese, eerder breker dan bouwer
Peter Boer / de Beeldunie | 2003