Transnistrië stookt weer op houtkachels

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
30 januari 2025
Chisinau- 'We willen dat de dingen weer worden zoals ze waren. Dertig jaar lang maakte niemand zich zorgen om ons.' Inwoners van het dorp Copanca, gelegen in de zogeheten Veiligheidszone tussen Moldavië en de afvallige grensregio Transnistrië, gingen onlangs de straat op om te protesteren tegen aansluiting op het elektriciteitsnet van Moldavië. Nu is het dorp nog onderdeel van het elektriciteitsnet van Transnistrië. De belangrijkste reden voor het ongenoegen is dat elektriciteit ongeveer vier keer duurder wordt. 'Wij hebben niet de salarissen om te betalen voor elektriciteit tegen zulke krankzinnige prijzen', zei een inwoner van Copanca tegen lokale media.
De Russisch-gezinde separatistische regio, ingeklemd tussen Moldavië en Oekraïne, kampt met een acuut gebrek aan energie nadat Gazprom op 1 januari de leveringen aan Moldavië stopzette. De afgelopen weken was elektriciteit op rantsoen, hebben fabrieken hun productie moeten stilzetten en stelden de autoriteiten brandhout ter beschikking aan de bevolking die in de vrieskou afwacht wat komen gaat.
Transnistrië (driehonderdduizend inwoners) ontving ruim dertig jaar lang gas van Gazprom waarvoor het niet of nauwelijks betaalde. Dit gas werd grotendeels gebruikt om elektriciteit op te wekken in een centrale die beide oevers van de Nistru van stroom voorzag (wat de lage elektriciteitsprijs verklaart die inwoners van Copanca betalen). Moskou beschuldigt Chisinau ervan dat het onbetaalde schulden aan Gazprom heeft van bijna zevenhonderd miljoen euro. Een internationale audit uitgevoerd op verzoek van de Moldavische autoriteiten concludeerde echter dat de regering in Chisinau geen blaam treft. President Maia Sandu vermoedt dan ook dat het vooral politieke motieven zijn die Moskous positie verklaren. Sandu geeft Rusland de schuld van
'het straffen van Transnistrië, dat weigerde actief de stabiliteit in Moldavië te ondermijnen'.
Het regime in Tiraspol heeft tot nu toe hulp van de centrale autoriteiten in Chisinau en Oekraïne's president Zelensky geweigerd. Voor Oekraïne is het relatief eenvoudig om gas en kolen te leveren om de energiecrisis voorlopig te bezweren. Vadim Krasnoselski, president van het internationaal niet erkende Transnistrië, vloog medio januari naar Moskou om de kwestie met Russische leiders te bespreken. Na zijn terugkeer uit Moskou verklaarde hij dat er binnenkort 'zeker gas zou zijn'.
Inmiddels heeft Transnistrië de Cypriotische aardgashandelaar Ozbor Enterprises, onder leiding van een voormalige Gazprom-directeur, ingehuurd om na 1 februari beperkte hoeveelheden Russisch aardgas te leveren via de Turkstream- en Trans-Balkan-pijpleidingen. Maar volgens premier Dorin Recean kunnen de Moldavische autoriteiten zulke 'duistere criminele plannen voor gaslevering niet toestaan'.
De bewoners van Copanca en de rest van Transnistrië moeten zich voorlopig blijven warmen aan de houtkachels.