Verliefd op een terreurverdachte

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
27 februari 2025
'De enige verliezer ben ik', verzucht J.J. Voskuil inDe bodem van het bestaan.In dit vijfde deel van zijn dagboeken is hij volledig in de ban van een jonge medewerkster, de onbevreesde Mirjam.
Deel vijf van J.J. Voskuils dagboeken,De bodem van het bestaan,beslaat de jaren 1976-1980 en bevat een onthulling: als vijftigjarige werd de schrijver en toenmalig wetenschappelijk hoofdambtenaar verliefd op zijn dertig jaar jongere ondergeschikte Mirjam Lucassen.
Nog maar net bij hem in dienst, wordt ze samen met haar vriend en medelid van de maoistische Rode Jeugd opgepakt op verdenking van een terroristische aanslag. Op 31 januari 1977 schrijft haar nieuwe baas in zijn dagboek: 'Om tien uur opgebeld door een hoofdinspecteur van politie dat Mirjam is gearresteerd. Het kan lang duren. Hij zal me op de hoogte houden. Ik vermoed dat het verband houdt met terreurdaden.'
Opmerkelijk is dat Voskuil inHet A.P. Beerta-Instituut(deel vier van zijn romancyclusHet Bureauover de periode 1975-1979) met geen woord heeft gerept over wat waarschijnlijk de opwindendste episode in zijn gezapige ambtelijke loopbaan is geweest. Hele stukken uitHet A.P. Beerta-Instituutblijken rechtstreeks afkomstig uit het dagboek, maar de passages waarin Mirjam figureert zijn gewijzigd. Het feit dat ze is weggeretoucheerd en ook ontbreekt in het (schuil)namenregister van de roman, wordt niet vermeld in de uitputtende annotaties van de bezorgers van dit dagboekdeel onder wie -surprise!- de aanbeden Mirjam Lucassen zelve.
Uit zijn dagboek blijkt dat Voskuil als een blok voor haar viel toen ze in november 1976 bij hem solliciteerde naar de functie van documentalist. Hij neemt haar onmiddellijk aan en tekent op dat ze helaas te jong is voor een liefdesrelatie met hem 'zo hij die zou willen'.
Haar arrestatie wegens verdenking van een bomaanslag om de dood van Ulrike Meinhof te wreken, verandert niets aan zijn verliefdheid. Hoewel hij terrorisme verwerpt kiest hij haar kant, of ze nou schuldig is of niet. Niettemin steekt hij geen poot voor haar uit, zodat hij zich enigszins beschaamd moet afvragen: '[W]at is mijn bijdrage aan haar bevrijding? Ik denk: als ze haar ontslaan dan neem ik mijn ontslag en ik ben zo bezig met die heldendaad dat ik de kans voorbij laat gaan om het politiebureau te bellen, op hoge toon om uitleg te vragen, politici te mobiliseren en het Nederlandse volk wakker te schudden. God verhoede dat ze werkelijk ontslagen wordt. Het zou me slapeloze nachten kosten. De slapeloosheid van een held op sokken.'
Tijdens de vijf dagen dat Mirjam vastzit in een Amsterdamse politiecel publiceren de kranten dat zij en haar vriend gedurende de zomer van 1976 in Zuid-Jemen een militaire training doorliepen bij het Popular Front for the Liberation of Palestine. 'Ik lees dat met gemengde gevoelens. Blijkbaar gaat me dat te ver', schrijft Voskuil. Maar kennelijk spreekt haar radicale onverschrokkenheid hem ook aan. Wanneer ze de maandag na haar vrijlating op zaterdag 5 februari niet op haar werk verschijnt en een week wil thuisblijven omdat ze erg van streek is, valt hem dat zwaar van haar tegen.
Hij had gehoopt dat ze zich 'keihard' zou opstellen. 'Het zou haar superieur hebben gemaakt, en als ik mijn gevoelens meet, was mij dat wel liever geweest. Zelfs van de guerrilla-opleiding in Zuid-Jemen blijft op deze wijze bitter weinig over - een vakantie-uitstapje naar de dierentuin, als ze er al geweest is tenminste. (...) De nacht daarna van haar gedroomd. Het eindigde ermee dat ze tegen me aan kroop en ik haar met enige tederheid in haar kruis greep. Ik werd - wat verbaasd - wakker. Zo is de verhouding niet. En ik vroeg me af of dat de reactie op een teleurstelling is.'
Zijn teleurstelling groeit uit tot 'verslagenheid' als Mirjam kort daarop ontslag neemt. Omdat haar vriend en zij zich na alle publiciteit bedreigd voelen, willen ze weg uit Amsterdam en in het Groningse Uithuizen een nieuw leven beginnen. 'De enige verliezer ben ik', verzucht Voskuil. 'Niet omdat ik iets niet krijg, maar omdat ik haar niet houd. (...) Ik lag wakker, tot tegen de ochtend, zonder enige gedachte, alleen behoefte aan lijfelijk contact. Geen sexualiteit, maar het begin daarvan: behoefte om te troosten, wat mijn manier is om getroost te worden. Zelfs niet de afstand om om mezelf te lachen. Een imperfecte oude-mensenliefde in een notedop, met alle tragikomische kanten die daaraan zitten.'
Meer tragisch dan komisch is intussen de steeds imperfecter wordende verhouding met zijn als hysterische gekkin opgevoerde echtgenote L(ousje). InHet Bureauviel nog te lachen om de karikatuur die hij van haar maakte, maar nu uit zijn dagboek blijkt hoe tiranniek en stompzinnig hij haar gedrag in werkelijkheid ervoer, springen de tranen je in de ogen.
L. gaat er prat op 'links' te zijn. Daar verstaat ze onder dat ze sympathie koestert voor 'Surinamers' en 'gastarbeiders' die volgens haar het recht hebben zich te wreken op de schoften die hen onderdrukken. 'Net zo goed als de Palestijnen het recht hebben om alle joden dood te schieten!' Voskuil vindt dat 'dolle kletspraat', om eraan toe te voegen dat L. niettemin 'iemand [is] op wie je niet gauw raakt uitgekeken. Je begrijpt er geen bal van.'
Zelf is hij in eigen ogen eerder rechts dan links. Vanwege zijn 'onuitroeibare argwaan tegen gastarbeiders en Surinamers' noemt hij zich een 'passieve fascist', die in bepaalde omstandigheden iedereen haat: 'vrouwen in de trein, negers, gastarbeiders, Molukkers, ik kan niemand zien zonder woede en argwaan te voelen, ook al vind ik dat niet fraai van mezelf'.
Mensen die voor hun rechten opkomen, zoals feministen, verafschuwt hij: 'Wij Vrouwen Eisen houdt in Amsterdam een demonstratie tegen het verwerpen door de Eerste Kamer van de wet tot legalisering van abortus. De radio brengt er een kort verslag van. Je hoort een groepje vrouwen een lied zingen waarin ze het recht opeisen baas in eigen buik te zijn, met als refrein "abortus, ja!" Ik luister daar met weerzin naar. Voor zulke vrouwen en deze vorm van protest voel ik geen sympathie.'
Voor veel andere vrouwen trouwens ook niet. Net als in voorgaande dagboekdelen fantaseert hij over verkrachting van dames die hem niet aanstaan. Zijn collega Marinel Gerritse (Engelien Jansen inHet Bureau)die iets 'uitgesproken sensueels' heeft, beschouwt hij als 'een vrouw die graag verkracht zou willen worden - of misschien moet ik zeggen, een vrouw die bij mij die lust opwekt'. Bij een 'jong, conventioneel meisje' dat bij hem solliciteerde naar de baan die Mirjam kreeg, voelt hij dezelfde aandrang die hij omschrijft als 'drift, gemengd met minachting'.
Minachting voelt Voskuil voor vrijwel iedereen en naar eigen zeggen ook voor zichzelf. Hij beweert dat zijn dagboek bedoeld is om 'stelselmatig zijn eigenwaarde af te breken', maar gezien de hoogmoed en eigendunk die uit zijn ontboezemingen spreekt, is dat ongeloofwaardig. Hij vindt zichzelf, ook als schrijver, geweldig. Nadat hij weer eens heeft zitten lezen in zijn geflopte debuutromanBij nader inzienuit 1963 ontvalt hem: 'Het ontroerde me. Een meesterlijk boek. Ik kan niet anders zeggen.' En over zijn ongepubliceerde, door uitgeverij Van Oorschot geweigerde romanBinnen de huid:'Ik ben een beetje bang voor dat boek, maar die angst is weg zodra ik twee zinnen gelezen heb. Een meesterlijk boek. Een of andere zak onder mijn vrienden heeft hier en daar potloodstrepen gezet bij passages die hij of zij niet goed vond. God zal je met zulke vrienden zegenen. Als je daarover nadenkt, word je heel triest, zou je heel triest kunnen worden.'
Vanwege zijn naargeestige huwelijk en geestdodende werk is hij hoe dan ook meestal triest. In september 1977, een klein halfjaar na Mirjams vertrek, voelt hij zich nog steeds verslagen: 'Nog altijd het nu al maanden durende gevoel van zinloosheid dat het onmogelijk maakt indrukken op te doen en neer te schrijven. [...] Het geneesmiddel tegen die apathie heb ik nog niet gevonden. Dus zit ik maar en voel me leeg, wachtend op het wonder dat alles plotseling weer glans zal geven.' Vervolgens schrijft hij twee jaar niet in zijn dagboek. Pas in 1980 begint hij weer, maar vrolijker wordt het er niet op.De bodem van het bestaaneindigt op 31 januari van dat jaar in mineur.
Wat zullen de twee nog te verschijnen dagboekdelen (die vermoedelijk tot 1989 lopen) brengen? Hopelijk vreugde over het wonder dat zijn leven weer glans moet hebben gegeven: de herdruk vanBij nader inzienin 1985 die een groot succes werd en Voskuil beroemd maakte. Ben benieuwd of die triomf hem heeft veranderd, en in welke zin.
Een 'passieve fascist' noemt Voskuil zichzelf
... J.J. VOSKUIL De bodem van het bestaan: Dagboeken 1976-1980 Van Oorschot, 655 blz.