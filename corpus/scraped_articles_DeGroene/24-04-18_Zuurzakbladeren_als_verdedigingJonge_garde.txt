Zuurzakbladeren als verdediging Jonge garde

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
18 april 2024
In Kunstfort Vijfhuizen zoeken zeven kunstenaars naar grip op de geschiedenis, hun eigen lichaam en de wereld.
De Biënnale van Venetië vindt deels plaats in het voormalige arsenaal, in Zaandam is kunsthuis Het Hem in de kogelfabriek getrokken, en in Vijfhuizen heeft het fort uit 1899, dat deel uitmaakte van de Hollandse Waterlinie, tegenwoordig een kunstzinnige bestemming. Kunstfort Vijfhuizen heet het sindsdien.
Kunstinstellingen nestelen zich graag in gebouwen die ooit een militaire functie hadden. Alsof de kunst die bescherming nodig heeft. In Vijfhuizen lijkt het andersom te werken. Op een satellietfoto zie je dat de vesting, zelf een ingegraven langgerekt gebouw, is omgeven door een gracht met daaromheen een netwerk van dijken, vaarten en sloten. Rondom en op het fort zijn (semi-)permanente kunstwerken te zien, onder de anderhalve meter dikke muren is in de gewelven ruimte voor de tijdelijke, vaak nieuwe kunst. Sinds 2023 is het Kunstfort een Zoöp: een organisatie die 'de belangen van anders-danmenselijk leven' onderdeel maakt van de organisatie. Dat gebeurt volgens een raamwerk dat is ontwikkeld bij Het Nieuwe Instituut in Rotterdam, het verdrag werd ondertekend met pen én met duimen gedoopt in aarde. Nu zijn er voor het eerst dit jaar in en rond het fort weer zelfstandige kunsttentoonstellingen te zien. In de Genieloods net buiten de eerste gracht is sinds 14 april werk te zien van Folkert de Jong, in het hoofdgebouw is de tentoonstellingDe hand die zocht in de leegte. De getoonde kunst van de zeven jonge kunstenaars gaat over het zoeken naar grip op de geschiedenis, hun eigen lichaam en de wereld.
Zo is er een prachtige korte film,Jardín de mi padre,van Luis Carlos Tovar (Bogota, 1979) en het gelijknamige boek dat Tovar in 2020 maakte. Het gaat over de ontvoering van zijn vader in 1980 door de Farc. Om te bewijzen dat zijn vader nog leefde, stuurden de kidnappers een polaroidfoto. Zijn vader heeft hem later veel verteld over de tijd die hij doorbracht in het donkere oerwoud. Hoe ze steeds verder trokken. En hoe hij, bij wijze van verzet, bloemen en vlinders bewaarde in de marxistische boeken die de ontvoerders hem toeschoven. We bladeren door officiële documenten van die tijd, die Luis met steeds meer afdrukken van planten, bloemen, natuurgeluiden vermengt. Dat de pijn die zijn vader gevoeld heeft niet voor buitenstaanders te vatten is, maar wel is door te geven, constateerde de kunstenaar zelf: zijn vader heeft hem de polaroid nooit willen tonen. En Luis ontdekte dat de zoektocht in het teken van die foto die hij nooit zag, hem iets van de pijn deed voelen.
Drie korte films van Cristina Flores Pescorán (Lima, 1986) brengen je nog dichter bij de beklemmende lichamelijke ervaring van angst en onzekerheid. De kunstenaar werkt met textiel, tekeningen, keramiek, performances en films. De camera komt dichtbij, soms filmt Pescorán haar handen die iets tekenen of maken, zodat je als toeschouwer in haar lichaam kruipt.Videoritualestoont een mozaïek van details die ze filmde tijdens haar dagelijkse was- en reinigingsrituelen. Details van vingers, textiel en ledematen, alledaags, worden zo in al hun eenvoud van grote schoonheid. Veel medische benodigdheden ontbreken in Peru, farmaceutische bedrijven keren zich af. Als alternatief richt Pescorán zich in een tweede film op zuurzakbladeren, ze propt ze bijna agressief in haar eigen mond. In een schaaltje liggen die bladeren ook voor bezoekers, 'om mee te nemen en te delen met degenen om wie je geeft'.
In de filmDiariovertelt Pescorán over haar manier om om te gaan met kanker, chemotherapie en de dood. Ingetogen hoor je haar praten. In beeld zijn we ingezoomd op delen van haar gezicht die zijn bedekt met traditioneel handgemaakt gaas. Met een naald schuift ze de draden zo weg dat haar ogen, neusgaten en mond zichtbaar worden, de naald komt er gevaarlijk dichtbij. In de pre-Inca-cultuur was de overtuiging dat deze sluiers genezende krachten hadden. Nu lijkt het een harnas waar alleen bepaalde cellen uit het lichaam worden geduwd.
Weer buiten in het licht zie ik op een van de toegangsdeuren tot het historische deel van het fort de tekst 'U verlaat nu de onbeschermde buitenwereld'. De tentoonstelling in het voormalige fort maakt gehakt van die militaire veiligheidsgarantie. Vertrouwen en luisteren, dát is de kunst.
Je komt steeds dichter bij de beklemmende lichamelijke ervaring van angst
De hand die zocht in de leegte
is tot 9 juni te zien in Kunstfort Vijfhuizen,https://kunstfort.nl
Cristina Flores Pescorán | Still uit Diario van Cristina Flores Pescorán