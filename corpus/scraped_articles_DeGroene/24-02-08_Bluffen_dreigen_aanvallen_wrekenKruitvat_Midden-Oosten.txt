Bluffen, dreigen, aanvallen, wreken... Kruitvat Midden-Oosten

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
8 februari 2024
De oorlog in Gaza zet het hele Midden-Oosten op scherp. Niet alleen dreigt uitbreiding van de oorlog. Allerlei terreurgroepen, waaronder overblijfselen van IS, kunnen van de chaos profiteren.
Terwijl een nieuwe oorlog met Israëlin achttien jaar niet zo dichtbij is geweest, danst Libanon zoals altijd door op de rand van de vulkaan. Het idee van een oorlog die voor de deur staat went. Vier maanden na de terreuraanslagen van Hamas op 7 oktober en de oorlog in Gaza die Israël daarna begon, zijn de aangewakkerde trauma's van eerdere crises en de angst voor nieuwe, langzaam naar de achtergrond verdwenen. Veel van de Libanezen en buitenlanders die in oktober besloten te vertrekken zijn inmiddels weer terug.
Er zit ook niet veel anders op dan afwachten. En wie het uitgaansleven in Beiroet en omstreken kent, weet dat er afleiding te over is. Ondanks de eigen economische en politieke crises en sterk teruggelopen toeristenaantallen openen er nog steeds nieuwe restaurants, draaien er elk weekend dj's in meerdere clubs en organiseert men skiweekenden in de bergen.
Maar schijn bedriegt. De potentiële oorlog met Israël is een van de populairste gespreksonderwerpen op de radio, de kranten staan er vol mee. Wie er niet gerust op is, weet inmiddels de schuilkelder in de buurt te vinden en heeft uitgezocht wat de belangrijkste doelen van een Israëlisch bombardement zouden zijn - het vliegveld, de haven, de zuidelijke wijken van Beiroet waar Hezbollah zijn basis heeft - en hoe dicht bij huis die liggen. Anderen rekenen op de gastvrijheid van familie en vrienden in de bergen, of huren er vast een huis. Buitenlanders houden de evacuatieplannen van hun ambassades nauwlettend in de gaten.
Waar men in de hoofdstad voor vreest, is aan de zuidgrens bovendien al realiteit. Israël en Libanons grootse sjiitische gewapende militie en invloedrijke politieke partij Hezbollah bestoken elkaar aan de grens dag in dag uit met raketten. Aan weerszijden zijn al tientallen burgers gewond geraakt en gedood, onder wie journalisten. Ook zijn al tientallen Israëlische militairen en ruim 180 Hezbollah-strijders omgekomen. Meer dan 150.000 Libanese en Israëlische burgers hebben hun huizen in de grensgebieden verlaten.
Vooral voor de Israëlische president Bibi Netanyahu vormen die tienduizenden interne vluchtelingen een groot politiek probleem, en Hezbollah - bondgenoot van Iran en Israëls meest nabije existentiële dreiging - weet dat. De gewapende groep probeert zo het Israëlische leger, de idf, zijn capaciteiten te laten spreiden en een einde aan de oorlog in Gaza af te dwingen.
Ondanks de belofte van Hezbollah-leider Hassan Nasrallah dat bij een eventuele oorlog Hezbollahs strijd 'grenzeloos' zal zijn, lijkt Israël de meest onvoorspelbare van de twee te zijn. Hezbollah heeft immers duidelijk gemaakt, in woorden én daden, niet degene te zijn die een oorlog zal beginnen. Israël daarentegen laat zich de laatste weken steeds scherper en concreter uit over een mogelijke invasie.
Netanyahu lijkt klem te zitten en ervan overtuigd te zijn dat politiek overleven alleen kan als hij naast Gaza ook inzet op een confrontatie met Hezbollah. In januari zijn opnieuw duizenden militairen naar het noorden gestuurd, die volgens defensieminister Yoav Gallant 'zeer spoedig in actie' zullen komen.The Washington Postmeldde onlangs dat de Verenigde Staten Israël afgelopen herfst al eens van een offensief in Libanon af wisten te praten.
Amerika en Frankrijk doen ondertussen verwoede pogingen om met onderhandelingen tussen Israël en Libanon een nieuw front te voorkomen. Israël wil dat Hezbollah zich volledig terugtrekt uit het zuiden en dat het grensgebied onder controle komt van het Libanese leger en VN-vredesmissie Unifil. Maar zolang Israël niet stopt met vechten in Gaza zal Hezbollah voorlopig geen krimp geven. Het zal er dus van afhangen of Israël bluft, of dat het de onderhandelingen op een zeker moment opgeeft en Libanon daadwerkelijk binnenvalt.
Verderop in de regiowordt het er niet rustiger op.  In de Rode Zee belemmeren de Jemenitische Houthi's inmiddels een groot deel van de internationale scheepvaart door vrachtschepen, ongeacht de relatie met Israël, te kapen of te beschieten. Een coalitie van de VS en het Verenigd Koninkrijk voert nu met hulp van onder meer Nederland aanvallen uit op anti-schipraketinstallaties en andere militaire doelen in Jemen.
Ook aanvallen tussen Israël maar vooral de Verenigde Staten en milities in Irak en Syrië nemen in hevigheid en frequentie toe, net als het aantal (burger)slachtoffers dat daarbij valt. Een grote escalatie in deze grotendeelstit for tatgevechten vond plaats op 27 januari, toen voor het eerst Amerikaanse militairen omkwamen bij een drone-aanval op een militaire basis in Jordanië aan de Syrische grens. De Verenigde Staten gaan ervan uit dat de door Iran gesteunde Iraakse militie Kataib Hezbollah hierachter zat.
Het Midden-Oosten staat voor grote veranderingen, ongeacht het verloop van de oorlog in Gaza. Allianties en samenwerkingen met westerse landen staan op scherp, toenaderingsprocessen met Israël staan in de koelkast. Het wordt voor de VS steeds moeilijker om de-escalerend op te treden.
Toch is de huidige oorlog in Gaza vooral een katalysator en niet de oorzaak van wat zich nu afspeelt. Op lokale schaal is het de consequentie van het eindeloze en gewelddadige conflict tussen Israël en Palestina zelf. De 'As van Verzet' onder leiding van Iran en Hezbollah breidde zich de afgelopen jaren fors uit met groeperingen in de hele regio, waaronder Hamas, de Palestijnse Islamitische Jihad en de Houthi's, en zij investeerde in trainingen, diplomatie en materiaal om klaar te staan voor een confrontatie met de VS. Deze ontwikkeling is nauw verweven met het Israëlisch-Palestijns conflict, aangezien 'de bevrijding van Jeruzalem' en de verdrijving van Israël en de Verenigde Staten uit de regio aan de basis van deze ideologie staan.
'Er hebben zich daarnaast in de afgelopen zeven à acht jaar zoveel geopolitieke spanningen opgebouwd - van de Amerikaanse terugtrekking uit het nucleaire akkoord met Iran tot aan spanningen met de Saoedi's, de Emiraten en Qatar vanwege de strijd tegen Islamitische Staat - dat de oorlog in Gaza nu de boel doet overkoken', zegt Nancy Ezzeddine, onderzoeker bij de Haagse denktank Clingendael.
De Verenigde Staten proberen zich al sinds oud-president Barack Obama terug te trekken uit conflicten in het Midden-Oosten om zich te richten op andere risico's, namelijk Rusland en China. De laatste drie presidenten beëindigden de afgelopen jaren veel militaire programma's in Syrië, Irak en Jemen, en de Verenigde Staten trokken zich in 2021 compleet terug uit Afghanistan.
Nu dreigen de Verenigde Staten een nieuw conflict in getrokken te worden. En paradoxaal genoeg staat daarmee de huidige militaire aanwezigheid in de regio meer dan voor de Gaza-oorlog ter discussie. Er lekten de afgelopen weken berichten uit over gesprekken tussen de Verenigde Staten en Irak en met Koerden in Noordoost-Syrië over de terugtrekking van de militaire coalities. Terwijl de gesprekken al jaren liepen, zullen de huidige spanningen die processen wel degelijk beïnvloeden.
De belangrijkste redenvoor de aanwezigheid van de in totaal zo'n 3500 Amerikaanse militairen in Irak en Syrië is de nog altijd sluimerende dreiging van de overblijfselen van Islamitische Staat, en alle gevolgen van dien, economisch en politiek, als die weer voet aan de grond krijgt. In Irak maakten die Amerikaanse troepen deel uit van een coalitie die de Iraakse overheid sinds 2014 hielp in de strijd tegen IS. Tegen 2018 was de terreurorganisatie dermate verzwakt dat Irak haar verslagen verklaarde. De Amerikaanse missie voorziet het Iraakse leger nu al jaren voornamelijk van advies, assistentie en trainingen, maar heeft er ook nog verschillende luchtbases.
De Iraakse premier Mohammed Shia alSudani benadrukte vorige maand tijdens het World Economic Forum in Davos nog dat de aanwezigheid van de coalitie niet langer te rechtvaardigen is en dat het Iraakse leger inmiddels zelf de restanten van IS kan opsporen en bevechten. De landen zijn het echter nog niet eens over de precieze tijdlijn van een terugtrekking. Volgens persbureau AP zouden de Verenigde Staten hier twee tot vijf jaar voor willen nemen, om een overhaaste en schadelijke situatie zoals in Afghanistan te voorkomen, terwijl de Iraakse regering de Amerikanen het liefst zo snel mogelijk ziet vertrekken.
De Amerikaanse wraakacties op door Iran gesteunde groepen in Irak vallen dan ook in slechte aarde bij politici die pro-Iran zijn. Een woordvoerder van de Iraakse regering noemde de Amerikaanse beschietingen op wat faciliteiten van Kataib Hezbollah geweest zouden zijn vorige maand een 'flagrante' schending van de Iraakse soevereiniteit. De nationale veiligheidsadviseur merkte op dat 'de VS de druk zouden moeten opvoeren om het Israëlische offensief in Gaza te stoppen in plaats van de bases van een Iraaks nationaal orgaan te bombarderen'. Maar ook in andere geledingen wordt men kritischer op de Amerikaanse operaties.
Deze dynamiek komt onder meer voort uit de groeiende pro-Iraanse politieke wind die de afgelopen jaren is gaan waaien. Iran hielp Iraakse milities die eerder tegen de Amerikanen vochten zich te verenigen in de Popular Mobilization Forces, die later samen tegen Islamitische Staat streden. Een paar van de meest invloedrijke sjiitische milities staan dicht bij Iran.
'Die pro-Iraanse groepen hebben zich vooral na 2018 sterk gemaakt voor een volledige terugtrekking van Amerikaanse troepen uit Irak. Dat deden ze destijds al met aanslagen op militaire bases of ambassades, hoewel die altijd strategisch van aard waren en bewust geen grote schade aanrichtten of slachtoffers maakten. Nadat deze groepen na de vorige verkiezingen veel politieke invloed wonnen, hebben ze het gevecht rondom die Amerikaanse aanwezigheid op een lager vuurtje gezet', aldus Ezzeddine.
De oorlog in Gaza dient als middel om die terugtrekking weer hoger op de agenda te zetten. Het gevecht tussen de Amerikanen en anti-Amerikaanse groepen is weer aangezwengeld, en de gemoederen zijn niet meer zo hoog opgelopen sinds de Amerikaanse moordaanslag op de Iraanse generaal Qassem Soleimani in Bagdad in 2020.
Toch is het de vraag of er de komende maanden wél een concreet plan zal komen. Het laat al jaren op zich wachten, en alle partijen weten dat Irak het economisch nog zwaarder zou krijgen als de Verenigde Staten, die veel geld het land in pompen in de vorm van hulp en investeringen, zich terugtrekken. Tegelijkertijd zou een Amerikaans vertrek als een overwinning worden gezien door Iran, dus het zal zijn bondgenoten in Irak blijven aanmoedigen dat vertrek voor elkaar te krijgen.
In Syrië assisterenAmerikaanse militairen de Syrische Democratische Strijdkrachten (sdf), een Koerdisch geleide coalitie van allerlei religieuze en etnische groepen, nog steeds in hun strijd tegen IS-overblijfselen in het noordoosten. Ook monitoren ze er pro-Iraanse milities en proberen ze er olievelden uit handen van het Assad-regime te houden.
Daarnaast verblijven er naar schatting nog vijftigduizend IS-leden - grotendeels vrouwen en kinderen, maar ook zo'n tienduizend strijders - in detentiecentra en gevangenissen in Noordoost-Syrië, die worden gerund door de sdf. Vrouwen, kinderen en andere niet-strijders zitten er al jaren in zeer zware en vaak mensonterende omstandigheden vast, wachtend op repatriëring of een andere oplossing. De tienduizend IS-strijders vormen bovendien een groot risico bij een eventuele ontsnapping. Afgelopen maand poogden IS-cellen nog een uitbraak te forceren door raketten af te vuren op een van die gevangenissen waar zo'n vijfduizend IS'ers zaten.
Waar het herstel van IS in het noordoosten relatief succesvol wordt ingedamd, is dat niet bepaald het geval aan de andere kant van de rivier de Eufraat, die onder controle staat van het regime van de Syrische president Bashar al-Assad. Sinds 2019 hebben IS-cellen zich voornamelijk in de uitgestrektheid van de Badia-woestijn gevestigd, een groot gebied in Oost- en Centraal-Syrië. Geld verdienen ze met afpersing, illegale belastingen en smokkel, waarmee ze wapens kopen, mensen omkopen en nieuwe leden werven. De groep opereert in feite als een 'maffia', volgens een rapport van de International Crisis Group.
Veel analisten denken dat de groep nog lang niet groot genoeg is om in de nabije toekomst een groot risico te vormen. Ze hebben nog te weinig middelen en geld, en nauwelijks steun onder de Syrische bevolking vanwege het terroristische regime tijdens hun hoogtijdagen. Het is echter de vraag of dat zo blijft en of de groep, net als voor hun regionale opkomst in 2013, niet wordt onderschat. IS zou namelijk met opzet sommige aanslagen in Syrië niet opeisen om onder de radar te blijven, schrijft Charles Lister, Syrië-kenner en onderzoeker bij het Amerikaanse Middle East Institute, inForeign Policy.
Begin januari maakte de groep bekend een grote wereldwijde terreurcampagne te hebben uitgevoerd, genaamd 'dood ze waar je ze maar kunt vinden', gericht tegen Iran en andere vijanden, zoals joden en het Westen. Veel aanslagen zouden hebben plaatsgevonden in Syrië zelf, maar ook in de Iraanse stad Kerman op 3 januari, waarbij 84 mensen werden gedood. Door de Gaza-oorlog heeft IS voor het eerst weer herstel laten zien, aldus Lister. 'IS gedijt op chaos en onzekerheid, en daar is tegenwoordig geen gebrek aan in het Midden-Oosten.'
Wat die chaos betreftis Syrië, met een vastgelopen maar voortdurend conflict, instrumenteel voor dit soort groepen. Hoewel het regime nu zo'n zeventig procent van het land weer onder controle heeft, vecht het met Russische en Iraanse steun nog altijd tegen oppositiegroepen als Hay'at Tahrir al-Sham rond de noordwestelijke stad Idlib. Ook steden en dorpen in de zuidelijke provincie Daraa worden nog regelmatig door het regime gebombardeerd.
Verder wordt in het noordoosten gevochten tussen de Koerdisch-geleide sdf en Arabische stammen, en is Turkije aan de noordgrens in gevecht met Koerdische groepen. In het zuiden intensiveert Jordanië zijn strijd tegen de gewelddadige drugssmokkel vanuit Syrië, met luchtaanvallen waar ook burgerslachtoffers vallen. Israël vuurt daarnaast al jaren regelmatig raketten af op Iraanse en Syrische militaire doelen in Syrië, waaronder op de vliegvelden van Aleppo en hoofdstad Damascus, en intensiveerde dat sinds 7 oktober.
'Het conflict dat daar gaande is sinds 2011 heeft zoveel lagen, actoren en fronten dat het een theater is geworden dat door allerlei partijen gebruikt wordt om rekeningen te vereffen zonder dat het grote consequenties heeft', aldus Nancy Ezzeddine. 'Iran en zijn bondgenoten schieten er op de Verenigde Staten als antwoord op Amerikaanse aanvallen en andersom. Israël reageert op aanvallen van Hezbollah in Noord-Israël door een hoge commandant in Syrië te doden.'
De Syrische president Bashar al-Assad is in de Gaza-oorlog een van de grote afwezigen. Toch zit daar een logica achter. Gezien de invloed van Iran en Hezbollah en de zwakte van zijn eigen regime heeft Assad weinig te zeggen over de rol van zijn land in het huidige conflict met Israël. Sterker, Syrië fungeert als belangrijke logistieke en trainingsbasis voor groepen als Hamas, Islamitische Jihad en Hezbollah, en voorziet in smokkelroutes waarmee zowel het regime als milities als Hezbollah geld verdienen. De 'As van Verzet' houdt Syrië dus het liefst aan de zijlijn.
Voorlopig zijn er nog geen tekenen dat de gebeurtenissen naar aanleiding van de Gaza-oorlog andere conflicten in Syrië significant aan het beïnvloeden zijn. Maar wanneer het gevecht tussen Israël, de Verenigde Staten en de 'As van Verzet' zich uitbreidt, is de kans groot dat andere groepen zich erin zullen mengen. Een definitief vertrek van Amerikaanse troepen kan bovendien zowel in Syrië als in Irak voor een machtsvacuüm zorgen waar groepen als IS van zullen profiteren.
Voorlopig houdt Irannog een patroon van voorzichtig afgewogen en ingetogen aanvallen tegen de Verenigde Staten aan, zegt Iran-kenner Ali Fathollah-Nejad, directeur bij het Center for Middle East and Global Order. Hij ziet in aanslagen zoals die van vorige maand in Pakistan en Syrië vooral een poging om dehardlinersin de Iraakse regering tegemoet te komen na de dood van meerdere Iraanse generaals. 'Dat moet ook in het licht worden gezien van de aankomende parlementaire verkiezingen.'
Ook de nasleep van de drone-aanval op de Amerikaanse basis in Jordanië lijkt daarop te wijzen. Nadat president Joe Biden dreigde met wraakacties en Irak voor de zoveelste keer benadrukte geen escalatie te willen, liet het regime in Teheran nadrukkelijk weten niets met de aanslag te maken te hebben en kondigde de Iraakse militie Kataib Hezbollah aan zelfs tijdelijk te stoppen met aanvallen op Amerikaanse doelen. De wraakactie van de Verenigde Staten daarop was fors, terwijl het tegelijkertijd ver van tevoren was aangekondigd en daarmee eveneens de boodschap uitdroeg niet te willen escaleren.
Het huidige gevecht tussen de Verenigde Staten en Iran en zijn bondgenoten is dus een precair evenwicht, en kan nog weleens rommeliger worden als groepen als Kataib Hezbollah of de Houthi's besluiten meer hun eigen gang te gaan. Kataib Hezbollah verwees al naar meningsverschillen met Iran, dat 'bezwaren' zou hebben tegen escalatie met de Verenigde Staten en 'niet weet hoe wij de jihad voeren'.
Als Iran dus echt zijn grip kwijtraakt op deze bondgenoten, dan kan dit, naar de woorden van de Amerikaanse minister van Buitenlandse Zaken Antony Blinken, inderdaad een van de meest gevaarlijke perioden in decennia in het Midden-Oosten worden.
Jalaa Marey / AFP / ANP | Een Israëlische soldaat in het noorden van Israël draagt een vest waarop de Libanese Hezbollah-leider Hassan Nasrallah als doelwit staat afgebeeld. Een artillerie-eenheid bombardeert het zuiden van Libanon. 4 januari