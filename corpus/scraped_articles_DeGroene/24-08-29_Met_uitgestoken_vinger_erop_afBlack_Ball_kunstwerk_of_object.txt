Met uitgestoken vinger erop af Black Ball: kunstwerk of object?

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
29 augustus 2024
Als kunstenaar houdt Yvonne Dröge Wendel zich bezig met de relatie tussen mens en object. De mens handelt, maar dingen 'doen' ook. Dat geldt in ieder geval voor haarBlack Ball.
Daar lag hij dan.De knappe zoon van een van de rijkste vrouwen ter wereld, aan de voeten van kunstenares Yvonne Dröge Wendel. Zij had net de Dr. A.H. Heinekenprijs voor de Kunst 2016 ontvangen - dit was een feestelijke avond om die uitreiking te vieren. Hij was een dertiger, net in pak gestoken, maar als een kind zo blij om zich te laten overrollen door deBlack Ball:een enorme, zwarte vilten bal van drie meter in doorsnee, in 2000 door Dröge Wendel gemaakt en sindsdien door tientallen plekken - en over tientallen mensen - op de wereld gerold.
'Gek genoeg zijn het altijd zakenmannen die onder die bal willen liggen', vertelt de kunstenares lachend op het terras van WG Café in Amsterdam, vlak bij haar studio en woning. 'Ik laat die foto van de Heinekenprijs vaak aan mijn kinderen zien en zeg dan: "Kijk eens, hoe ik als vrouw van boven de vijftig een van demost wanted bachelorsletterlijk aan mijn voeten had liggen. Als je dat op mijn leeftijd nog voor elkaar kunt krijgen, al dan niet met de hulp van een grote zwarte bal, dan heb je iets goed gedaan."'
Het is de laatste dag van juli als wij elkaar op het terras ontmoeten. Het weer is zomers, de parasols zijn uitgeklapt en mensen zitten in uitgelaten sfeer dicht op elkaar te praten. Dröge Wendel is net komen aanfietsen. 'Ik kom zojuist uit de bushbush.Ik ben direct vanuit de camping hiernaartoe gekomen.' Ze heeft net een weekje vrij, na een drukke periode aan de Gerrit Rietveld Academie. Als hoofddocent beeldende kunst had ze haar handen vol aan de eindexamens. Daarbij zorgde het wekenlangeencampmentvan studenten, opgezet uit protest tegen de oorlog in Gaza en de houding van de Rietveld daartegenover, voor de nodige extra uren op de academie.
Door de turbulentie van de afgelopen tijd heeft Dröge Wendel grotendeels moeten missen hoe haarBlack Balleen dubbelganger kreeg, bijna zeshonderd kilometer hiervandaan. In het Schmuckmuseum in Pforzheim werd de enorme vilten bal nagemaakt, speciaal voor Ornamenta
2024. Als een van de blikvangers van dit internationale kunstprogramma rolt deBlack Ballvan begin juli tot eind september ieder weekend door een andere plaats in het Noordelijke Zwarte Woud. In totaal beweegt de bal door vijftien dorpen en steden. Er is bewust geen script - voorbijgangers kunnen met de bal doen wat ze willen. 'Iedereen vindt dat ding leuk, ook mensen die zich normaal niet zo met kunst bezighouden. Het is echt een verbindend object.'
Er waren vijf weken en honderden enthousiaste vrijwilligers voor nodig om deBlack Ballin Pforzheim te voltooien, want vilten is een zeer arbeidsintensieve klus. Van lokale gepensioneerden tot regionale burgemeesters, ex-gedetineerden, politieagenten en een CEO van Porsche: in totaal hielpen er meer dan zevenhonderd mensen mee. Wanneer Dröge Wendel me op haar scherm een Duits nieuwsitem over het project laat zien, roept ze plots: 'Kijk! Zie je wat ze doet?' Terwijl er in het Schmuckmuseum iemand wordt geïnterviewd, het vilten is dan nog in volle gang, loopt op de achtergrond een oudere mevrouw onbewust het beeld in. In een draaiende beweging wrijft ze haar handen stevig over elkaar, met tussen haar palmen een plukje wol. 'Ze maakt een klein zwart balletje, als souvenir. Ik vind dat zo ontroerend.'
Al bijna een kwart eeuwrolt Dröge Wendel haarBlack Balldoor plekken overal op de wereld, waaronder Leeuwarden, Bolzano, Johannesburg, Istanbul en Hongkong. Ieder jaar neemt ze de bal wel weer ergens anders mee naartoe. Ze maakte het object ooit met een vrij te besteden budget van kunstplatform Voorheen de Gemeente in Leeuwarden. 'Ik wilde een bewegend zwart gat maken, een zuigend object waar mensen hun emoties in zouden willen stoppen. Niet een object dat iets wil uitstralen, zoals hoe mooi het wel niet is, maar een object dat stil is en luistert.'
Eenmaal in de openbare ruimte bleek deBlack Balleen haast magnetische aantrekkingskracht op mensen uit te oefenen. 'Als je een duidelijk herkenbaar kunstwerk maakt, dan vindt vaak een type mens het geweldig en een ander type totaal niet. Met deBlack Ballwerkt dat anders. Ik denk omdat je van een afstand niet goed kunt zien wat het is, of waar het van is gemaakt. De bal is in één stuk gevilt, het oppervlak is naadloos en de zwarte wol reflecteert geen enkel licht. Het object is enorm, maar het is lastig in te schatten hoe zwaar het is: het zou twintig of tweehonderd kilo kunnen wegen. Juist omdat de bal zo weinig kenmerken heeft, worden mensen nieuwsgierig. Mensen komen er met uitgestoken vinger op af lopen.'
Waarom trekt het ene object ons wel aan, maar doet het andere ons niets? Dat soort vragen vindt Dröge Wendel razend interessant. Ze zoekt naar antwoorden met haar kunstwerken, die zich op het grensvlak van sculptuur, performance en design bewegen. Een van haar meest spraakmakende werken isDe coupé(2008): een nagebootste, moderne treincoupé met zes stoelen in reisformatie en 'ramen' aan weerszijden. Op videoschermen trekt een polderlandschap langzaam voorbij. Samen met een collega maakte Dröge Wendel de treincoupé speciaal voor een zorgcentrum voor dementerenden in Delft. Het bleek een hit onder bewoners. 'Het uitzicht bevatte niets herkenbaars: voor elk huis en elke auto in de film hadden we een boom geplaatst. Daardoor konden dementerenden nergens van in de war raken en kwamen zij helemaal tot rust. De coupé had niet te veel, maar precies genoeg kwaliteiten om hun urenlang ontspanning te bieden.'
Ook deBlack Ballheeft net genoeg kwaliteiten om op te vallen als 'ding', aldus Dröge Wendel, maar te weinig om direct kenbaar te zijn. Mensen moeten de bal aanraken, duwen of optillen om te bepalen wat het is, ermee spelen om te ontdekken wat hij kan. In een open veld, drukke straat of krappe binnenruimte: overal heeft de bal weer een andere rol. Juist die logica rondom het object vindt Dröge Wendel interessant. Haar werk draait om het samenspel tussen mens, ding en context.
Toen in Leeuwarden de kunstenares en haar bal voor het eerst met elkaar op pad waren, hield een oudere meneer hen staande. Hij beloofde zo terug te zijn. Even later was hij er weer, met Friese outfit en klompen aan en een draaiorgel bij zich. Samen met deBlack Ballging hij zijn vriendin ten huwelijk vragen. 'Van die totaal idiote dingen gebeurden er. Mensen discussieerden over wat ze allemaal met de bal konden doen, werkten samen om 'm van a naar b te krijgen en waren er over het algemeen heel creatief mee.'
Met de plek, het publiek en de tijd verandert ook de betekenis van deBlack Ball. 'In Leeuwarden was de bal een en al lol, maar het is niet altijd plezier. Je wil die bal niet in de buurt van druk verkeer hebben, bijvoorbeeld. Soms zit de politie er dicht bovenop, wordt de bal vooral als een bedreiging gezien. Mensen zijn banger geworden, ik ook. In Hongkong wilde ik de bal niet loslaten, mede door de hoge geldboetes voor belemmering van de openbare orde die daar gelden. Hij stond vast in museum Tai Kwun en werd daar een soort selfie-hotspot.De bal is inmiddels eencelebritygeworden.'
In 1992 trouwt Yvonne Drögemet een houten kast. Ze studeert nog aan de Gerrit Rietveld Academie, woont in kraakpand Tetterode in Amsterdam en kiest ervoor alleen dit meubelstuk uit de nalatenschap van haar ouders te houden. Na een huwelijksreis naar Portugal neemt ze de kast mee naar Tetterode. Daar staat hij nog steeds, want sindsdien is de kunstenares niet meer van pand verhuisd. De echtelijke verbintenis gaf Yvonne Dröge haar dubbele achternaam: Wendel is de naam van de firma die het meubelstuk produceerde.
Het onderzoek naar de relaties tussen mensen en dingen vormt de rode draad door het oeuvre van de kunstenares. Die relaties zouden betekenisvol en duurzaam moeten zijn, is haar pleidooi. In plaats van te streven naar steeds nieuwe of betere objecten, zouden we op een andere manier moeten omgaan met de dingen die we hebben. Haar eigen spullen ziet Dröge Wendel als een soort familieleden. Ze wijst naar haar fiets, een enigszins verroest herenmodel dat vlak naast het terras staat geparkeerd: 'Die heb ik al sinds mijn achtste.'
Objecten hoeven niet nieuw te zijn om nieuwwaarde te krijgen, vindt Dröge Wendel. Een verandering van context, of slechts een buitenste laag, kan een object al nieuwe waarde geven. De kunstenares gaf eens een groot marmeren Mariabeeld - 'totale kitsch, maar met zoveel liefde gemaakt' - een heel dun, nieuw, zwart vilten omhulsel. 'Dat beeld is bij een bekende verzamelaar in de collectie gekomen. Dat vind ik geweldig: dat zo'n object, dat normaal nooit zou worden toegelaten tot zo'n collectie, door een dunne laag wol ineens wél daarin komt. Dat het op die manier toch overleeft.'
Dröge Wendel brengt mens en ding op een gelijkwaardiger niveau. Niet alleen mensen handelen, ook dingen 'doen', stelt de kunstenares, beïnvloed door de ideeën van socioloog en filosoof Bruno Latour. 'Dingen zijn geen neutrale rekwisieten zonder invloed in de wereld, maar spelen een actieve rol in ons leven. Objecten bepalen onze mogelijkheden en sturen ons gedrag, soms heel letterlijk: als er een drempel in de weg zit, moeten we wel langzamer rijden. Soms werkt het subtieler: wij zitten nu op dezelfde stoelen, maar als ik op zo'n dikke chefstoel zou zitten en jij op een krakkemikkig krukje, dan zou ons gesprek anders zijn.' In haar kunstprojecten en een promotietraject aan de Universiteit Twente onderzoekt Dröge Wendel de relationele en performatieve vaardigheden van dingen.
We moeten anders naar de dingen kijken, ons realiseren wat ze daadwerkelijk doen of zouden kunnen, betoogt de kunstenares. Alleen door onze houding tegenover de materiële wereld zorgvuldig te herzien, kunnen we een duurzame toekomst tegemoet gaan. 'Als je bij het kopen van een nieuwe stoel de mogelijke rugpijn al meeweegt, denk je er misschien wel twee keer over na. In plaats van waardeloze objecten,trash in the waiting,kunnen we objecten produceren die ons gezonder, gelukkiger of intelligenter maken. Ik heb geen behoefte aan een onenightstand met een ding, ik wil een partner die mijn leven langdurig verbetert.'
Een geslaagd object voor Dröge Wendelis een object dat mensen graag gebruiken, waar ze van gaan houden. Zo maakte ze grote vilten massagestoelen, waar mensen in kunnen kruipen of op kunnen leunen. 'Het idee was dat mensen een ander gesprek zouden hebben als ze tegelijkertijd, op onverwachte plekken, zouden worden gemasseerd.' Tijdens de afgelopen Museumnacht in Amsterdam en in de wintermaanden daarna waren de stoelen onderdeel van haar solotentoonstelling bij Mediamatic. Daar zijn ze zo intensief gebruikt dat ze behoorlijk zijn gesleten. Dröge Wendel is nog bezig ze op te lappen met nieuwe stukken vilt. Er staan twee stoelen bij haar thuis, om te repareren. 'In een van die stoelen is mijn zoon bijna gaan wonen.' Intussen zijn de stoelen verkocht, binnenkort zullen ze naar Italië vertrekken. 'Daar heeft hij het nu al moeilijk mee.'
Net als haar andere objecten heeft Dröge Wendel de vilten stoelen jarenlang gekoesterd en voor verschillende projecten ingezet. Toen ze in 2018 in het Van Abbemuseum in Eindhoven werden tentoongesteld, voelde dat als een overwinning. 'Mijn werk heeft ook veel tegenwerking gekend. Als je je als vrouw bezighield met gebruiksvoorwerpen, dan werd dat al snel afgedaan als sentimenteel meisjesgedoe. Het werken met textiel werd vaak als minderwaardig gezien; het werd als intellectueler beschouwd om iets strak vormgegeven van brons of hout te maken, bijvoorbeeld. Op de Rietveld zie ik dat de kunst nu meer de feminiene, kleurrijke en performatieve kant opgaat. Er wordt veel meer met textiel gewerkt, alles wordt wat zachter, minder streng. Voor mij voelt dat als een opluchting.'
Het is de diepe wens van Dröge Wendel om traditionele en conceptuele kunst bij elkaar te brengen, daar een 'verzoenende overlap' in te creeren. Hoewel ze erg houdt van dingen maken - ze kleide, naaide, haakte, schilderde en tekende als kind al veel - geeft ze zichzelf de opdracht dit niet zomaar te doen. 'Niet zonder dat het inhoudelijk met mijn onderwerp te maken heeft. Als kunstenares voel ik een verantwoordelijkheid voor de toekomst en wil ik een voorbeeld stellen: laten zien hoe de wereld er anders uit kan zien, de potentie van objecten tonen.' En maakt ze ook niet stiekem weleens wat anders? 'Alleen op de camping. Daar kan ik heerlijk tutten.'
Sinds begin juli beweegtdeBlack Ballieder weekend door de historische straten, over de steile bergen en langs de dichte bossen van het Noordelijke Zwarte Woud. Via een app kunnen geïnteresseerden zijn locatie volgen. Vier jonge lokale kunstenaars, gecoacht door Dröge Wendel, begeleiden de bal door het gebied. Onder andere met dit soort samenwerkingen wil Ornamenta een nieuwe generatie kunstenaars uit de regio een impuls geven.
Als wij elkaar spreken, staat Dröge Wendel op het punt om naar het Zwarte Woud te vertrekken. Het komende weekend reist ze naar Bad Wildbad, waar deBlack Ballen zijn begeleiders dan zullen zijn. 'Ik wil ze een beetje moed inspreken. Van wat ik tot nu toe zie, heb ik het idee dat ze vooral de veilige en pittoreske plekken opzoeken.' Wat zij anders zou doen? De kunstenares lacht en gebaart om zich heen. 'De bal over zo'n terras heen tillen. Mensen helpen vanzelf mee. Dan zul je zien: een object kan mensen samen in beweging brengen.'