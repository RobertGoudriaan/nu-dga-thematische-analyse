'Toch voelt het niet goed, dokter' Vaccinaties (1)

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
25 april 2024
In de gemeente Den Haag zijn de zorgen groot over de rap dalende vaccinatiegraad, die inmiddels onder de negentig procent voor groepsimmuniteit ligt. Hoe keer je het tij? 'Met de vinger wijzen heeft geen zin.'
Op de rode en gelelinoleumgangen van het Haagse Centrum Jeugd & Gezin (cjg), locatie Centrum, loopt een pad van voetjes richting de spreekkamers. Dieren springen vrolijk over de muren, er zijn speelhoeken met tafeltjes en stoeltjes. Een kindvriendelijke omgeving, waar ouders bij een team van jeugdartsen en verpleegkundigen terechtkunnen voor advies rond de opvoeding en voor controles van de lichamelijke ontwikkeling van hun kinderen tussen nul en twaalf jaar. Ook wordt hier ingeënt volgens het schema van het Rijksvaccinatieprogramma (rvp). Een consult is gratis en vrijwillig.
Maar de opkomst voor vaccinatie is laag, al jaren. 'Als er van de zes geplande ouders vier verschijnen, dan noem ik dat een "goede" dag', zegt jeugdarts Eva Harmsen, terwijl ze als lunch een salade eet vanachter haar bureau. 'En zij hebben dan nog veel vragen.' Zoals: 'Klopt het dat je er epilepsie of autisme van kan krijgen?' - daar hebben ze op het schoolplein over gehoord of van een tante die een buurmeisje heeft die na de prik 'raar' deed. Harmsen legt dan uit dat er veel onderzoek naar is gedaan en er nog nooit een bewijs is gevonden voor ernstige bijwerkingen. 'Vaak zeggen ze alsnog: "Tóch voelt het niet goed." Weerstand zit op het emotionele vlak, het gaat niet om de feiten.'
'Dokter, heeft u zelf kinderen, zijn die ingeent?' Ook die vraag krijgt Harmsen. 'Ze vertrouwen eerder op mijn positie als moeder dan op die als arts. Het punt is: het is een actie, een prik zetten in een gezond lichaam, en dan denken ze al gauw: dat kan later nog wel.'
Preventie tegen een groot aantal ernstige infectieziekten is vechten tegen de bierkaai. In heel Nederland daalt sinds 2019 de vaccinatiegraad rap. In gebieden met een lage groepsimmuniteit brak eind vorig jaar de bof uit. Al wekenlang heerst in Eindhoven mazelen, en door het hele land heerst kinkhoest, waaraan vier baby's zijn overleden. Het aantal kinkhoestmeldingen stijgt nog steeds, ook onder volwassenen die meestal wel gevaccineerd zijn in hun jeugd, maar de bescherming is na ongeveer vijf jaar niet meer volledig. Andere sluimerende virussen wachten hun kans af om toe te slaan - het is geen ondenkbaar doemscenario.
In de stad Den Haag zijn de zorgen groot; als enige van de grote steden is het dekkingspercentage onder de negentig, waardoor de richtlijn van de Wereldgezondheidsorganisatie (who) voor groepsimmuniteit hier niet langer wordt gehaald. Een historische mijlpaal in negatieve zin. 'We zijn allemaal super geschokt', zegt Harmsen.
Om er meer zicht op te krijgen, heeft GGD Haaglanden de cijfers uitgesplitst naar stadsdelen, waarbij vier wijken eruit springen: in Groente- en Fruitmarkt, Transvaalkwartier, de Schilderswijk en het centrum geldt een vaccinatiegraad tussen 59 en 69 procent. Het zijn de arme delen van Den Haag - dichtbevolkt, kinderrijk, weinig groen. De bewoners hebben grotendeels een migratieachtergrond. Harmsen kent hen via het spreekuur of de 'koffieochtenden' op de basisscholen, waar ze informatie geeft en ouders over van alles vragen kunnen stellen. 'Maar er komen vrij weinig moeders - bijna nooit vaders - op af.'
Eerder werkte Harmsen in Rotterdam, een cjg in een migrantenwijk met ook een randje Biblebelt waar uit geloofsovertuiging geen prikken gezet worden: God heeft het laatste woord over het lichaam, niet de wetenschap. Ouders uit deze gemeenschap zag ze zelden in haar spreekkamer. Een relatief kleine groep, die niet de forse daling van vaccinatiebereidheid verklaart. Die komt eerder uit een andere hoek: hoogopgeleide ouders die om allerlei redenen kritisch staan tegenover prikken.
Zij besluiten bijvoorbeeld, net als de orthodox-christelijken, uit antroposofische en homeopathische overtuiging hun kinderen niet te vaccineren. Het lot ligt volgens hen in handen van 'de natuur', het is zelfs goed voor het opbouwen van weerstand om de ziekte door te maken. Rationele argumenten over gezondheid vallen op een bodem van mythes, zoals blijkt uit de website van de Nederlandse Vereniging Kritisch Prikken. 'Het lijkt allemaal prachtig maar sinds kort komen we achter steeds meer nadelen van vaccinatie. Hebben we niet het paard van Troje binnen gehaald?' Veel klachten worden toegeschreven aan de cocktailprikken, zoals allergie, epilepsie en allerlei ernstige gedragsveranderingen. Ouders geven aan dat ze 'op hun gevoel afgaan' bij het bepalen welke informatie betrouwbaar is.
Harmsen ziet hen niet in haar spreekkamer, ze wonen verspreid in degreen beltdie van randje Randstad naar Oost-Nederland loopt waar onbeschermde kinderen zich concentreren op vrijescholen, en zo infectiehaarden kunnen vormen.
Bij antivaxxers ligt het weer anders, bij hen ligt wantrouwen tegen de overheid en tegen Big Pharma ten grondslag aan hun weigering hun kinderen te laten 'vergiftigen met allerlei rommel'. Gevoed door desinformatie in chatboxen of via influencers die vanuit de hele wereld hun boodschap verkondigen, begeleid met allerlei onderzoek en met gruwelijke beelden van stuiterende, naar adem happende kinderen die net een prik hebben gehad van een enge dokter.
'Dit idee leeft ook sterk bij migranten van de tweede en derde generatie, daar zit veel desinformatie', zegt Harmsen. Hun ouders en grootouders zijn daarentegen wel gevaccineerd, net als de generatie nieuwkomers uit Syrië en Oekraïne en ook uit Turkije en Marokko. In bijvoorbeeld Marokko ligt de vaccinatiegraad op bijna 99 procent. 'Ze willen hier graag verder met het programma.' Wie uit arme landen komt, kent nog het ziektebeeld van de infectieziekten. Voor hen is het eerder een probleem de weg naar een spreekkamer te vinden.
De vaccinatie-paradox,noemt jeugdarts Esther Kuipers dat: de preventie is in ons land zo goed dat je de ziekte niet meer ziet, in tegenstelling tot de tijd voordat het Rijksvaccinatieprogramma in 1957 begon met het inenten van kinderen in verschillende etappes. Toen leden bij een uitbraak kinderen bij bosjes aan difterie, kinkhoest, de bof, rodehond, polio, mazelen, tetanus en waterpokken. Zij hielden daar soms ernstige schade aan over, zoals doofheid na hersenvliesontsteking, of steriliteit bij jongens na ontsteking van de teelballen bij bof. Of verlamming bij polio. Of ze stierven. De medische wetenschap heeft een overwinning geboekt op ziekten waaraan in Afrika ten zuiden van de Sahara nog altijd miljoenen niet-gevaccineerde kinderen overlijden.
'Is inenten nog wel nodig, dokter?' hoort Kuipers vaak in haar spreekkamer. Ze werkt als jeugdarts op locatie Scheveningen, met als omringende wijken Duinoord, Statenkwartier en Belgisch Park - ruim opgezet in de negentiende eeuw met statige huizen. Het CJG Scheveningen is net verhuisd naar een tijdelijke ruimte in het voormalige Juliana Kinderziekenhuis. Links van de gang de spreekkamers van het consultatiebureau - van nul tot vier jaar - en rechts voor 'vier-plus'. De laatste dozen zijn uitgepakt, het oogt fris, nog wat kaal, maar in de hal staat al een gezellig speelhuisje. Door de draaideur komt een moeder binnen met een piepjonge baby in een draagzak op haar buik. Voor de eerste prik.
Hier komen veelal hoogopgeleide ouders die er veel over lezen en kritische vragen stellen, zegt Esther Kuipers. 'Is mijn baby niet te jong?' bijvoorbeeld. 'We beginnen bij drie maanden, en zeggen: júist jong, als het kind heel kwetsbaar is voor ziekten, een zuigeling kan een vaccin prima verwerken.' Of: 'Zit er in de prik niet stiekem kwik, of een coronavirus?' Een ouder zei een keer tegen haar: 'Iedereen is gevaccineerd, dus voor mijn kind hoeft dat dan niet.'
Kuipers oordeelt daar niet over en legt dan liever uit dat zij daarmee haar eigen kind en ook anderen niet beschermt tegen ernstige, besmettelijke infectieziekten. 'Het kan betekenen dat een buurmeisje dat zich om medische redenen niet mag laten vaccineren, bijvoorbeeld omdat ze kanker heeft, overlijdt aan kinkhoest of mazelen. Over dit soort risicogroepen gaat het dus ook.'
Op locatie Scheveningen is de no-show voor vaccinaties zo'n veertig procent. Dat heeft volgens Kuipers deels praktische oorzaken. 'Veel ouders werken, dan schiet de afspraak er bij in.' De telefoon staat nu roodgloeiend van ouders die zijn geschrokken over de berichten in de media.
Nog een reden: prikangst die ouders projecteren op hun kind, of prikangst bij het kind zelf. 'Nee, het is niet leuk, een naald. Maar de tijd ligt ver achter ons dat drie artsen een krijsend kind in de houdgreep nemen om er een naald in te zetten. Vanuit de kindergeneeskunde is nu een beweging om medische handelingen bij kinderen zonder pijn, angst en/of dwang te laten verlopen. Dat kost wat meer tijd, maar heeft psychologisch een gunstig effect op zowel het kind als de ouders.'
Bij Kuipers en haar collega's is de basishouding: vaccineren is een vrijwillige keuze, geen plicht, en we willen betrouwbare informatie geven. 'Een optie is dan bijvoorbeeld dat ik samen met hen de bijsluiter stap voor stap doorneem. Zij zijn vaak wel ontvankelijk voor een arts.' Alle ouders willen uiteindelijk het beste voor hun kind, zeggen jeugdartsen en kinderartsen. Wat is dan 'het beste', als je van Marieke van Kruijssen,kinderarts bij Haaglanden Medisch Centrum, hoort hoe ziek zuigelingen zijn die met kinkhoest op de afdeling liggen. Al wekenlang is het een komen en gaan van patiënten. 'Ze drinken niet en hoesten de tenen uit hun lijf, hebben buien die soms tien minuten duren. Ze liggen aan de zuurstof en we dienen vocht toe, meer kunnen we niet doen.'
Kinkhoest begint met een milde vorm van verkoudheid, die dan nog te behandelen is met antibioticum. Gebeurt dat niet, dan belandt ongeveer de helft van de zuigelingen na tien dagen in het ziekenhuis, en als dan wordt aangetoond dat ze inderdaad kinkhoest hebben, volgt er contactonderzoek - ze zijn bij de eerste klachten het besmettelijkst. 'Het ziekteverloop is zwaar', zegt Van Kruijssen. 'De leukocyten, witte bloedlichaampjes, stijgen zo hoog dat het bloed dikker wordt en in de longen en hersenen vastloopt. Dat zorgt later voor problemen met de ontwikkeling. De meesten zijn niet gevaccineerd en dan smeken ouders: "Kan ons kind alsjeblieft nog ingeent worden?" Nee, voor kinkhoest is het te laat.'
Ze maakt zich grote zorgen over andere uitbraken. Meningokok C, waar peuters van veertien maanden zich sinds 2002 tegen kunnen laten inenten, komt weer voor en veroorzaakt een gruwelijke ziekte. 'Ze komen binnen met hoge koorts, braken. De bloeddruk daalt, je kan ze alleen maar wat vocht geven en antibioticum. Ze gaan binnen 24 uur onder je neus dood. Nu is daar geen uitbraak van, maar ik denk wel: o jee, als dát toeslaat.'
Zeker, niet vaccineren, daar heeft ze moeite mee. Maar met de vinger wijzen heeft weinig zin, zegt Van Kruijssen. 'De vraag is eerder: wie vertrouwen zij of door wie worden zij beïnvloed?'
Wat is de diepere oorzaakvan deze bedreigende trend? Zijn 'we' verwend? Laconiek? Egoïstisch? Arrogant? Ligt er onder individuele keuzes uit verschillende motivaties een algemener patroon? Het rivm probeert daar de vinger op te leggen. In het gedragsonderzoek SocioVax wordt gekeken naar welke sociaal-demografische, sociaal-psychologische en contextuele factoren van invloed zijn op de keuze om te vaccineren. Zij richten zich op focusgroepen en via literatuuronderzoek en een vragenlijst van de who zoeken ze naar de determinanten. Er wordt samengewerkt met consultatiebureaus.
Het onderzoek is net gestart en de eerste resultaten worden verwacht over een paar maanden. Projectleider Mattijs Lambooij kan er wel vast wat over zeggen. 'Door het succes van het vaccinatieprogramma worden heel weinig mensen geconfronteerd met hoe ernstig de verschijnselen zijn van de ziekten waartegen wordt gevaccineerd. De ernst wordt in getallen uitgedrukt, in abstracties, en er lijkt ook niet veel aandacht gegeven te worden aan de mensen die ziek worden. Hierdoor kan de gepercipieerde ernst van de ziekte worden onderschat.'
Tegelijkertijd is er de laatste jaren door covid veel aandacht voor de effectiviteit en veiligheid van vaccins. Daar kunnen mensen veel over lezen, en ook dat leidt tot vrij abstracte discussies, die veel vragen oproepen, zegt Lambooij. 'Dan gaan mensen zelf op zoek naar antwoorden, en kunnen zij lastig beoordelen wat informatie is en wat desinformatie of misinformatie. Incidenten van bijwerkingen na een prik krijgen daar buitenproportioneel aandacht, meer dan het leed door de ziekten.'
Zijn redenatie: als het zo is dat de gepercipieerde ernst van de ziekte kleiner wordt, en de gepercipieerde veiligheid van de vaccins afneemt, is de kans groter dat mensen concluderen dat het niet nemen van een vaccin de veiligste optie is. Een belangrijke voorspeller bij zo'n beslissing is ook: wel of geen vertrouwen in de overheid. 'Veel mensen vertrouwen juist de zorgprofessionals wel, maar de overheid en de industrie een heel stuk minder', zegt Lambooij. 'Al die maatschappelijke, sociale en individuele factoren spelen op elkaar in; mensen spreken met elkaar over hun onzekerheden waardoor bij meer mensen de vaccinatie niet langer vanzelfsprekend is. Een deel van die mensen stelt het vooralsnog uit.'
Wat kunnen jeugdartsen en kinderartsen hiermee? Zij zeggen: we moeten nú handelen om het tij te keren. Vaccinatieplicht? 'Zolang er nog voldoende middelen zijn om te overtuigen', zegt jeugdarts Kuipers, 'ben ik daar geen voorstander van.'
Informatie is er al genoeg, zoals op de site van het rivm, met filmpjes en uitleg over het gefaseerde vaccinatieprogramma, de eventuele milde bijwerkingen ervan die zijn gebaseerd op wetenschappelijk onderzoek. Maar ja, dat instituut wordt sinds corona gewantrouwd. En kennelijk is het consultatiebureau, waar de eerste naoorlogse generaties hun kinderen altijd vol vertrouwen hebben laten wegen, meten en vaccineren, en waar ze advies kregen over opvoedproblemen, niet meer in trek. Zelfs op een oproep voor de controles over de lichamelijke ontwikkeling komt een groot percentage ouders niet opdagen.
Preventie is dus vooral een strijd tegen wantrouwen en desinformatie op internet. 'Om de dalende trend te keren, moeten we óók de spreekkamer uit, informeren op andere plekken', zegt jeugdarts Kuipers.
Vanuit de medische beroepsgroep barst het van de initiatieven. Artsen roeren zich in de media, zoals kinderarts Van Kruijssen die vorige maand inNieuwsuurwerd geïnterviewd. 'Neem het idee dat een kind een ziekte moet doormaken om meer weerstand op te bouwen', zegt Van Kruijssen. 'Dat is een groot misverstand. Mazelen vermindert juist de afweer, het lichaam komt er niet sterker uit, maar zwakker. Dat kan enkele jaren duren. Na tien jaar kan de mazelen de hersenen alsnog aantasten.' Artsen geven op kanalen waar veel onzin wordt verspreid - LinkedIn, TikTok - uitleg aan de hand van feiten. Deze week lanceren artsen- en patiëntenverenigingen onder de naam Beneden Peil online en middels heldere A4'tjes een grootschalige landelijke campagne om iedereen ervan te overtuigen dat een verandering van koers noodzakelijk is om gevaarlijke ziekten buiten de deur te houden. De Twijfeltelefoon van het Erasmus MC, voor vragen over bijvoorbeeld anticonceptie, staat nu ook open voor mensen met aarzelingen over het Rijksvaccinatieprogramma.
En wat doet de gemeenteDen Haag? In elk geval is sinds begin dit jaar de drempel tot het consultatiebureau verlaagd. 'Vaccinneren tegen dertien ernstige infectieziekten op alle negen locaties van het cjg, ongeacht waar je in de stad woont en zonder wachtrij. We hopen dat een flexibelere toegang twijfelaars over de streep helpt', zegt wethouder Hilbert Bredemeijer, die vanwege de 'beroerde cijfers' een maand geleden via de nos de alarmbel luidde. 'Dat heeft veel losgemaakt, er wordt veel over gepraat, het aantal spijtoptanten neemt toe.' Het vraagstuk is een veelkoppig monster, zegt Bredemeijer. 'Voor het eerst neemt scepsis tegenover vaccineren in de héle stad toe. Dat vergt méér dan flyers alleen.' Hij zet in op gerichte voorlichting in de wijken waar de vaccinatiegraad het laagst is en het risico op uitbraken het grootst. En overal waar het maar kan doet hij een dringend beroep op inwoners: niet vaccineren levert niet alleen risico's voor je kind op, maar is ook een gevaar voor de gezondheid van de hele samenleving.
De wethouder wil dat het rijk alle gemeenten helpt door extra te investeren in het verhogen van de vaccinatiegraad, een landelijke campagne start en desnoods verdere maatregelen neemt. Demissionair vws-staatssecretaris Maarten van Ooijen vindt hij te terughoudend. 'Hij zei: campagnes, dat moeten alleen de witte jassen doen, de rest heeft geen zin. De kinderopvangsector vraagt bovendien om duidelijkheid. Wanneer is de vaccinatiegraad zo laag dat de sector ongevaccineerde kinderen moet kunnen weigeren? Wanneer is de situatie zo onveilig dat er moet worden ingegrepen? Daar moeten echt richtlijnen voor komen. Op deze manier is het in Den Haag wachten op een uitbraak.'
'Iedereen is gevaccineerd, dus voor mijn kind hoeft dat dan niet'