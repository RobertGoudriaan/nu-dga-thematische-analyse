Wat nog kan De analyticus Arthur Eaton

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
30 januari 2025
Psycholoog en filosoof Arthur Eaton beantwoordt levensvragen van lezers. Deze week: Waarom zou ik door willen leven?
Beste S.,
Waarom u zou willen doorleven, dat weet alleen u. Misschien wilt u het wel niet. Maar het feit dat u deze brief schrijft - uw gedachten deelt, uw vragen stelt - doet mij vermoeden dat u nog nieuwsgierig bent naar wat er zou kunnen komen; dat u nog honger heeft.
Er is niks wat nog moet en u heeft niets te wensen, zo schrijft u het. Dat kun je natuurlijk somber interpreteren, maar je kunt ook denken: er zijn mensen die hun hoofd kaalscheren, zich in kleurrijke doeken wikkelen en jarenlang onder een vijgeboom zitten om te bereiken wat u nu heeft: een berustende vorm van onthechting. U bent vrij van verplichtingen, heeft geen zorgen over uw toekomst; er is alleen uzelf en uw ademhaling van moment tot moment.
Mensen vragen me weleens wat er gebeurt als je bent uitgepraat in een analyse. Als je niks meer tegen je therapeut te zeggen hebt, omdat alles al besproken is. Ik heb daar een beetje een ondeugend antwoord op, maar ik meen het wel: dan begint het eigenlijk pas. In de stilte die volgt op onze gerepeteerde verhalen, op de verhalen over onszelf waar we ons krampachtig aan vasthouden, opent zich soms iets dat aanvankelijk leeg aanvoelt. Misschien zelfs ongemakkelijk of onprettig. Maar wie zulke gevoelens verdragen kan - en dat is een opdracht voor zowel de therapeut als de patiënt - ontdekt vaak dat er helemaal geen sprake is van leegte, alleen van onontgonnen gebied.
Ik zeg het voorzichtig, maar misschien is deze fase van uw leven een beetje zoals zo'n stilte in een therapie. Het voelt als een eindpunt, en ik kan me voorstellen dat er zich gevoelens van angst of frustratie aandienen. Maar het is ook een open plek. Een uitnodiging om de rust in uzelf te zoeken en u zich van daaruit af te vragen wat er nog allemaal mogelijk is voor u: wat wil ik? Waar verlang ik naar? In zekere zin doet u dat al, door u af te vragen of u nog openstaat voor iets 'samen'. Een mooie vriendschap misschien, of een relatie.
In dat licht wil ik u nog iets meegeven: schaam u vooral niet voor uw verlangen naar verbinding. Een verlangen naar gezelschap is iets diepmenselijks, misschien wel hetgene wat ons het meest mens maakt. Dat verlangen stopt niet in de loop van de jaren of omdat we al veel van het leven hebben gezien. Een verlangen naar contact is geen teken van zwakte, integendeel, zou ik zeggen: het is een teken van leven. Toch begint het bij uzelf. Kunt u, in deze fase, vriendschap sluiten met de stilte om u heen? Met wat er ís, in plaats van was, of had moeten zijn?
Onlangs overleed de Amerikaanse cineast David Lynch. Naar aanleiding daarvan keek ik een documentaire over zijn leven. Hij vertelt daarin hoe zijn wereld als kind zich beperkte tot één straat in het stadje waar hij opgroeide. Van het ene uiteinde tot het andere, niet verder. Maar, zei hij, in die piepkleine ruimte was tegelijk alles: vreugde, verdriet, leven, dood. De hele wereld paste in dat ene stukje Amerikaanse weg. Soms is het vinden van betekenis een kwestie van goed kijken. De tijd nemen om zelfs de kleinste dingen - een gesprek, een herinnering - op waarde te schatten.
U schrijft dat het einde dichterbij is dan het begin. Dat is, vrees ik, onvermijdelijk. Maar ook een zonsondergang is niet meteen donker. Er is nog licht, en niet zelden is dat nog veel mooier en gloedvoller dan het felle licht van de middagzon.
Hartelijke groet, Arthur
Heb je ook een brandende levensvraag?
Mail dan een korte brief naaranalyticus@groene.nl