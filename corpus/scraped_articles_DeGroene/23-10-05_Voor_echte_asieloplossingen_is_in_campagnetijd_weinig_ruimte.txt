Voor echte asieloplossingen is in campagnetijd weinig ruimte In het nieuws

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
5 oktober 2023
Er kon een kabinet over vallen maar als verkiezingsthema maakt het nauwelijks iets los: migratie. Dat het de campagnes maar niet wil domineren heeft wellicht te maken met dat er toch al meer consensus over heerst dan bij eerdere verkiezingen. De belangrijkste machtsfactor op links, GroenLinks-PvdA, is inmiddels naar het midden bewogen met uitspraken over 'grip' krijgen op migratie. Ook zijn ze voorstander van migratiedeals 'onder voorwaarden'. De enige linkse politicus die dit jaar de Algemene Politieke Beschouwingen, de debatten na Prinsjesdag, aangreep om zich fel en compromisloos uit te spreken tegen migratiedeals was het vertrekkend Kamerlid Sylvana Simons van BIJ1.
Hét wapenfeit van rechts is kortom uit handen geslagen. Verwijten over naïviteit of een gebrek aan realisme kunnen niet meer worden gemaakt en wat dan rest is een daadwerkelijk gesprek over beleid en oplossingen. Vorige week vond zo'n gesprek twee dagen lang plaats in de Tweede Kamer. Staatssecretaris van Asiel en Migratie Eric van der Burg kwam er een plan verdedigen om asielzoekers eerlijker te verdelen over Nederlandse gemeenten. 'Iedereen zou gewoon zijn deel moeten pakken.'
Die 'spreidingswet' werd nog geen jaar geleden fel verdedigd door de voltallige VVD-top in een Rotterdamse congreshal tegenover vijftienhonderd partijleden. Nu waren al diezelfde mensen tegen het plan waar ze zelf architect van waren. Joost Eerdmans van JA21 vatte die gedaantewisseling aardig samen toen hij de staatssecretaris, waar binnenkort op gestemd kan worden, de vraag stelde: 'Bent u het niet eens met het VVD-programma, waaraan u toch uw lot heeft verbonden? Of bent u het niet eens met de dwangwet, waaraan u ook uw lot heeft verbonden?'
Het belangrijkste verweer van de VVD? Eerst moet de totale instroom omlaag, pas daarna kun je het hebben over een eerlijke verdeling. Achter dat standpunt schaarde vrijwel het hele rechtse deel van de Kamer zich. Behalve het CDA, dat een week eerder al had aangegeven de spreidingswet wél te zullen steunen. 'Barmhartigheid', verklaarde CDA-leider Henri Bontenbal. 'Je kunt niet zeggen: nou ja, het lukt aan de voorkant niet dus laten we het aan de achterkant maar gewoon in de soep lopen.' Oftewel: los van wat je vindt van hetaantalbinnenkomende asielzoekers, tegen een eerlijke verdeling van wie eenmaal binnen is kun je moeilijk zijn.
Dat die rechtse partijen zich daar nu wél tegen keren heeft alles te maken met de komende stembusgang. Beloftes over het stoppen van inkomende asielzoekers verdrongen elk gesprek over mensen die al binnen zijn. Zo opperde Caroline van der Plas een plan uit haar programma: een limiet van vijftienduizend asielzoekers per jaar. Pas als zo'n plafond werd ingebouwd, was zij ook voor een spreidingswet. 'Als dat quotum van vijftienduizend er is, hebben we de spreidingswet niet nodig', zei PvdAKamerlid Kati Piri. Zij had een simpele vraag voor de voorvrouw van het platteland: 'Hoe helpt ú Ter Apel en het noorden van Nederland met die eerlijke spreiding?'
Daar zat Van der Plas klem. Zij is een geloofwaardig boegbeeld van dat wat we in Nederland 'de provincie' of 'de regio' zijn gaan noemen. Ze heeft zelfs gelijk dat voorzieningen daar er harder op achteruit gaan en dat gemeenten in de provincie Groningen veel meer doen aan opvang dan plaatsen als Wassenaar of Bloemendaal. Zo'n spreidingswet zou kortom een hoop oplossen voor haar achterban, het evenwicht kunnen herstellen tussen stad en platteland. En tóch was ze tegen.
Verderop in dit nummer(pagina 32)vraagt de burgemeester van Hilversum zich aarzelend af hoe het verder moet, met die opvang. Hij werd een jaar gevolgd, toont zijn worstelingen en het lukte: er ontstond draagvlak voor vijfhonderd asielzoekers. Maar 'welke opvangopties liggen er nog als de oorlog nog jaren aanhoudt?' vraagt hij zich af.
Zonder spreidingswet komen die ongetwijfeld allemaal terecht in plattelandsgebieden ver buiten de Randstad. In verkiezingstijd is het nou eenmaal niet opportuun om de problemen die je belooft te zullen bestrijden alvast op te lossen.
'Hoe helpt ú Ter Apel met die eerlijke spreiding?'