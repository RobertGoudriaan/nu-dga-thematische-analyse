Mensenwerk Dichters&Denkers

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
7 december 2023
InV13doet de Franse auteur Emmanuel Carrère verslag van zijn aanwezigheid bij de rechtszaken in verband met de aanslagen in Parijs van 2015. Hij leerde zowel nabestaanden als daders kennen.
Ik zit even te denken hoe jeEmmanuel Carrère kunt koppelen aan Annie Ernaux. Want in Frankrijk staan ze met z'n tweeën duidelijk boven aan de hiërarchie als beoefenaars van literaire non-fictie. Beiden zijn beroemdheden, op hun manier. Verkopen honderdduizenden boeken. Beiden worden in Nederland door De Arbeiderspers uitgegeven, maar bij ons is Ernaux, post-Nobelprijs, met een sloot voorsprong bekender.
En dat terwijl hun methode op het eerste gezicht overeenkomsten heeft: ze schrijven over zichzelf terwijl ze over de wereld schrijven (of omgekeerd). Ze onderzoeken hun particuliere liefdes, vernederingen en ambities en zeggen daarmee tegelijk iets over de tijd en de maatschappij waarin ze leven.
Toch zou je ze geen bladzijde door elkaar kunnen halen. In het proza van Ernaux is het guur; ze gaat er prat op geen shawl te dragen. Rouw, verlaten worden, smekend, afwachtend, armoede, sociale verstikking - telkens presenteert Ernaux expliciet haar lijden als het noodzakelijke voorstadium van schrijven. Ze creëert zo een heroïsch schrijverschap: elk boek is een overwinning op pijn. Het is, als je erover nadenkt, best behoorlijk macho.
Daarentegen is het proza van Carrère warm. Carrère kan van het leven genieten. Parijse appartementen, diners, de juiste wijn, affaires,cinéma,literatuur. Iedereen die hij kentis iets,lijkt het - filmmaker, minister, tv-presentator. Zijn moeder was voorzitter van de Academie Française. Bourdieu zou een hoofdstuk aan hem kunnen wijden als voorbeeldig exemplaar van sociaal en cultureel kapitaal. InEen Russische roman(2007) schrijft hij bevlogen en grappig over een affaire met een lager opgeleide jonge vrouw, die na een feestje met zijn intellectuele vrienden - ziet hij - ergens heeft genoteerd dat ze eens iets moet lezen van 'solbello'.
Solbello - Saul Bellow. De dag na het feestje probeert een van zijn vrienden haar al af te pakken en dat maakt Carrère vrolijk. Alles is toegestaan in liefde en oorlog.
Overigens is 'hij geniet van het leven' verkeerd gezegd en kun je beter zeggen: 'hij is op zijn gemak in de wereld'. Want ook Carrère lijdt, bij tijden. Meerdere boeken doen verslag van zijn neuroses, inzinkingen en diepe depressies. In zijn voorlaatste,Yoga(2020), over een verblijf in een yogaretraite dat wordt onderbroken wanneer een vriend omkomt bij deCharlie Hebdo-aanslagen, citeert hij een interviewer vanThe New York Timesdie beschrijft hoe Carrère 'wat verloren in het vertrek staat, als een enorme, depressieve hond die mistroostig op zijn baasje zit te wachten'.
Maar wat zo typerend is voor Carrère, is dat deTimes-verslaggever hem ook midden in een gitzwarte depressie volkomen innemend vindt: 'Deze buitengewoon beleefde man, zo voorkomend voor zijn gesprekspartner, die zich heel precies probeerde uit te drukken, diende thee op', schrijft de verslaggever, 'was zo dienstbaar als het maar kon, maar het was onmogelijk om niet te zien dat hij verschrikkelijk leed.'
Dit is wat Carrère typeert: onder alle omstandigheden sluit hij vriendschappen. In elk boek gaat hij verbintenissen aan met mensen die vaak in niets op hem lijken en die hij bij toeval tegenkomt, en zet hij hen op papier neer met alle mogelijke menselijkheid. Hij is niet vals, niet ironisch. Grappig maar zelden ten koste van iemand anders.
In zijn nieuwste boek,V13,leert hij de mensen kennen in de rechtszaal in het Paleis van Justitie op het Île de la Cité in Parijs, waar de overlevende terroristen van de aanslagen op de Bataclan en verschillende Parijse terrassen terechtstaan. V13 staat voor vrijdag de dertiende, de novemberdag in 2015 waarop 130 mensen omkwamen. Emmanuel Carrère was negen maanden dagelijks bij de rechtszaken aanwezig en schreef er een wekelijkse column over inL'Obs. Eerst komen de verhalen van de overlevenden, de nabestaanden, de agenten die ter plekke waren. Een gruwel. Een rechercheur ter plekke beschrijft de Bataclan als 'een warboel, een kluwen, een opeenhoping van lichamen, ik weet niet hoe je het moet noemen. We glijden uit in plassen bloed, we trappen op stukjes tand en bot, we horen telefoons trillen, families die bellen. Toen we de lichamen begonnen af te voeren, waren ze zo zwaar, zo doordrenkt met bloed, dat we ze met zijn vieren moesten dragen.'
Soms breekt de zon door de wolken. De ouders die zeggen de moordenaars van hun kinderen te willen vergeven, of de heroïsche anekdotes, zoals die over concertganger Bruno die vanaf het balkon in de Bataclan kon vluchten en de gewonde Édith wilde meenemen. 'Ik zei dat ik niet kon bewegen en hij zei: "Oké, dan blijf ik bij je." En hij is bij me gebleven. Een wildvreemde. Petje af, Bruno!' roept Édith door de rechtszaal.
Maar dat zijn de uitzonderingen. Wanneer een van de terroristen later, volkomen bizar, opmerkt dat hij denkt dat de overlevenden 'sterker uit deze beproeving zijn gekomen, het zijn betere mensen geworden, met kwaliteiten die je niet in de supermarkt kunt kopen', bladert Carrère door zijn aantekeningen en ziet hij die overlevers, die dachten dat ze nu écht van het leven konden gaan genieten, maar die juist een schim van zichzelf waren geworden. De lezer denkt aan de vriendengroep van Maya en Mehdi - van hun vijven overleefden alleen zij het. Maya dacht dat zij en Mehdi elkaar zouden steunen, maar zo is het niet gegaan. Maya en Mehdi mijden elkaar juist, ze kunnen het niet aan. Maya: 'We waren met zijn vijven en ik ben nu alleen.'
Of de lezer denkt aan Guillaume, die de Bataclan overleefde, maar zich daarna opsloot in zijn kamer in zijn ouderlijk huis. Hij ging aan paniekaanvallen ten onder. Uiteindelijk pleegde hij zelfmoord. 'Als men het heeft over de 130 doden van de aanslagen, zegt zijn vader, dan wordt Guillaume vergeten, die er twee jaar en zes dagen over heeft gedaan om de 131ste te worden. Alstublieft, vergeet hem niet.'
De vertaling van Floor Borsboom is volledig naturel. Er staat geen ingewikkelde zin in, geen moeilijk woord, geen gezochte metafoor. Borsboom laat Carrère klinken alsof hij tegenover je zit en uit zijn hoofd iets aan je navertelt. Zelf wordt Carrère gegrepen door een metafoor van een van de terroristen. Het is Salah Abdeslam, geboren in het Brusselse Molenbeek, die op die 13de november zichzelf zou opblazen, maar zijn bomgordel ongedaan maakte en naar Brussel vluchtte. Abdeslam zegt tegen de rechter dat die hem niet kan begrijpen, omdat het met de aanslagen is 'alsof je alleen de laatste bladzijde van het boek leest'.
En dat klopt, denkt Carrère: we zien de slachtoffers als unieke levens en we gooien de geradicaliseerde moslims op een grote hoop. Dus, met zijn karakteriserende mensenblik, begint Carrère hier meer te doen dan simpelweg verslaggeving: hij leest de mensen. Hij ontdoet hun verhaal van een politieke of religieuze component en kijkt enkel naar de levens van de terroristen, hun tegenstrijdigheden, hun eigenaardigheden, hun vriendschappen, hun soms standvastige en soms wankelende loyaliteiten en overtuigingen.
In aanloop naar de aanslagen bekijken de terroristen onthoofdingsfilmpjes van IS, maar ook verfilmingen vanCyrano de BergeracenLes Misérables. Ze prediken een zuiver, fundamentalistisch islamitisch leven, maar zitten de hele dag te blowen en te gamen op de PlayStation. Hasna, die de terroristen hielp onderduiken, draagt een nikab maar bezat zich ondertussen aan de wodka-Red Bull. Een terrorist laat zich rekruteren voor de zelfmoordmissie en is ondertussen bezig een appartement uit te zoeken met zijn vriendin. Abdeslam zegt in de rechtszaal dat zijn beroep 'strijder van Islamitische Staat' is ('Ik zie hier staan: uitzendkracht', merkt de rechter droogjes op), toch een ronduit antisemitische terreurorganisatie, en beargumenteert vervolgens dat het Westen het IS-kalifaat niet mag aanvallen, want dat is net zo erg als hoe de joden door de Duitsers werden vervolgd.
Het is niet zo dat Carrère inV13essayistisch naar een boodschap over radicalisering toewerkt. Wat hij laat zien, denk ik, is iets diepers, en iets gruwelijkers, namelijk dat terrorisme simpelweg mensenwerk is, uitgevoerd door mensen die - het zijn immers mensen - hun eigen idealen amper kunnen waarmaken. En die hun eigen idealen nauwelijks begrijpen, hun eigen daden niet helder kunnen uitleggen. Dat boek waar Abdeslam het over heeft - ook hij heeft het niet uitgelezen, ook hij snapt het niet.
Die menselijkheid pleit verder niemand vrij. Je kunt het de nabestaanden niet verwijten dat ze zich niet in de moordenaars willen verdiepen. Dat geldt voor de nabestaanden van zowel de slachtoffers als de daders. De vader van een van de zelfmoordterroristen vertelt dat zijn vrouw en hij, nadat de politie hen had gehoord, nooit meer over hun zoon hebben gesproken. Nooit meer zijn naam hebben genoemd.
Er zitten trouwens ook een paar mannen tussen de beklaagden die Abdeslam in zijn vlucht een lift gaven, zonder te hebben doorgehad dat hij ergens voor op de vlucht was. Ze zitten niet in voorarrest, ze walgen van IS en kunnen het niet verdragen dat de in rouw gedompelde vaders en moeders ook naar hen kijken wanneer ze het over de moordenaars van hun kinderen hebben. Met eentje, Ali Oulkadi, drinkt Carrère een kopje koffie in het Paleis van Justitie. Carrère wordt aangesproken door een nabestaande. Ze wil even zeggen dat ze zo van Carrère's columns houdt en ze vraagt of hij zich haar getuigenis herinnert. Om zijn geheugen op te frissen zegt ze: 'Ik was er met mijn twee kleinzoons.' Waarop Oulkadi zachtjes zegt: 'Nino en Marius.' De vrouw glimlacht naar hem: 'Ja, Nino en Marius.'
Carrère schrijft: 'Terwijl ze zich verwijderde, lichtte het gezicht van Oulkadi van pure blijdschap op omdat iemand hem op een normale manier had toegesproken, en hij herhaalde "Nino en Marius", vertederd, alsof de namen van die twee jongetjes van wie de vader in de Bataclan was vermoord de namen van zijn eigen kinderen waren, en het hem even, misschien per vergissing maar dat was al heel wat, was toegestaan om net als iedereen verdriet om hen te hebben.'
V13is een boek om tranen van in je ogen te krijgen - heel vaak, om veel redenen. Ergens citeert Emmanuel Carrère Truman Capote'strue crime-klassiekerIn Cold Blood,maar eigenlijk maakt dat juist duidelijk hoezeerV13geen true crime is. Het is iets hogers, iets diepers. Het is een zacht, invoelend verslag van een groep mensen die bijna tien maanden lang in een afgesloten raamloze kamer bij elkaar kwam om te praten over iets waarover je bijna niet kunt praten, zo erg.
Het boek eindigt niet met het vonnis, maar met de uren erna. De nabestaanden en overlevenden, de rechters en de advocaten, verslaggevers, rechercheurs en zelfs Oulkadi (hij kreeg een kleine voorwaardelijke straf) steken de straat over van de rechtbank naar het grote café Les Deux Palais. Mensen omarmen elkaar, geven elkaar complimenten, 'aan het eind van uw pleidooi liep u over water', beloven contact te houden, bestellen niet meer per glas, maar per fles. Ze delen iets wat ze niet kunnen uitleggen. Carrère wordt aan zijn jasje getrokken door Yann, een van de overlevenden. Yann zegt: 'Heb je niet het gevoel dat wat hier voor onze ogen gebeurt een visioen is?'
Carrère toont iets gruwelijks: terroristen zijn mensen die hun eigen idealen nauwelijks begrijpen
... EMMANUEL CARRÈRE V13: Het proces van de Parijse terroristische aanslagen van 2015 Vertaald door Floor Borsboom. De Arbeiderspers, 272 blz.