Chromosomen Technologica Marcel Möring

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
6 oktober 2022
Je ouders, de biologieleraren, zo'n beetje iedereen, ze vertellen je nooit genoeg.
Soms kom je op de juiste momenten in je leven de juiste mensen tegen en als je dan ook nog het geluk hebt dat je toevallig goed luistert kun je iets leren waar je de rest van je leven iets aan hebt. In mijn geval was het Karin Spaink die mij, ergens halverwege de jaren negentig, uitlegde dat M en V niet zulke uit steen gehouwen categorieën zijn als we wel denken. Dat er mensen met meer chromosomen zijn, of minder, dat er mensen worden geboren met zowel M als V geslachtskenmerken, dat er mensen zijn met de ene fysiek maar zich de andere voelen. 'Toch vast niet zoveel', zei ik. Waarop zij mij even voorrekende hoe het zat.
Potverdorie. Je ouders, de biologieleraren, ach zo'n beetje iedereen, ze vertellen je nooit genoeg.
Dat, Spainks lesje menselijke seksualiteit en gender, ben ik niet vergeten en toen het toeval ook nog wilde dat ik in die tijd twee mensen ontmoette die fysiek van geslacht waren veranderd, bracht mij dat op gedachten die ik anders pas veel later zou hebben ontwikkeld.
Je moet maar net de juiste mensen tegenkomen. Anders kun je lang blijven denken wat de generaties voor jou dachten, wat de meerderheid denkt of wat helemaal niet gedacht wordt maar vooral gevoeld.
Het komt allemaal terug nu de discussie over de nieuwe transgenderwet raast. Iedereen vindt wel iets en dat is vaak ook niet meer dan dat: iets ergens van vinden. Maar ik zie de vraag niet behandeld waarom het eigenlijk nodig is dat een geslachtsaanduiding in het paspoort staat of wordt vermeld in de burgerlijke stand. Wat is de relevantie daarvan? De douane kan het wel af zonder een M of V en ik denk niet dat het politiewerk ernstig wordt verstoord als de geslachtsaanduiding verdwijnt. Wettelijk en administratief worden de geslachten gelijkelijk behandeld, dus ook op dat gebied is dit relict uit napoleontische tijden overbodig. Net als de registratie van iemands religie kan die geslachtsaanduiding best verdwijnen. Dan blijft alleen nog persoonlijke relevantie over, en zo hoort het ook, lijkt mij.
Behalve een religieus idee over wat de mens is, schuilt achter de geslachtsaanduiding ook de gedachte dat zoiets op de een of andere manier betekenisvol is en objectief kan worden vastgesteld. Dat is niet zo. Identificatie aan de hand van een uiterlijke verschijningsvorm is niets anders dan een zeer vluchtige vorm van patroonherkenning. Daar is het zoogdier mens goed in. Het heeft ons laten ontwikkelen van prooi tot succesvol soort. Maar patroonherkenning gaat nooit verder dan een glimp en de biologische en psychologische complexiteit van het individu is eerder een diep en donker bos dan een gezicht dat even opduikt tussen de bomen. Emmanuel Levinas heeft een half filosofisch oeuvre geschreven om te benadrukken dat de mens pas mens wordt in het aangezicht van de ander. Zijn gedachten over 'het onophefbaar anders-zijn van de ander' lijken in de praktijk nog altijd taaie kost. Wij, en namens ons de staat, willen het anders-zijn van de ander soms graag opheffen.
In tegenstelling tot wat sommigen denken gaat de transgenderwet niet over het opheffen van de begrippen man of vrouw, maar over de vrijheid van iedereen om zichzelf naar eigen believen te definiëren, om onophefbaar anders te zijn tussen onophefbare anderen.What's not to like?
Biologisch gezien zal er altijd zoiets bestaan als 'een man' of 'een vrouw', maar op een enkeling na accepteert iedereen dat de mens niet alleen biologie is. Als we ons onderscheiden van de hogere primaten, dan is dat doordat we complexe culturen hebben ontwikkeld. Het is vreemd dat conservatieve krachten de opbrengsten van die ontwikkeling - technologie, politiek, kunst, mode, noem maar op - als vanzelfsprekend accepteren, maar de mens ondertussen wel zien als een voornamelijk biologisch wezen dat gedetermineerd kan worden aan de hand van oppervlakkigheden als geslachtskenmerken. Je kunt de verscheidenheid binnen de soort niet omarmen als die betere citruspersen en Bach voortbrengt en afwijzen als de biologische dichotomie je in verwarring brengt. Geslachtsvermelding handhaven is geen technologische noodzaak. M of V laten staan in het paspoort, in de burgerlijke stand, op websites als die van de NS is een keuze zonder grond en dus pesten.
M of V laten staan in het paspoort is een keuze zonder grond en dus pesten