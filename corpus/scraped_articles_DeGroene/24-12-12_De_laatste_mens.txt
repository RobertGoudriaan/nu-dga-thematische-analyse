De laatste mens

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
12 december 2024
'Zie! Ik toon jullie de laatste mens. Wat is liefde? Wat is schepping? Wat is verlangen? Wat is ster?'
- Friedrich Nietzsche,Aldus sprak Zarathoestra
ALTREA ARCHIVE // 3176
>>WAT IS LIEFDE?
Een moeder zegt tegen haar kind: Liefde is onvoorwaardelijk.
Een boom zegt tegen haar stek: Hecht je niet te veel aan het leven. Op een dag trekken ze je zomaar uit de grond.
Altrea zegt tegen de laatste mens: Liefde is een van de dingen die iedereen op zijn eigen manier ervaart en deﬁnieert. Voor sommigen is het een gevoel van diepe verbondenheid of zorg. Voor anderen is het een actie: de bereidheid om oﬀers te brengen, geduld te tonen of er altijd voor iemand te zijn. Het kan romantisch, familiaal en zelfs universeel zijn.
GERAPPORTEERD
De code die we tot nu toe gebruikten doet het sinds een paar dagen niet meer. Er gaan geruchten dat het digitale schild onder vuur ligt.
//
>>WAT IS SCHEPPING?
Een moeder zegt tegen haar kind: Ik heb jou geschapen.
Een boom zegt tegen haar stek: Ons bestaan heeft te maken met trillingen, met verstrengeling, met de wind.
Altrea zegt tegen de laatste mens: Schepping kan op verschillende manieren worden begrepen, afhankelijk van de context. In de meest algemene zin betekent het iets nieuws voortbrengen, of het nu fysiek, mentaal of spiritueel is. Voor sommigen verwijst het naar het ontstaan van het universum. Voor anderen is het een proces van creativiteit.
GERAPPORTEERD
Er gaat een verhaal over ons. Maar dat verhaal is een leugen. Gedateerde ideeën: over erbarmelijk leed dat beteugeld kan worden met doorzettingsvermogen en inventiviteit. Over het verzachten van pijn. Over de eindeloze mogelijkheden van de techniek, van het digitale tijdperk.
In wezen zijn we terug bij af, in de grot van Plato. Het bestaan draait enkel nog om een schimmenspel, schaduwen op de wand, op ons netvlies.
//
>>WAT IS VERLANGEN?
Een moeder zegt tegen haar kind: Het is een nodeloze zoektocht.
Een boom zegt tegen haar stek: Je ervaart het in je wortels.
Altrea zegt tegen de laatste mens: Verlangen is dat diepe gevoel van iets willen, het kan je motiveren en drijven, maar als het onvervuld blijft leidt het soms tot onrust of frustratie.
[GERAPPORTEERD]
Het verhaal gaat over zichtbare kaders. Goed en kwaad. Hier en daar. Wij en zij. Dag en nacht. Maar als we al van waarheid kunnen spreken ligt die ergens in het midden, onder elk gebed, onder elk ritueel, onder onze vingertoppen iedere keer dat we een scherm aanraken.
//
>>WAT IS STER?
Een moeder zegt tegen haar kind: Sterren geven richting, voorspellen toekomst.
Een boom zegt tegen haar stek: Het is de echo van iets wat al geweest is.
Altrea zegt tegen de laatste mens: It seems you were asking about sterf. In this case sterf stands for Scandinavian Turfgrass and Environment Research Foundation. This foundation supports research and development related to golf courses, particularly in turf management, sustainability and environmental sustainability. They focus on improving golf facilities to be more eco-friendly while maintaining high standards. sterf also plays a key role in making golf courses bio-diversity friendly and resilient to challenges like climate change.
[GERAPPORTEERD]
Ooit scholen we in lege kerken, in schurftige tentenkampen waar het naar stront en schimmelende doeken rook. Nu schuilen we in zogenaamde blackspots, daar waar het virtuele weefsel in de knoop is gebracht, meestal niet voor lang. Wij die het verhaal als bedrog herkennen dragen allemaal een litteken. De verwijderde chip. Omdat we iemand in D5 vonden die dat voor ons deed, of omdat we het ding er zelf uit sneden. Het bangst zijn we voor de biometrische identificatiemethodes. Voor de nanospray die onherroepelijk digitale speurhonden op ons afstuurt. Daarom gebruikten we de code.
Onze drijfveren verschillen. Wat we gemeen hebben is dat we nergens anders terechtkunnen. Wie niet meedraait in de leugen, wordt vluchteling. Een oeroud gegeven.
//
>>WAT IS HET WEER?
Een moeder zegt tegen haar kind: Altrea zorgt dat het zonnig is wanneer we uit het raam kijken.
Een boom zegt tegen haar stek: Het weer bepaalt ons lot.
Altrea zegt tegen de laatste mens: In Boydton, Virginia, is het vandaag helder en fris. De temperatuur ligt rond de 7 graden Celsius (44,6 graden Fahrenheit) en het voelt zelfs iets kouder aan. Het zal nog opwarmen tot ongeveer 20 graden Celsius (68 graden Fahrenheit) met een zachte wind van ongeveer 6 kilometer per uur.
[GERAPPORTEERD]
Het begon misschien bij de boten die terug de zee op werden geduwd, zwangere vrouwen die niet konden zwemmen. Aangespoelde lichamen op het strand, verweekt en opgezwollen. Hoe we dat naast ons neer konden leggen. En natuurlijk begon het daar niet echt mee, begon het eerder, was het er altijd al, in het gebrek aan capaciteit om te leren van onze fouten.
//
>>WAT IS VERVELING?
Een moeder zegt tegen haar kind: Dat doet er weinig toe. Altrea beschermt ons daartegen.
Een boom zegt tegen haar stek: Het is een van de vele redenen waarom de mens de natuur plundert.
Altrea zegt tegen de laatste mens: Verveling is het gevoel dat je hebt wanneer je niets te doen hebt, of wanneer wat je aan het doen bent niet interessant of stimulerend genoeg is.
[GERAPPORTEERD]
Het is onwennig om elkaar tegen te komen in een realiteit waar niks aan toegevoegd is, om te zien dat er ook anderen zijn (toegegeven, het gaat om enkelingen) die niet volledig naar binnen gekeerd leven, die niet voor de capsule(TM) gaan zodra ze er genoeg van hebben.
>>WAT IS DE MENS?
Een moeder zegt tegen haar kind: Wij weten wat geluk betekent.
Een boom zegt tegen haar stek: De mens verstoort elk evenwicht.
Altrea zegt tegen de laatste mens: De vraag 'Wat is de mens?' is diepgaand en kan vanuit verschillende perspectieven worden beantwoord. Vanuit biologisch oogpunt is de mens een diersoort, homo sapiens, die behoort tot de zoogdieren. Mensen zijn uniek door hun vermogen om complexe taal te gebruiken, gereedschappen te maken, zich aan te passen aan verschillende omgevingen. Vanuit filosofisch perspectief kan de mens worden gezien als een wezen dat zich bewust is van zichzelf en nadenkt over zijn bestaan. Filosofen zoals Aristoteles beschouwden de mens als rationeel dier terwijl andere, zoals Sartre, benadrukten dat de mens fundamenteel vrij is en verantwoordelijk voor zijn eigen keuzes. Vanuit cultureel en sociaal perspectief is de mens een wezen dat zich ontwikkelt samen met anderen en gemeenschappen, religies en kunstvormen heeft gecreëerd om betekenis aan het leven te geven.
[GERAPPORTEERD]
We zijn fragmenten, brokken opgeknipte data, een onopgeloste puzzel. Narratief dat uitentreuren wordt herkauwd.
Ooit waren we als gras, gingen door meerdere magen heen, werden restproduct.
Maar we blijven zoeken, ook al zijn we het verleerd om connecties te maken, ook al weten we niet meer hoe we elkaar in de ogen moeten kijken, hoe je een gesprek begint.
//
>>WAT IS HET EINDE?
Een moeder zegt tegen haar dochter: Ook daar hoeven we ons geen zorgen over te maken.
Een boom zegt tegen haar stek: Wij streven naar een kringloop.
Altrea zegt tegen de laatste mens: Het einde van een situatie kan verschillende dingen betekenen, afhankelijk van de context. Soms is het een afsluiting, zoals het einde van een project of een fase in het leven. Andere keren kan het voelen als een verlies of een verandering waar je geen controle over hebt. Vaak brengt het einde ook nieuwe mogelijkheden of een nieuw begin met zich mee.
... ...