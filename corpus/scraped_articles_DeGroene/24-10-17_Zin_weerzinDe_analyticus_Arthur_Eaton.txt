Zin, weerzin De analyticus Arthur Eaton

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
17 oktober 2024
Psycholoog en filosoof Arthur Eaton beantwoordt levensvragen van lezers. Deze week: ik heb weerzin tegen sociaal contact. Wat te doen?
Beste B., 'Let op de bijzinnen', zei mijn oude supervisor altijd, met zijn freudiaanse bromstem. 'In de bijzinnen gebeurt het.' Daar moest ik aan denken, B., toen ik jouw zin las: 'samenwonend maar dat is het dan ook wel'. Dáár zit wat, dacht ik. Verdriet? Bitterheid?
Een combinatie van de twee? Misschien zit ik er naast hoor, maar het klinkt alsof er iets wezenlijks ontbreekt in je relatie. En dan vraag ik me af, noem het een geïnformeerde gok: zou dat iets te maken hebben met dat groeiende gevoel van isolatie? Van geen zin meer hebben in dingen?
Maar ik loop weer op de zaken vooruit, geloof ik. Begrijpelijk natuurlijk, dat je je zorgen maakt als je je begint af te sluiten van anderen. Ik ken dat gevoel wel, die momenten dat je uitzoomt, naar je eigen leven kijkt en denkt: ik ben iets aan het doen, en dit voelt niet goed. Verwarrend is dat, en je moet jezelf op de een of andere manier herpakken. Dat is gemakkelijker gezegd dan gedaan.
Wat opvalt is de spanning in je woorden. Je schrijft dat je fit bent, geïnteresseerd in dingen. Het klinkt zelfs alsof je er nog best vaak 'op uit' gaat. En tegelijk dat andere, geen zin meer hebben: je afsluiten. Misschien is het goed om te beseffen dat voor de meeste mensen geldt dat hun behoefte aan contact fluctueert. Zin in mensen komt en gaat in golven. Eb en vloed. Soms verlangen we juist naar verbinding, op andere momenten naar afzondering. Dat verandert niet alleen van dag tot dag, maar ook van week tot week, en zelfs over veel langere periodes. We doorlopen allemaal fases in het leven: periodes waarin we min of meer naar binnen gekeerd zijn, waarin het gezelschap van de radio genoeg is, bij wijze van spreken, en dan weer tijden waarin we op zoek gaan naar mensen om ons heen.
Misschien sta je op zo'n kantelpunt, van een fase van meer contact naar een fase van minder. Zou het kunnen dat je, als 'zeer oude man', na een leven vol ervaringen en verantwoordelijkheden, op dit moment gewoon meer behoefte hebt aan rust en reflectie dan aan gezelschap? Het is niet gek hoor, dat je wereld na verloop van tijd wat kleiner wordt. Ik hoor het mezelf schrijven en denk, nee, dat is het niet. Althans, zo klinkt het niet. Zoals je zelf aangeeft: die afnemende zin in sociaal contact kan ook wijzen op iets anders, een dieperliggend verdriet misschien, iets dat stilaan in je leven is gekropen.
Als je merkt dat je je terugtrekt van dingen waar je vroeger van genoot, dingen die je lief zijn, dan kan dat ook een teken zijn dat er iets anders aan de hand is. Iets onder de oppervlakte. Dat soort subtiele veranderingen verdienen onze volle aandacht.
En dan over dat 'behandelen'. Wat een mooie uitdrukking is dat eigenlijk: je laten behandelen. Een beetje ouderwets. Het roept een beeld op van passief ontvangen, alsof je door je therapeut wordt aangeraakt. In dat woord 'behandelen' zitten ook letterlijk 'handen', aanraking. Dat is belangrijk, denk ik. Of je er nu voor kiest om in therapie te gaan of niet, ik zou die behoefte aan 'aangeraakt worden' niet onderschatten. Niet per se fysiek, dat snap je wel, maar juist ook op een dieper niveau: door contact waarin je je gezien en gehoord voelt. Als we door anderen 'geraakt' worden, wakkert dat vaak ons verlangen aan om zelf ook anderen te 'raken'. En soms is het genoeg om te weten dat iemand om wie je geeft en die om jou geeft, je in gedachten houdt.
Met vriendelijke groet, Arthur
Heb je ook een brandende levensvraag? Mail dan een korte brief naaranalyticus@groene.nl