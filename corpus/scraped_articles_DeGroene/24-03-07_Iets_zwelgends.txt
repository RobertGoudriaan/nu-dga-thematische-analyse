Iets zwelgends

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
7 maart 2024
HIPHOP Spuug van God
Al aan het begin van zijn tweede albumSpuug van Godlaat Willem er geen twijfel over bestaan: in zijn solonummers is hij zeldzaam openhartig. 'Er is een kant van mij die niemand kent', zingt hij voluit opIn mijn ritme- voortdenderende beat, vlotte drums, opzwepende strijkers. 'Het knaagt van mij binnen/ Zoveel woede opgekropt.'
Dat is inderdaad niet hoe het grote publiek Willem (1985) leerde kennen. Hij was nog maar een tiener toen hij doorbrak als helft van The Opposites, een van de succesvolste hiphopacts die Nederland ooit gekend heeft. Het geluid van dat duo was energiek, soms gecultiveerd lomp, soms semi-inhoudelijk, met het accent altijd op de stuiterende bassen en het aanstaande feestje.
Tegenwoordig treedt The Opposites nog weleens op, maar er verschijnt al ruim tien jaar geen nieuwe muziek meer. En met dat einde leek Willem destijds de grootste moeite te hebben. Zijn voortreffelijke solodebuutMan in nood(2018) was een intense, lange hartenkreet over zijn persoonlijke crises, op vrijwel alle denkbare vlakken, met snikkende stem bezongen, en behendig gemaakt.
Anders gezegd: diekantwaar Willem nu over zingt, is helemaal niet zo onbekend als hijzelf aangeeft. Want inSpuug van God- een plaat met hiphop, pop, r&b - borduurt hij voort op hetzelfde basisgevoel als op zijn debuut. Willem heeft het nog steeds over depressie en ontheemding, over zijn slechte zelfbeeld. Of zoals hij zelf zingt: jaren voorbij, en 'voor mijn gevoel ben ik nog nergens'.
Datnergenswordt door Willem op elk nummer omschreven. En dat doet hij niet via camouflerende beeldspraak, nee, het leed valt niet te missen. 'Als niemand mij de weg wijst, wie moet ik dan volgen?' klinkt het opSOS. Elders gaat het erover dat 'echte mannen geen gevoel' horen te tonen. En inJe voelt je zo alleen: 'Misschien is deze wereld wel m'n plaats niet / (...) Lage eigenwaarde, problemen met concentratie.'
Zo vallen er veel zware, persoonlijke citaten te geven. Uitgeschreven hebben ze iets zwelgends, meermaals zijn ze ronduit onhandig geformuleerd: 'Daarom doen we het onveilig, net zoals we zijn gehecht.' Maar het wonderlijke is: al die oneliners krijgen eenmaal uitgesproken door Willem direct kracht.
Waar veel van zijn collega's uit de hiphopwereld hoofdzakelijk bezig zijn hun stoere imago plaat na plaat intact te laten, doet hij iets heel verfrissends: hij pelt zijn demonen minutieus af, het 'slachtveld in mijn hoofd, zonder genade'. Zijn stem is helder en doorleefd, hij houdt moeiteloos de aandacht vast.
Productioneel gezien zit het allemaal zorgvuldig in elkaar en is er wel enige variatie: soms zijn er meer klassieke hiphopbreaks, soms is er niet meer dan een akoestische gitaar. Maar het draait vooral om Willem zelf, zijn in zichzelf gekeerde universum waarin amper licht gloort.
De man is in crisis, wordt de laatste jaren regelmatig geschreven. Deze muziek vormt bij zulke verhalen een toepasselijke soundtrack.Spuug van Godis een beklemmende, onopgesmukte noodkreet.
Thomas Heerma van Voss
Willem -Spuug van God(Top Notch, 2024)