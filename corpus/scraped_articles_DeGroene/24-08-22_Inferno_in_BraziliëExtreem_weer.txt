Inferno in Brazilië Extreem weer

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
22 augustus 2024
Ik kijk naar de jaguar. Ze ligt op haar zij. Alle vier haar poten zijn verbrand. Ze is gevonden door de vrijwillige reddingsbrigade voor dieren. Hopelijk op tijd. De volgende foto is er van een gouden kapucijnaap in versteende omarming met een tak. Zwart nu. Niks goud. De geblakerde huid een kraterlandschap. De ogen zijn holle gaten die radeloosheid uitstralen. 'Deze noem ik de schreeuw', zegt José Medeiros over zijn foto van een kaaiman. Verkoold, op het droge, dode ogen half toeknepen. De bek opengesperd in wat een schreeuw om hulp lijkt.
Dit was in 2022. De Pantanal, in het zuidwesten van Brazilië, is het grootste moerasgebied ter wereld. Een uitzonderlijk natuurgebied met de grootste biodiversiteit van Latijns-Amerika. Het jaar 2020 was een 'unieke ramp'. De 'grootste branden ooit'. Door het uitblijven van regens uit de steeds verder omgehakte Amazone viel het hele moerasgebied droog. Door de opwarming van de aarde steeg de temperatuur als nooit tevoren. 'Minstens zeventien miljoen gewervelde dieren zijn verbrand', onthulde een studie van het wwf. 'Er zullen decennia overheen gaan voor de natuur zich weer herstelt', zei wwf-bioloog Laercio Machado. Nog nooit had hij zo'n hartverscheurende collectieve doodsstrijd gezien.
Nu, twee jaar later, voltrekt de ramp zich opnieuw. Nog groter en apocalyptischer. Elke kans op 'herstel' is verkeken. Sinds juni brandt de Pantanal als een fakkel. Het eind is nog lang niet in zicht. As verduistert de zon. Mensen, dieren, vegetatie en lucht zijn samengesmolten in één oranjekleurige wolk, die inmiddels de oostelijke metropool São Paulo heeft bereikt. Driekwart van het natuurgebied is reddeloos verloren, een oppervlakte van drie keer Nederland.
Ik denk terug aan diepousadawaar ik logeerde. In het water eromheen de stoïcijnse kaaimannen, met koddige waterlelies op hun hoofd. 's Nachts schenen hun ogen als honderden lichtjes. Ik herinner me de blauwe reuzenpapagaaien, krijsend in de Panamaboom vlak voor het pension, waar ze hun nesten maakten. Ik denk ook terug aan de eigenaar. Een milieuactivist die jaren actievoerde tegen de 2500 boeren in de Pantanal. 'Zíj zijn het die de branden aansteken om land "schoon" te maken voor hun koeien', vertelde hij. Zíj zijn ook nu degenen de slachting van de Pantanal aanrichtten en zijn pousada in de as legden. '99 procent van de branden zijn crimineel aangestoken', zei de brandweer vorige week.
Om hun acht miljoen koeien te 'beschermen', hebben de boeren meer dan honderd miljoen andere dieren vermoord. Plus een uniek natuurgebied, vier keer zo groot als Nederland.