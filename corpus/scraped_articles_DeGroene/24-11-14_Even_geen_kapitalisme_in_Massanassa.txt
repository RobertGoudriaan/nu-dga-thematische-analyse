Even geen kapitalisme in Massanassa

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
14 november 2024
Massanassa- Het is een uitgekauwd clich√©, maar wel waar: in tijden van rampspoed laat de mensheid zich van haar beste kant zien. Van haar slechtste trouwens ook, maar dat is een ander verhaal en bovendien gaat het dan zelden om mensen die zelf getroffen zijn door de rampspoed in kwestie.
Ik moet daaraan denken terwijl ik me op mijn sportschoenen overeind probeer te houden in de aalgladde, vuistdikke blubber van Massanassa, een van de voorsteden van Valencia waar het verwoestende noodweer heeft huisgehouden. Tienduizenden mensen zijn hier zo ongeveer alles wat ze hadden kwijtgeraakt. Er zijn honderden doden en vermisten. De samenleving is ontwricht. Niets wat vanzelfsprekend is functioneert normaal: stromend water, licht, telefoon.
Al een week lang is er geen enkele winkel, bar of apotheek open. Scholen zijn gesloten. Er is geen openbaar vervoer en bijna iedereen heeft zijn auto verloren in de kolkende watermassa. Het verkeer zit muurvast. Kilometerslang is er geen straatverlichting. Het verhoogt het gevoel van onzekerheid op de wegen, waar de markering nauwelijks zichtbaar is door de modder. Een ritje van vijftien minuten kost je algauw een uur. Drie uur kan ook.
Je zou er depressief van worden, maar het tegendeel gebeurt. Iedereen is aardig en bekommert zich om de ander. Iedereen vraagt of de ander iets nodig heeft of ergens mee geholpen kan worden. Terwijl ik met Paco Costa praat, een 43-jarige flamencogitarist wiens leven nu uitsluitend bestaat uit het schoonmaken en repareren van zijn huis en dat van zijn ouders en schoonouders, stopt er een auto naast ons. Of iemand behoefte heeft aan schoonmaakmiddelen, bleekwater, bezems. Alfredo en Juan komen uit de omgeving en hebben een vrije dag opgenomen. Vanochtend hebben ze huizen schoongemaakt, nu delen ze spullen uit.
Duizenden vrijwilligers uit heel Spanje zijn hier om hetzelfde te doen. Het gemeentehuis, de kerk en het stadsmagazijn staan boordevol donaties: water, voedsel, kleding, schoonmaakartikelen. Geluidswagens rijden rond met de mededeling op welk plein je een warme maaltijd kunt halen. Ze roepen vrijwilligers op om warm eten thuis te bezorgen bij kwetsbare inwoners, wat in een handomdraai geregeld is. Niemand vraagt ergens geld voor. Het kapitalisme is hier even afgeschaft. Een vrouw met bergschoenen ziet mij glibberen en pakt me bij de arm: kom op, we gaan naar het gemeentehuis, daar worden rubberlaarzen uitgedeeld.