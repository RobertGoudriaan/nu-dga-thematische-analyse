Overheid, maak ons tevreden Maatschappelijk onbehagen

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
1 augustus 2024
Terecht of onterecht: bij verkiezingen wereldwijd keert de frustratie over de afnemende kwaliteit van publieke voorzieningen zich vooral tegen de heersende elite. Zolang de overheid niet levert, slaan populisten hier munt uit.
2024 is een uitzonderlijk verkiezingsjaar:in meer dan vijftig landen vinden er verkiezingen plaats. Van Taiwan tot de Verenigde Staten en van Frankrijk tot Indonesië gaan kiezers naar de stembus, in totaal bijna de helft van de wereldbevolking. Deze verkiezingen vinden plaats in uiterst onstabiele tijden en zullen enorme gevolgen hebben voor de economie, het klimaat en de internationale betrekkingen wereldwijd. Het feit dat er dit jaar zoveel verkiezingen plaatsvinden, biedt ons een unieke kijk op de huidige maatschappelijke trends en vormt een graadmeter voor het functioneren van de democratie, mits er daadwerkelijk sprake is van vrije verkiezingen natuurlijk.
De uitslagen zullen vaak beïnvloed worden door specifieke nationale ontwikkelingen, maar één duidelijke trend lijkt zich in ieder geval wereldwijd af te tekenen: er is sprake van een wijdverbreid maatschappelijk onbehagen dat zich vaak tegen de heersende elite keert. In Zuid-Afrika bijvoorbeeld maakten kiezers dit jaar een einde aan de alleenheerschappij van het Afrikaans Nationaal Congres. Het land gaat gebukt onder diepe armoede, werkloosheid en corruptie. Het anc verloor voor het eerst sinds het einde van de apartheid, dertig jaar geleden, zijn parlementaire meerderheid.
In Groot-Brittannië leed de Conservatieve Partij een historische nederlaag na veertien jaren te hebben geregeerd. Een groot deel van de ontevredenheid van de Britse kiezers had betrekking op het onvermogen van de Conservatieven om zaken als de lange wachtlijsten in de zorg, de hoge kosten van levensonderhoud en de slechte staat van het openbaar vervoer tegen te gaan. In Mexico ging het maatschappelijk onbehagen zelfs zover dat het gepaard ging met politiek geweld. Tijdens de campagne voor de presidentsverkiezingen, die uiteindelijk gewonnen werden door de eerste vrouwelijke presidentskandidaat Claudia Sheinbaum, vonden er dit jaar meer dan 330 geweldsincidenten tegen politici plaats, het hoogste geweldsniveau ooit gemeten tijdens verkiezingscampagnes in Mexico, volgens data van het Armed Conflict Location & Event Data Project.
Menigeen zal erop wijzen dat maatschappelijk onbehagen en politieke ontevredenheid zaken van alle tijden zijn. Het zijn dus niet per se zorgelijke ontwikkelingen, maar recent onderzoek wijst uit dat er wel degelijk meer aan de hand is. Uit opinieonderzoek van Pew Research blijkt bijvoorbeeld dat kiezers uit veel van de landen waar dit jaar verkiezingen worden gehouden, of al zijn gehouden, vandaag de dag veel ontevredener zijn over de richting die hun land opgaat dan in eerdere rondes. In een aantal rijke democratieën, waaronder Europese landen als Frankrijk en Groot-Brittannië, is tevens de ontevredenheid over de manier waarop de democratie in hun land werkt de laatste jaren sterk toegenomen. Ook het Sociaal en Cultureel Planbureau wijst al jaren op het feit dat onder bepaalde bevolkingsgroepen in Nederland het maatschappelijk onbehagen hoog is.
Wereldwijd zijn de maatschappelijke problemen groot en hebben kiezers het gevoel dat hun overheid niet voldoende levert, dat wil zeggen dat zij de problemen waarmee zij kampen niet goed kan oplossen. Vanuit democratisch oogpunt is dit zorgelijk. De Duitse politiek denker Fritz Scharpf wees er immers jaren geleden al op dat de legitimiteit van een democratisch bestel niet alleen gestoeld is opinput legitimiteit,dat wil zeggen inspraak van burgers via verkiezingen, referenda et cetera, maar ook opoutput legitimiteit,het gevoel onder burgers dat de politiek ook iets kan leveren. Democratie is niet alleen regerendoorburgers, maar ookvoorburgers.
In Europa hebben vooralradicaal-rechtse partijen electoraal kunnen profiteren van het groeiend maatschappelijk onbehagen. Dit wordt vaak gereduceerd tot zorgen over immigratie. Maar in andere werelddelen waar immigratie niet zo hoog op de agenda staat is de politieke ontevredenheid ook hoog. Is er misschien meer aan de hand? Wat zijn de oorzaken van de recente toename van politiek onbehagen nu precies? Naast migratie spelen er thema's als toenemende ongelijkheid, statusverlies onder bepaalde bevolkingsgroepen, verschillen tussen stad en platteland en de gevolgen van globalisering. Deze zaken zijn van groot belang, maar helpen niet per se bij het beantwoorden van de vraag waarom het onbehagen juist nu zo is gegroeid.
Als we verder nadenken over de vraag 'waarom nu?', lijkt de coronapandemie een belangrijk keerpunt te zijn. De pandemie speelde een tweeledige rol bij het voeden van maatschappelijk onbehagen. Ten eerste vond er tijdens de pandemie een enorme toename plaats in het gebruik van sociale media. Bijna alle sociale-mediaplatforms braken tijdens de coronacrisis dagelijks nieuwe records. Het interessante hierbij is dat het gebruik van sociale media sindsdien ongekend hoog is gebleven. De toename van onderwijs op afstand en werken op afstand heeft hier mogelijk aan bijgedragen. Meer mensen zijn vaker online en gebruiken ook vaker sociale media om zich te informeren.
Onderzoek van de decaan van de London Business School, Sergei Guriev, en zijn collega's wijst uit dat het gebruik van sociale media een belangrijke rol heeft gespeeld bij de toename van politieke ontevredenheid wereldwijd. Het onderzoek laat zien dat meer toegang tot sociale media niet alleen de ontevredenheid met de politiek heeft vergroot, maar ook de steun voor zittende regeringsleiders heeft doen afbrokkelen, terwijl de steun voor populistische partijen is toegenomen. Een belangrijke reden hiervoor is dat mensen online in een hogere mate worden blootgesteld aan negatief nieuws over de samenleving.
Een tweede reden waarom de pandemie mogelijk aan de groei van politieke ontevredenheid heeft bijgedragen, is dat burgers sterker werden blootgesteld aan de manier waarop publieke voorzieningen, specifiek de gezondheidszorg, in hun land functioneren. Publieke voorzieningen zijn onmisbaar voor het functioneren van een land en cruciaal voor de levenskwaliteit van burgers. Tijdens de pandemie kwamen niet alleen de gezondheidszorg, maar ook onderwijs en andere publieke voorzieningen sterk onder druk te staan. Ervaringen die mensen destijds hadden met slechte zorg, bijvoorbeeld lange wachtlijsten of een tekort aan ziekenhuisbedden, en slechter onderwijs, bijvoorbeeld door de sluiting van scholen of minder leerkrachten voor de klas, lieten hun sporen achter. Mijn eigen onderzoek, voornamelijk naar Italië en Groot-Brittannië, laat zien dat de steeds verdere uitholling van publieke voorzieningen een belangrijke drijfveer is voor maatschappelijk onbehagen.
De manier waarop de publieke dienstverlening werkt, kun je begrijpen als een soort politieke graadmeter voor burgers. Wachtlijsten in de zorg, weinig leraren, minder openbaar vervoer of geringe toegang tot overheidsinstanties zijn een vrij directe manier waarop burgers kunnen evalueren hoe het bestuur in hun land functioneert en hoe politici en bestuurders omspringen met hun belastinggeld. Publieke voorzieningen vormen immers een centrale pijler van het sociale contract tussen burgers en hun vertegenwoordigers. Het idee hierbij is dat burgers bereid zijn belasting te betalen en naar de wet leven, in ruil voor een welwillende regering die erop toeziet dat het goede functioneren van de openbare veiligheid, infrastructuur, onderwijs en gezondheidszorg gewaarborgd is.
Het probleem vandaag de dag is dat veel landen moeite hebben om de publieke voorzieningen op peil te houden, bijvoorbeeld door geringe staatscapaciteit, toenemende kosten van de vergrijzing en geringe economische groei. De uitgaven groeien, maar de inkomsten nemen niet genoeg toe, en dit heeft gevolgen. Als burgers voelen dat de staat niet langer adequaat in hun behoeften kan voorzien, ontstaan er grieven, die politieke ondernemers op hun beurt weer kunnen uitbuiten.
Gingen problemen omtrentde publieke dienstverlening tijdens de Europese schuldencrisis, vooral in Zuid-Europa, nog gepaard met de electorale winst voor populistisch linkse partijen, die de uitwassen van het kapitalisme en de banken sterk bekritiseerden, op dit moment vindt de boodschap van populistisch rechts electoraal steeds meer gehoor. De Nederlandse verkiezingen van vorig jaar waren hierbij geen uitzondering. Bestaanszekerheid, waarbij de publieke dienstverlening een belangrijke rol speelt, was een van de belangrijkste thema's voor Nederlandse kiezers.
De boodschap van Pieter Omtzigt verschilde enorm van die van Geert Wilders, vooral als het ging om de rechtsstaat, maar wat Omtzigt en Wilders gemeen hadden, was hun meedogenloze kritiek op het falen van meerdere regeringen-Rutte. Volgens beiden waren de kabinetten-Rutte niet in staat gebleken om de bestaanszekerheid van Nederlandse burgers te garanderen. De verschraling van publieke voorzieningen die gedurende de laatste decennia door Nederlandse kabinetten werd doorgevoerd, werd steeds meer gevoeld, vooral buiten de Randstand.
Bestaanszekerheid speelde ook een grote rol bij de recente parlementsverkiezingen in Frankrijk. Ook al kon Marine Le Pens partij Rassemblement National niet de behaalde winst bij de Europese verkiezingen verzilveren, toch overheerste in een groot deel van het Franse platteland een gevoel van verwaarlozing van de publieke ruimte. De versobering van publieke voorzieningen in Frankrijk droeg in belangrijke mate bij aan de verbreding van de steun voor radicaal-rechts. Toenemende bezorgdheid over de kwaliteit en de verminderde toegang tot de zorg, onderwijs, betaalbaar openbaar vervoer en huisvesting, zorgt ervoor dat grote groepen kiezers zich afvragen in hoeverre de overheid nog geeft om hun gemeenschap. Wanneer mensen het gevoel hebben dat het sociale contract is verbroken, keren ze zich af van de gevestigde partijen. Populistische partijen, zoals Rassemblement National op rechts, die tekeergaan tegen de 'corrupte politieke elite' en zeggen op te komen voor gewone mensen, profiteren van het ongenoegen.
Radicaal-rechtse partijen in Europa wakkeren de zorgen over de verschraling van publieke voorzieningen zelf ook verder aan door handig in te spelen op de misvattingen onder veel burgers over het 'overmatige gebruik' van voorzieningen door immigranten. Veel radicaal-rechtse partijen verbinden zorgen over de kwaliteit van de publieke dienstverlening met toenemende kritiek op immigratie. Anti-migratieretoriek wordt door radicaal-rechtse partijen vooral ingezet als zondebokmechanisme: 'zij' ('immigranten') pikken de schaarse voorzieningen van 'ons'
('Nederlanders') af. Hiermee wordt over het hoofd gezien dat uit onderzoek van economen blijkt dat immigranten een positieve bijdrage kunnen leveren aan de economie, daarmee de staatskas spekken en zo bijdragen aan meer uitgaven voor publieke voorzieningen om de toegang en kwaliteit op peil te houden.
Bestaanszekerheid was ookeen belangrijk thema tijdens de recente Britse verkiezingen. Deze keer profiteerde niet per se radicaal-rechts, maar won de centrum-linkse Labour Party. De partij behaalde een verpletterende verkiezingsoverwinning, voor het eerst sinds Tony Blair in 1997 won en een omvangrijk mandaat kreeg om Groot-Brittannië te moderniseren. Blair had destijds de economische wind in de zeilen, maar deze keer liggen de zaken anders. Hoewel de Labour Party van Keir Starmer twee derde van de parlementszetels won, kreeg zij slechts één derde van de stemmen. Het was hierdoor de meest disproportionele verkiezingsuitslag in de recente Britse geschiedenis.
Het merendeel van de winst van Labour kwam voort uit de wijdverbreide onvrede over de Conservative Party onder leiding van Rishi Sunak. Maar Labour mag de verkiezingen wel ruimschoots gewonnen hebben, het moeilijkste deel komt nu, namelijk de verkiezingsbeloften nakomen. Veel van de Britse onvrede heeft te maken met de lange wachtlijsten in de zorg en de algemene toestand van het nationale gezondheidssysteem, de National Health Service (nhs). Starmer heeft Britse kiezers beloofd dat er grote veranderingen op komst zijn, maar als het om de nhs gaat, staat Labour een lastige taak te wachten. Het herstellen van het vertrouwen in het publieke gezondheidszorgsysteem zal een lange en kostbare weg zijn in een land dat wordt geconfronteerd met een combinatie van trage groei, tekorten op de arbeidsmarkt en zwakke overheidsfinanciën.
Recent onderzocht ik samen met collega's van de London School of Economics de politieke gevolgen van de problemen rond de nhs. Door overheidsgegevens over de sluiting van huisartsenpraktijken te analyseren en deze te koppelen aan gegevens over de opvattingen van kiezers, kunnen we laten zien dat deze sluitingen de ontevredenheid van mensen over de gezondheidszorg vergroten en meer steun voor de Reform Party van Nigel Farage tot gevolg hebben. Farage probeert de wijdverbreide publieke ontevredenheid over de toestand van de nhs uit te buiten en doet dit, zoals zoveel radicaal-rechtse leiders in Europa, door migranten de schuld in de schoenen te schuiven voor de lange wachtlijsten en de verminderde zorgverlening. Ook de toegang tot andere publieke voorzieningen zal Farage definiëren als een strijd tussen 'immigranten' en 'Britten'. Zijn Reform Party was de drie na grootste partij als het om de uitgebrachte stemmen ging, maar kreeg als gevolg van het kiesstelsel uiteindelijk slechts vier zetels in het Britse Lagerhuis. Maar hiermee is het gevaar voor Starmers Labour niet geweken. Het oplossen van de urgentste problemen binnen de nhs zal voor Starmer en zijn regeringsploeg van cruciaal belang zijn om het tij van populistisch rechts in Groot-Brittannië in de toekomst te kunnen keren. Het probleem voor Labour is echter dat er geen snelle of gemakkelijke oplossing bestaat om de toegang tot de gezondheidszorg op korte termijn te verbeteren.
Vanwege de geringe politiekespeelruimte hebben regeringspartijen er vaak belang bij de publieke aandacht af te leiden van het effect van eerdere bezuinigingen of het mogelijk falen van toekomstig beleid. Een manier waarop partijen dat doen, is door de publieke aandacht te verschuiven van sociaal-economisch beleid naar sociaal-culturele kwesties, zoals identiteitsvraagstukken of immigratie. Vooral veel centrum-rechtse partijen denken dat ze door het anti-immigratiesentiment te mobiliseren radicaal-rechts de wind uit de zeilen kunnen nemen. Het probleem hierbij is tweeledig. Ten eerste kiezen kiezers vaak voor het origineel en niet voor de kopie. Ten tweede gaat het kiezers vaak niet alleen om immigratie, maar vooral ook om de vraag of de regering dingen kan leveren.
Als middenpartijen denken dat ze de groei van radicaal-rechts kunnen stuiten door de publieke aandacht naar sociaal-culturele kwesties te verschuiven, komen ze naar alle waarschijnlijkheid van een koude kermis thuis. Rutte's 'pleur op' of Yesilgöz' 'anti-woke'-uithalen hebben radicaal-rechts niet de wind uit de zeilen genomen, sterker nog, ze zorgen ervoor dat deze standpunten salonfähig zijn geworden. Het reduceren van groeiend maatschappelijk onbehagen tot anti-immigratiesentiment ondersteunt alleen maar de zondebokpolitiek van radicaal-rechts, die hier, mits goed georganiseerd, verder electoraal munt uit kan slaan.
Een vruchtbaarder strategie is om beter zicht te krijgen op de bredere drijfveren van het groeiende maatschappelijk onbehagen. Zolang gevestigde partijen kiezers niet kunnen overtuigen dat zij voor de publieke zaak opkomen, maar zich wel tegen immigratie en 'woke beleid' blijven afzetten, kan radicaal-rechts de ontevredenheid onder een groot deel van de burgers verder mobiliseren. Er zit dus niets anders op dan de koe bij de hoorns te vatten en te proberen om het vertrouwen te herstellen in de publieke dienstverlening, van gezondheidszorg tot openbaar vervoer, van scholen tot het overheidsloket.
Sociale media en de pandemie droegen bij aan de groei van politieke ontevredenheid