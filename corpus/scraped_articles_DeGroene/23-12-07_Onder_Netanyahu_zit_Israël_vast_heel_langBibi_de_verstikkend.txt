'Onder Netanyahu zit Israël vast, heel lang' Bibi, de verstikkende leider

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
7 december 2023
De oorlog in Gaza lijkt het politieke einde te betekenen van Israëls premier Benjamin Netanyahu. Maar hij waant zichzelf onmisbaar. Hij zette Israël op een spoor waar moeilijk van weg te sturen valt, ook als hij wél verdwijnt.
Bevlogen, jong, uitdagende blik.Een rechtermondhoek die net iets omhoog krult. Het is 1996 en Benjamin 'Bibi' Netanyahu voert namens de rechtse Likoed-partij campagne in een land in crisis. Een knappe man in Italiaanse pakken, die weinig hoeft te doen om op te vallen tussen de dinosaurussen van Israëls politiek.Netanyahuuu, osim shalom bejachad,galmt een vrouwenstem door de speakers tijdens zijn campagne: 'Netanyahu, we maken samen vrede'.
Het is een van de nettere slogans. 'Netanyahu, goed voor de joden', is er een die meer aansluit op de ondertoon die Netanyahu's campagne heeft. Netanyahu leidt regelmatig demonstraties waar 'Dood aan Rabin' of 'Verrader, verrader' wordt gezongen, over de toenmalige premier van Israël. Hij loopt zelfs mee in een demonstratie waar een nep-uitvaart voor Yitzhak Rabin wordt gehouden, compleet met doodskist en strop.
Eind 1995, na een paar mislukte aanslagen, werd die oproep voltrokken. Rabin, de man die voor de ogen van de wereld de hand van plo-leider Yasser Arafat schudde, werd door een rechts-extremist doodgeschoten na afloop van een vredesdemonstratie, met twee schoten in zijn rug. Mede vanwege de schok die door Israël ging, steeg Rabins partij in de peilingen, en de verkiezingen van 1996 leken zijn opvolger niet te kunnen ontgaan. Maar het pakte anders uit: de rechtse Likoed-partij kreeg een klap in de peilingen, maar kroop daarna weer gestaag omhoog. Netanyahu won de verkiezingen met minder dan een procent verschil.
Een kleine drie decennia en elf verkiezingen later (het waren er de laatste tijd gemiddeld één per jaar) is Netanyahu niet meer de frisse, onbevangen politicus die de vermoeide generatie afloste die nog mee had gevochten bij de stichting van Israël, eind jaren veertig. Inmiddels is hij Israëls langst zittende premier, die al in de jaren negentig, en later vanaf 2009, zijn land leidde. In die jaren heeft hij Israël fundamenteel veranderd.
Van een land met een links dna, een brede toewijding aan de eigen democratie en een diepgaand gevoel van een gedeeld, gezamenlijk project, is Israël onder zijn leiding een sterk gepolariseerd land geworden waar de democratie onder druk staat en de verzorgingsstaat is uitgehold. Het wordt geleid door een verrechtste, autoritairder en populistischer Likoed-partij, die extremisten ruim baan geeft en de dilemma's rond de Palestijnse bevolking in Gaza en de Westoever niet meer probeert op te lossen, maar te 'minimaliseren' achter muren en onder militaire bezetting. Na de oorlog in Gaza - en Netanyahu's verwachte vertrek - zal dit Israël voort moeten met zijn erfenis.
Netanyahu werd een jaarna de oprichting van Israël geboren, in Tel Aviv in 1949. Zijn vader Benzion was een gerenommeerd historicus en werkte vijf jaar aan een universiteit in Philadelphia, waar Benjamin en zijn broers Jonathan en Iddo hunhighschooldoorliepen. In 1967 keerde Netanyahu naar Israël terug voor militaire dienst en gedurende zijn vijf jaar als commando voerde hij meerdere vechtmissies uit in Jordanië en Libanon. Hij raakte gewond bij de bevrijding van een Belgisch vliegtuig dat door de terreurgroep Zwarte September was gekaapt en nam in 1973 opnieuw dienst om te vechten in de Jom Kippoer-oorlog.
Netanyahu studeerde vervolgens management aan het mit in de Verenigde Staten en werd consultant in Boston. Hij bewoog zich daar in Republikeinse kringen en maakte contacten waar hij zijn leven lang op zou terugvallen. Zo werd hij onder meer vrienden met de latere presidentskandidaat Mitt Romney en met Fred Trump, de vader van, en leerde hij spindoctors kennen uit de Reagan-hoek die hem later zouden helpen in Israël.
De dood van Netanyahu's broer Jonathan had een grote impact op zijn leven. Jonathan was ook commando; hij kwam in 1976 om bij de geslaagde bevrijding van een vliegtuig dat Palestijnse en Duitse terroristen hadden gekaapt en naar de Oegandese stad Entebbe hadden laten vliegen. Netanyahu richtte een anti-terrorisme-instituut op in zijn broers naam, en zou later in zijn autobiografieBibi: My Storyschrijven dat hij zijn levenlang heeft geprobeerd om aan de standaard te voldoen die zijn broer had gezet.
Zijn politieke carrière werd gelanceerd toen hij in 1982 diplomaat werd in Washington, en twee jaar later Israëls ambassadeur bij de Verenigde Naties. Met zijn accentloze, diepe bas werd hij als jonge, telegenieke spreker een bekende stem voor Israëlische belangen op de Amerikaanse televisie. Hij gebruikte zijn bekendheid in de VS als platform voor een politieke carrière in Israël, toen hij eind jaren tachtig terugkeerde. Hij zou mediaperformance en imago-management altijd centraal blijven stellen in zijn politiek.
Netanyahu's eerste jaren in de Israëlische politiek vielen samen met de Eerste Intifada, een Palestijnse volksopstand tegen de bezetting van de Westoever en Gaza, Israëls 'IJzeren Vuist'beleid tegen Palestijns nationalisme, gedwongen deportaties en de stichting van nederzettingen. Israëls harde respons werd geleid door defensieminister en oud-generaal Yitzhak Rabin, die na een hoog dodental onder Palestijnse minderjarigen overschakelde op een beleid van aftuigen en botten breken. Maar Rabin steunde ook gesprekken met Palestijnse organisaties, wat zou uitmonden in de Conferentie van Madrid (1991) en de Oslo-akkoorden (1993), waarbij een Palestijnse Autoriteit werd gecreëerd die delen van de Westoever en Gaza zelf zou besturen, en waarbij Rabin de hand schudde van plo-leider Yasser Arafat.
Dat vredesproces werd te vuur en te zwaard bestreden door radicale Palestijnse facties, met name Hamas en Islamitische Jihad, die vanaf 1993 met zelfmoordaanslagen het proces probeerden op te blazen. Dat voedde de weerstand in Israël, geleid door Likoed en rechtsere partijen en organisaties. In dat opzicht vielen de doelen van rechtse Israëli's en radicale Palestijnse facties op een cynische manier samen. Later, als premier, zou Netanyahu geldtransacties naar Hamas mogelijk maken uit Qatar, en dat verdedigen met de woorden: 'Iedereen die de stichting van een Palestijnse staat wil voorkomen, moet het versterken van Hamas steunen.' Het zou een extreem-rechtse Israëlische kolonist zijn die het vonnis over het vredesproces voltrok. Tot op de dag van vandaag rekent links Israël dat Netanyahu aan, vanwege zijn rol in het aanwakkeren van de haat. 'Yitzhak Rabin werd vermoord met de medewerking van Benjamin Netanyahu', zei de leider van de Arbeiderspartij vorig jaar.
In zijn vurige tegenstandtegen Rabin en een Palestijnse staat werd Netanyahu niet geleid door een religieuze visie op Israëls historische grondgebied - in tegenstelling tot de meesten van zijn politieke medestanders is hij seculier - maar door een diep-pessimistische visie op het verleden en de toekomst van het joodse volk. 'De joodse geschiedenis is voor een groot deel een geschiedenis van holocausts', zei Netanyahu's vader ooit in een interview metThe New Yorker. Zijn zoon erfde die visie, plus de implicaties ervan voor de toekomst: de joden moeten permanent uitgaan van het risico van de volgende holocaust, en elk risico erop verkleinen. 'De vraag is of ik denk of we voor altijd met het zwaard zullen leven', zei hij in de Knesset. 'Het antwoord is: ja.'
In de vertaling hiervan toonde Netanyahu zich pragmatisch. Toen hij in 1996 Israëls jongste premier ooit werd, brak hij tot woede van religieus- en extreem-rechts niet met het vredesproces. Het was een veelzeggend moment: Netanyahu geloofde niet dat een theatrale verwerping van het proces en dito annexatie van Palestijnse gebieden slim was, omdat het grote internationale weerstand en bemoeienis van de VS zou uitlokken; hij zag een stille uitholling van het proces, plus sluipende overname van de bezette gebieden, als de beste manier om een tweestatenoplossing te voorkomen.
De andere helft van Netanyahu's agenda bestond uit een hard-neoliberaal, Thatcherachtig recept waarmee hij de Israëlische economie, overheid en samenleving probeerde om te vormen. Daar lukte weinig van, en Netanyahu werd achtervolgd door persoonlijke en corruptieschandalen. In 1999 viel Netanyahu's regering door een motie van wantrouwen: links vond dat hij te weinig opschoot met het vredesproces, rechts vond juist dat hij te veel concessies deed. In de daaropvolgende verkiezingen werd Netanyahu dik verslagen door zijn voormalige commandant Ehud Barak, met wie hij samen in 1972, verkleed als vliegtuigtechnici in witte overalls, het Belgische vliegtuig had bevrijd.
Barak beloofde Israëls bezetting van ZuidLibanon te beëindigen en het vredesproces nieuw leven in te blazen, en deed als premier beide. Barak raakte verstrikt in Israëls binnenlandse tegenstellingen (onder meer rond orthodoxe joden en Arabische Israëli's), faalde in Camp David om het Israëlisch-Palestijns conflict 'definitief' te beëindigen, en viel uiteindelijk nadat de Tweede Intifada uitbrak, geprovoceerd door zijn rivaal Ariel Sharon.
De verslagen Netanyahu maakte als Likoed-leider plaats voor oud-generaal Ariel Sharon, die hem in 2003 minister van Financiën maakte - waarschijnlijk om Netanyahu als rivaal te neutraliseren. Nadat Sharon in 2005 uit de partij stapte doolde Likoed electoraal gezien tijdelijk door het bos, terwijl er een interne machtsstrijd woedde. Netanyahu won die en werd in 2009 premier, hoewel Likoed de tweede partij was geworden. InThe Netanyahu Yearsschrijft journalist Ben Caspit dat Netanyahu zwoer de macht nooit meer te zullen afstaan.
In de jaren erna zou hij iedere rivaal binnen Likoed elimineren en iedere coalitiegenoot verwelkomen die dat doel diende - inclusief de rechts-extremisten en religieuze fundamentalisten die anno 2023 in zijn regeringscoalitie zitten. Steeds meer mensen in zijn omgeving begonnen te zeggen dat het simpelweg noodzakelijk was dat Netanyahu aan de macht bleef. 'Zonder Bibi', zei zijn vrouw met regelmaat, 'is Israël gedoemd.'
Een week nadat Netanyahuopnieuw aantrad als premier, in 2009, hield de Amerikaanse president Obama zijn beroemdeA New Beginning-rede in Caïro, waarin hij nieuwe banden tussen de VS en Arabische landen aankondigde, inclusief een herstart van het vredesproces. Het bracht Netanyahu in een lastig parket, maar hij reageerde ﬂexibel door tien dagen later zijn medewerking te beloven en steun uit te spreken aan 'een gedemilitariseerde Palestijnse staat'. In de jaren erna rekte hij tijd, terwijl de nederzettingen groeiden en de huisuitzettingen van Palestijnen toenamen.
Binnenlands voerde hij een privatiseringsbeleid, dat tijdelijk in de wachtstand moest door massale protesten in 2011 tegen de stijgende levenskosten en de uitholling van publieke diensten. Nadat de Occupy-storm was gaan liggen, ontvouwde hij zijn recept: meer privatiseringen en meer ruimte voor de ﬁnanciële sector. Het zou in het decennium erna voor sterke economische groei zorgen, maar ook voor grotere ongelijkheid. Het tijdrekken van Netanyahu wierp ondertussen vruchten af wat zijn veiligheidsprioriteiten betrof: na de Gaza-oorlog van 2014 staakte hij elke onderhandeling met de Palestijnen.
In 2015 maakte hij bekend voor een ongekende vijfde premierstermijn te gaan. Dat leverde ongemak op in Israël, dat toenam toen Netanyahu een coalitie aanging met uiterst rechtse en fundamentalistische partijen om dat mogelijk te maken. Het was niet slechts een gelegenheidscoalitie: in de jaren erna kregen kolonisten en extremisten meer ruimte, begonnen ngo's, rechters en andere onafhankelijke krachten in de samenleving te klagen over inmenging, intimidatie of afkalving van hun speelruimte, en werd het opspelen van religieuze en klasse-sentimenten een normale zaak. Netanyahu maakte ressentiment de kern van zijn politiek.
De oorzaak was Netanyahu, schreef hoofdredacteur Aluf Benn vanHaaretzin eenForeign Aﬀairs-essay dat buiten Israël veel stof deed opwaaien. De verandering van zijn land was diepgaand en onomkeerbaar schreef Benn. 'Israel - tenminste de overwegend seculiere en progressieve versie van Israël dat ooit de verbeelding van de wereld aansprak - is voorbij', zo begon hij zijn sombere analyse. 'Als de huidige trends zich doorzetten, wordt het land snel onherkenbaar.' Dat was in 2015. En de trends bogen niet terug.
Mei 2023.Een man houdt een bord op,  waarop Netanyahu in een tekening zegt: 'Dictatuur in het Engels betekent democratie'. 'De-mo-cratie, de-mo-cra-tie!' hakken de tienduizenden aanwezigen het woord in stukjes. Voor het eerst in jaren voert het maatschappelijke middenveld massaal actie. Tussen begin januari en tot de Zwarte Sabbat van 7 oktober gingen honderdduizenden Israeliërs de straat op om de ontmanteling van de rechterlijke macht tegen te gaan. Nee, zeiden deze demonstranten, tegen de juridische hervormingen die meer macht geven aan de regering en tegelijkertijd de macht van het hooggerechtshof afnemen.
Terwijl de Kaplanstraat in Tel Aviv blauw-wit kleurt door wapperende vlaggen lopen de meeste mededemonstranten met een boog om de activistische groepen te midden van de massa heen. Voor deze kleine minderheid is de democratie in Israël al lang verloren gegaan. 'We hielden ons stil over kolonisatie, we kregen een dictatuur', staat op een lange banner van de activisten van Looking The Occupation In The Eye. Actiegroep Standing Together deelt paarse stickers uit, in het Arabisch, Engels en Hebreeuws. Regenboogvlaggen worden naast Palestijnse vlaggen gedragen. De grote meerderheid van de demonstranten is hier voor iets anders.
'Netanyahu gokte erop dat de wereld zou verrechtsen, en hij kreeg gelijk', zegt Mairav Zonszein van de International Crisis Group vanuit Tel Aviv, gevraagd naar de bijna-verdwijning van vrede met de Palestijnen als politiek onderwerp. 'In de afgelopen tien, vijftien jaar begon Netanyahu van linkse Israëliers verraders te maken. Jarenlang hitste hij op tegen organisaties die mensenrechtenschendingen documenteerden, zoals B'Tselem en Breaking the Silence. Daar zien we nu de resultaten van: er is geen links meer.'
Dat geldt niet alleen voor de politiek. Samen met zijn rechtse orthodox-joodse bondgenoten drukte hij het idee door dat de enige 'goede jood' degene is die zijn agenda steunt. 'Mensen met afwijkende meningen krijgen weinig ruimte', vervolgt Zonszein. 'Netanyahu heeft de Palestijnen en hun politieke identiteit volledig buitenspel gezet. Er werd voor 7 oktober niet meer over bezetting gepraat, er werd niet meer over Gaza gepraat. Door Netanyahu verdween dit gesprek uit het publieke debat. Zelfs maar sympathie tonen voor de mensen in Gaza werd door hem beschouwd als anti-Israël, en dat was al zo na de Gaza-oorlog in 2014. Iedereen in Israel zegt het, Netanyahu heeft de bevolking verdeeld. Het is waar.'
De positie van de Israëlische premierwas voor de oorlog al slecht, en dat komt volgens Zonszein niet alleen door de massaprotesten. Onder het Israëlische publiek heerst al langer het gevoel dat Netanyahu geen rekening houdt met hun belangen, noch op het gebied van veiligheid, noch op dat van economie. Precies de zaken waarop hij zijn carrière heeft gebouwd. Maar vanwege het uiterst gefragmenteerde en opportunistische karakter van de Israëlische coalitiepolitiek lukte het jaar na jaar - en verkiezing na verkiezing - niet om Netanyahu buitenspel te zetten, al haalde hij zelden meer dan een kwart van de stemmen.
Ook het veiligheidsestablishment - de invloedrijke groep van generaals en inlichtingenfunctionarissen - had al voor de oorlog weinig vertrouwen meer in het vermogen van de premier om leiding te geven. Na 7 oktober maakte vrijwel de volledige politieke en veiligheidstop van Israel emotionele excuses voor hun falen om Israël veilig te houden - met uitzondering van Netanyahu. Wat hij wel probeerde was zijn minister van Defensie te ontslaan en de schuld van de ramp op zijn militaire inlichtingendienst te schuiven.
'Hij heeft alle tactieken geprobeerd om zichzelf vrij te pleiten van verantwoordelijkheid', zegt Zonszein. En dat is Netanyahu niet vreemd. De premier wordt aangeklaagd wegens fraude, omkoping en vertrouwensbreuk - maar dit alles zorgt niet voor introspectie. Al drie jaar lang lopen er drie rechtszaken tegen Netanyahu. Evengoed heeft de premier in de tussentijd drie verkiezingen en een pandemie doorstaan.
Gekneed door zijn handen is het Israël van nu een land waarin de minister van Financiën, hardliner Bezalel Smotrich, zichzelf een trotse homofoob noemt en zich niet geneert om openlijk te streven naar het annexeren van de Westelijke Jordaanoever. In een coalitie met ook Itamar Ben-Gvir, die eerder veroordeeld werd voor lidmaatschap van de terroristische organisatie Kach en openlijk de Israëlische terrorist Baruch Goldstein ophemelt, zijn bibïsme en kahanisme (een extreem-religieuze annexatie-ideologie) inmiddels de pijlers van Israëls rechterﬂank geworden.
'Netanyahu zit nu vast aan zijn uiterst rechtse regering met ministers die geen enkele ervaring hebben in het veiligheidsapparaat, maar wel duidelijk populistische belangen hebben', zegt Zonszein. De prioriteit van de extreem-rechtse partijen ligt bij wraak en verdere kolonisatie. 'De gijzelaars terughalen naar Israël was aan het begin van de oorlog geen prioriteit, tot er massaal Israeliërs de straat op gingen en de druk begonnen op te voeren.'
Hoe boos ze ook zijn op Hamas, de Israëlische burgers houden volgens Zonszein hun premier verantwoordelijk voor de aanslag van 7 oktober. 'De meeste Israëliërs geloven niet dat hij het land uit deze oorlog kan leiden. De Amerikaanse regering gelooft dat ook niet. Er is een duidelijk verlangen naar een andere regering, maar niemand weet precies wanneer en hoe. Netanyahu dwong een versplintering af van rechts en centrum-rechts in Israël, geen van die partijen heeft een duidelijke visie die van Netanyahu verschilt. We praten steeds over hoe de Palestijnen een verlamd leiderschap hebben, met corrupte leiders en dat de Palestijnse Autoriteit vernieuwing nodig heeft. Maar Israël heeft dat ook echt nodig, nieuwe mensen in de politiek. Israël onder Netanyahu zit vast, al heel lang.'
'De vraag is of ik denk of we voor altijd met het zwaard zullen leven. Het antwoord is ja'