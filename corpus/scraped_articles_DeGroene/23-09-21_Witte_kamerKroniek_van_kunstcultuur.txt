Witte kamer Kroniek van kunst&cultuur

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
21 september 2023
TELEVISIE Kitten of vluchteling?
'Waarom zijn we zo empathisch naar de een en zo wreed naar de ander? Het is een vraag die de Iraans-Nederlandse fotograaf en filmmaker Tina Farifteh al langer bezighoudt. 'Ik kijk, ik blijf maar kijken, ik wil mijn ogen sluiten, maar het lukt niet', zegt ze aan het begin van haar korte documentaire. Ondertussen zien we beelden van Oekraïense vluchtelingen die aan de grens met thee en limonade worden verwelkomd, ook hun katten en honden, afgewisseld met die van zwarte lichamen die drijven in zee en grenswachters die migranten en vluchtelingen terugslaan met ijzeren staven.
Tina Farifteh (Teheran 1982) gebruikt graag de confrontatie, het ongemak, dat waar we liever van wegkijken. Ze nodigt uit tot reflectie. Dat deed ze ook met eerdere projecten, zoals in haar prijswinnende audiovisuele installatieThe Flood,over vluchtelingen die verdrinken in de Middellandse Zee en de retoriek van politici tegen hen, waarmee ze twee jaar geleden cum laude afstudeerde aan de Koninklijke Academie van Beeldende Kunsten in Den Haag.
Wat is empathie? vraagt Farifteh inKitten of vluchteling?aan een aantal mensen die in een kale witte ruimte zitten. 'Je inleven in iemand anders', zegt hondentrimmer Bape Nentjes, die een Oekraïens gezin met 25 honden opvangt. 'Beïnvloed zijn door de emoties van een ander', zegt bioloog Frans de Waal. 'Het kan tot handelen leiden, maar niet per definitie', constateert filosoof Ignaas Devisch. 'Ik zie een hiërarchie in welk leven we belangrijk vinden', zegt Roos Ykema, hulpverlener aan de Europese buitengrenzen.
Farifteh confronteert niet alleen de kijker, maar ook drie proefpersonen. 'Wie red je uit een oorlog?' vraagt ze hun, en laat ze kiezen: een gesluierde vrouw van middelbare leeftijd of een jonge blonde vrouw, een zwarte tiener of een witte baby... Hoe bepalen we wie we redden? Wie is liever, zieliger, onschuldiger? Of gaat het om wie op ons lijkt? 'Empathie voor de eigen groep kan leiden tot haat tegen de ander', weet mensenrechtenactivist Jerry Afriyie.
En wie is dan 'ons'? Hoort zij daar zelf bij? vraagt Farifteh zich af. Ze ziet immers dagelijks mensen die op haar, haar ouders, haar broertje lijken aan de EU-grens in elkaar geslagen worden.
Kitten of vluchteling?is een intrigerende, bijna pamflettistische zoektocht. Het biedt een nieuw en verrassend kader waarmee we naar de ander en naar het thema migratie kunnen kijken. Doordat Farifteh de geïnterviewden uit de context van hun eigen leven in een witte kamer laat zitten, wekt het de indruk van een klinisch laboratoriumonderzoek. Het laat de vragen die ze opwerpt resoneren, ook naar de kijker. Een prachtig moment is als ze een baby alleen door die kamer laat kruipen, en als die begint te huilen, hartverscheurend, komt er niemand om het te troosten, net iets te lang.
Irene van der Linde
Kitten of vluchteling?
gaat op 24 september in première op het Nederlands Film Festival,https://filmfestival.nl. Ook te zien op 2Doc Kort: 26 september, 23.35 uur, VPRO, NPO 2
Tina Farieh / Prospektor | Kitten of vluchteling documentaire van Tina Farifteh