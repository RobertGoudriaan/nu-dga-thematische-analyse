Sprekende kunst

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
13 juni 2024
THEATER Roof
Curator Sunny, gespeeld door Tara Hetharia, is een hoogopgeleide vrouw van kleur die in het museum waar ze werkt een expositie aan het opbouwen is. Dan begint een van de werken tegen haar te spreken. Het kunstwerk dat tot leven komt wordt gespeeld door Bo Bojoh. Het is een onweerstaanbaar uitgangspunt. Een sprekend kunstwerk, lang geleden geroofd en nog altijd aanwezig in een Nederlands museum, wat dat niet allemaal te vertellen zou kunnen hebben, over de dieven, over zichzelf, over de perspectiefverschuiving die gaande is in de Nederlandse musea.
Het deed onwillekeurig even terugdenken aan de manshoge tempelwachters die kunstenaar Jikke van Loon in 2013 aantrof in het toen opnieuw geopende Rijksmuseum. Ze kwamen uit Yokota, nabij Kyoto, en raakten haar diep. Ze wilde de beelden bij wijze van spreken direct eigenhandig terugbezorgen in de kleine Japanse gemeenschap en begon een project - waar de inwoners, zoals bleek, niet onverdeeld op zaten te wachten.
De voorstelling, geschreven door Maxine Palit de Jongh en geregisseerd door Ada Ozdogan, begint in de donkerte van het gesloten museum en opent met de geboorte van het werk. Het is onderweg naar zijn heilige sokkel op het podium en beschrijft zichzelf met een afstand die associaties opriep met de schrijftafel. Het vertelt van deze eigen, generieke geboorte met de stem van de schrijver. Het is jammer dat er van de schrijftafel heel weinig concrete en precieze informatie komt, het generieke zit inleving in de weg. Wie het kunstwerk gemaakt heeft, waar het gemaakt is en met welk doel wordt niet gedeeld.
Dan komt de curator binnengelopen. Ook zij vertelt haar oorsprongsverhaal, gegoede middenklasse, een buitenbeentje, niet wit. Een karakteropbouw die haar ook reduceert. 'Sunny' zegt ze zelf, 'wie verzint dat nou Sunny/ Soms zeg ik dat ik Sonja heet/ dat past beter bij de anderen.' Dat juist zij, opgegroeid in een witte wereld en niet in contact met haar herkomst, in gesprek komt met dit geroofde werk zou een even beangstigende als hoopgevende groei teweeg kunnen brengen. Soms kiert daar iets van door de gesloten tekst heen, bij een beschrijving van een tropische omgeving, vol, zinnelijk, levend. 'Ik dacht dat ik een tuin was, ik bleek een bos te zijn.' Of wanneer het ongelukkig ogend kunstwerk het al die tijd heerlijk heeft gevonden bekeken te worden en met lichtheid en speelsheid aanlokkelijk poseert. Het onverwachte is de kleine verademing.
Het toneelwerk wordt vormelijk en inhoudelijk in heilige ernst gebracht. UitRoofklinkt een ernst op, die in de tijdgeest terug valt te zien, een gijzelende ernst, nivellerend. Alles is zo erg, grote omzichtigheid is geboden, fluwelen handschoenen. Ik wil dat voor de duur van een lunchtheatervoorstelling geloven. Maar nu weet ik nog niks over het kunstwerk. Met welk doel is het vervaardigd? Wie bleef achter met lege handen? De verbeelding zweeg. Terwijl fictie redt.
Han van Wieringen
Roof,
Likeminds / Maxine Palit de Jongh, Ada Ozdogan / Theater Bellevue,https://theaterbellevue.nl