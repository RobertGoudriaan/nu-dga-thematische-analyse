Macron en de mensen Buitenland

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
11 juli 2024
Na de opluchting decasse-tête.Want het radicaal-rechtse Rassemblement National mag buiten de poort van de macht gehouden zijn, daarmee gloort er in Frankrijk nog allerminst een nieuwe dageraad - hoe vurig links dat na de gewonnen verkiezingen ook hoopt, én roept. Al eens een grimmige communist in één regering zien zitten met een montere liberaal? Elders misschien, maar niet in de van gewelddadig conflict doortrokken politieke cultuur van Frankrijk.
Het zou te vroeg zijn om te zeggen dat bestuurlijke onbestuurbaarheid in het verschiet ligt, maar gemakkelijk wordt het niet. Chaos en stagnatie liggen op de loer, en laat dat nu juist datgene zijn waar een partij als RN op floreert. Concreet: het zogeheten Front républicain, waarbij politieke partijen van centrum-rechts tot uiterst links samen afspraken maken om RN waar mogelijk dwars te zitten, heeft gewerkt. Maar geen van de partijen beschikt over een meerderheid, met een politiek driestromenland tot gevolg.
Daarbij is de linkse gelegenheidscoalitie in werkelijkheid een krabbenmand die is opgericht om radicaal-rechts tegen te houden, niet om gezamenlijk politieke avonturen te ondernemen. Op cruciale dossiers bestaat geen overeenstemming. Jean-Luc Mélenchon, de leider van het uiterst linkse La France insoumise, geldt als een onaangename en compromisloze brulboei. Niet iemand met wie je aan tafel gaat zitten om afspraken te maken. Sowieso mist Frankrijk de cultuur van parlementaire compromissen - van compromissentout court. Zelfs tussen de centrum-rechtse Les Républicains en de centristen van Macron lukte dat afgelopen twee jaar al niet. Het was een van de redenen voor Macrons onnavolgbare beslissing om nieuwe verkiezingen uit te schrijven.
Raphaël Glucksmann, de dynamische voorman van de langzaam opkrabbelende Parti socialiste, zei op verkiezingsavond dat dit de kans was om het Franse parlementaire leven opnieuw uit te vinden en op zoek te gaan naar werkbare meerderheden. Dat zou heel mooi zijn, ware het niet dat Frankrijk geen parlementair maar een presidentieel systeem kent: de in 1958 door Charles de Gaulle gestichte Vijfde Republiek. Dat was primair een reactie op de chronische instabiliteit en het handjeklap van de Vierde (1946-1958). Wat ook meespeelde was dat De Gaulle ervan overtuigd was dat de Fransen altijd heimelijk zijn blijven verlangen naar een koning. Het trauma dat de onthoofding van koning Louis XVI teweegbracht is nooit helemaal geheeld. Daarom ontwierp hij een monarchale president, in het bezit van onevenredig veel macht én van het vleugje mystiek waarop alleen absolutistische vorsten kunnen bogen. Het parlement was in naam onafhankelijk, maar diende in de praktijk de uitvoerende macht.
Deze verticaliteit bracht ook een gevaar met zich mee, namelijk dat de president niet alleen wordt gezien als een van de werkelijkheid afgesneden monarch, maar zich er ook naar gaat gedragen. Eigenlijk alle Franse presidenten na De Gaulle raakten op enig moment opgesloten in het paleis waarvan ze eerder plechtig hadden beloofd de ramen open te zetten: het Élysée. 'Altijd komt er een moment dat de president zich tot zijn raadgevers richt en verzucht: "Ik sta te ver af van de gewone Fransen, van hun werkelijkheid"', vertelde Patrick Buisson me ooit. 'Zeker wanneer zijn populariteit terugloopt. Dan roept hij: "Ik zit hier opgesloten, ik wil het veld in, ik wil de mensen zien!"'
Buisson (1949-2023) was destijds de belangrijkste adviseur van president Nicolas Sarkozy, en in die hoedanigheid verantwoordelijk voor de hard-rechtse identitaire lijn waarmee deze de weg effende voor radicaal-rechts. 'Dan gaat hij dialogen aan met "gewone mensen"', zei Buisson, 'maar dat zijn nepdialogen, want de president is daar in de volledige beschikking van zijn macht, met zijn taal, zijn gebaren... En wanneer die mensen dan hun zorgen voor hem neerleggen, accentueert dat de kloof tussen de president en het volk juist.'
Het was bij uitstek iets wat Macron overkwam, hoe sociabel hij in de media ook overkomt. De macht is er volgens hem om uitgeoefend te worden. Alleen gebeurde dat steeds meer vanaf het eiland waartoe het Élysée afgelopen paar jaar ook in zijn geval getransformeerd is. Zo verwerd de presidentiële macht op een paradoxale manier tot presidentiële onmacht. Macrons beslissing om het parlement te ontbinden en nieuwe verkiezingen uit te schrijven illustreren dat. En zo zit Frankrijk nu opgescheept met eenlame duck-president én een parlement zonder meerderheid. Er zijn slechtere momenten om aan de kant te staan, zoals RN nu noodgedwongen doet. In 2027 zijn er presidentsverkiezingen.
De Franse presidentiële macht verwerd tot presidentiële onmacht