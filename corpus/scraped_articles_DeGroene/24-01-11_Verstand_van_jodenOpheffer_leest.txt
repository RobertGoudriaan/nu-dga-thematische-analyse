Verstand van joden Opheffer leest

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
11 januari 2024
Toen de oud-hoofdredacteur vanDe Groenewist dat hij zou sterven, bezocht ik hem met enige regelmaat. We spraken dan over van alles, maar met name over journalistiek en literatuur. 'Ik had graag nog een boek over Shakespeare geschreven met als titelGeweld en seks bij Shakespeare',zei hij.
'Waarom?' vroeg ik.
'Ach, beste jongen, Shakespeare was specialist in moord en doodslag, in wraak, bedrog, verraad. Die verkrachting van Lucretia... Prachtig.' Toen hij begreep dat zo'n werk er niet meer van kon komen, zei hij: 'Dan moet jij dat maar doen. Seks en geweld. Zo'n boek moet verkopen.'
'Ja, zal ik doen, Martin.'
Ik wist nog niet dat dit een voor mij schier onmogelijke taak was. Toen ik in Londen aan een antiquaar vroeg hoeveel boeken hij dacht dat er over de grote bard waren geschreven, zei hij: 'Zo'n tienduizend, sir.' Ik kocht bij hemShakespeare, Sex and the Print Revolutionvan Gordon Williams enA Dictionary of Sexual Language and Imagery of Shakespearean and Stuart Literature.De antiquaar gaf mij nog elf titels op over seks en geweld bij de grote bard en ik begreep dat het boek dat mij voor ogen stond al was geschreven.
Het allerlaatste stuk dat Martin overigens inDe Groenepubliceerde, en naar aanleiding waarvan ik de opdracht van Martin kreeg, verscheen op 16 februari 2002 en betrof uiteraard een artikel over Shakespeare:Shylock, de woekeraar.Onder die titel verscheen na zijn dood een boekje bij uitgeverij Mets & Schilt. Een meesterwerkje van 45 pagina's. Shylock, de joodse geldschieter die best geld wil lenen aan Antonio, de minnaar van zijn dochter. Maar als het geld niet kan worden terugbetaald wil hij een pond van Antonio's mensenvlees.
Van Amerongen vertelt hoe het toneelstuk gebruikt en misbruikt is. Met instemming citeert hij H.A. Gomperts die schreef dat Shylock, de jood, na de Tweede Wereldoorlog een hybridisch monster was geworden. Van Amerongen: 'De joodse woekeraar werd, nadat zijn vervolgers in Neurenberg waren opgehangen, veredeld tot een soort bloedbroeders van Nathan de Wijze, en om zijn gedrag te verklaren werden de christenen zo onsympathiek mogelijk afgeschilderd (...) wat over het algemeen de kwaliteit van het gebodene niet ten goede kwam.'
Het valt me op dat bij herlezing van het toneelstuk en het schrijven van dit artikel (in Gaza vallen de bommen als regenwater en het antisemitisme groeit weer welig) die ene monoloog van Shylock het nog steeds waard is om uit het hoofd te leren. Martin noemde die 'verschrikkelijk en hartverscheurend'. Antonio's vriend Salerio vraagt zich af wat Shylock in godsnaam moet met dat pond waardeloos mensenvlees. En dan zegt Shylock: 'Om vis mee te vangen, nou goed? Als ik er niets mee kan voederen, dan voeder ik er mijn wraak wel mee. Hij hoonde me om mijn winst, hij heeft mijn volk bespot, mijn handel gedwarsboomd en mijn vijanden tegen mij opgestookt. En waarom? Omdat ik een jood ben. Heeft een jood geen ogen, geen handen, geen ledematen, geen zintuigen, hartstochten, genegenheden? Wordt een jood niet gevoed door hetzelfde voedsel, gewond door dezelfde wapenen, gekweld door dezelfde kwalen, genezen door dezelfde geneesmiddelen, verkild en verwarmd door dezelfde winter en zomer als de christen? Als je ons steekt, bloeden wij dan niet, als je ons vergiftigt, sterven wij dan niet? En als je ons onrecht aandoet, zullen wij dan geen wraak nemen?'
Hoe deze schitterende monoloog te interpreteren? Is hier een mens (van vlees en bloed) aan het woord, of een wraakzuchtige?
'Shakespeare, de ogenschijnlijke antisemiet, had geen verstand van joden', legt Martin van Amerongen uit. De plot had Shakespeare ergens gestolen. 'Hoe kon hij weten dat het de joden in werkelijkheid ten strengste verboden was zich aan dit soort goddeloze praktijken te bezondigen, praktijken die elders in het religieuze spectrum niet ongebruikelijk waren?' Om te besluiten met: 'Geen vrome jood, waar ook ter wereld, zou het in zijn hoofd halen in ruil voor drieduizend dukaten...'
Shakespeare schreef het stuk eind 1596.
Als je ons steekt, bloeden wij dan niet, als je ons vergiftigt, sterven wij dan niet?