Euforie Kroniek van kunst&cultuur

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
13 februari 2025
FILM The Brutalist
De Amerikaanse regisseur Brady Corbet draaide zijn voor tien Oscars genomineerdeThe Brutalistin het anachronistische VistaVision-format. Het eindproduct werd gekopieerd op onder meer 70mm-prints. Analoog, dus. Zo zag ik de film in de grootste zaal van het Amsterdamse Eye Filmmuseum. Dit is relevant, omdat 'vorm' misschien wel het hele punt is vanThe Brutalist.
Het verhaal gaat over een architect, László Tóth (Adrien Brody), die als Hongaars-joodse overlevende van kamp Buchenwald naar Amerika vlucht. Daar wacht een leven van ellende op hem. Hij wordt beledigd en uitgebuit, maar uiteindelijk groeit hij uit tot een van de grondleggers van de brutalistische architectuur. Deze 'blokkige' bouwstijl wordt gekenmerkt door onafgewerkt beton en ruwe materialen zoals glas, steen en staal (Le Corbusier sprak vanbéton brut).Uit vorm moet de rest voortvloeien: de wijze waarop mensen het brutalistische gebouw, dat vaak een openbare functie heeft zoals universiteit of bibliotheek, gebruiken. Hoe mensen dat precies doen, wat ze binnen de muren uitvoeren, is voor de architect niet echt interessant. Het gebouw zelf is alles.
Terug naar VistaVision. Regisseurs zoals John Ford en Alfred Hitchcock gebruikten de techniek - 35mm film gekanteld zodat de perforaties horizontaal liggen en de beschikbare resolutie twee keer zo hoog is - in de jaren vijftig effectief om weidsheid, óók verticaal, te creëren (zieThe SearchersenNorth by Northwest).Zo ook inThe Brutalist,specifiek in de scène waarin László met zijn weldoener-werkgever, de miljonair Harrison Lee Van Buren (Guy Pearce), in Italië is om marmer uit te zoeken voor het gebouw waar de architect aan werkt. Op de achtergrond is iets wat lijkt op een wand van blokken marmer. Je weet eerst niet wat je precies ziet. Dan lopen László en Van Buren het beeld binnen, alsof ze mieren zijn aan de voet van een berg.
Door vorm legtThe Brutalistde psychologie van machtsmisbruik bloot. De context is de opkomst van het naoorlogse ultrakapitalisme dat gangster-zakenlieden zoals Van Buren voortbrengt, een mix van F. Scott Fitzgeralds Jay Gatsby en de losgeslagen huisjesmelker momenteel in het Witte Huis. Ook László zwicht voor het systeem waar hij onwillekeurig deel van wordt. Een van zijn werknemers, een goede vriend, vernedert hij als er iets misgaat tijdens het bouwen.
Nog een thema is de tirannie van creativiteit. Hoe het kunstwerk tot stand komt en wie de kunstenaar voor de voeten loopt, dat is allemaal irrelevant. De kunstenaar moet en zal scheppen. Alleen het eindproduct telt, en dat van Corbet staat als een huis. Of monument: de film is een ode aan cinema zelf, aan wat in deze kunstvorm mogelijk is wanneer de kunstenaar fysieke elementen - camera, lichten, lichamen binnen een setting - perfect combineert om griezelig mooie beelden te scheppen die je in je bioscoopstoel achterlaten in een staat van euforie.
Gawie Keyser
Nu te zien
Universal Studios | László Tóth (Adrien Brody) en Erzsébet Tóth (Felicity Jones) in The Brutalist