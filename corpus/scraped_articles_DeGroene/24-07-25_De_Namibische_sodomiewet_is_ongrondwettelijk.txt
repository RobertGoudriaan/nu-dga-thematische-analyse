De Namibische sodomiewet is ongrondwettelijk

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
25 juli 2024
Windhoek- In minder dan vijf minuten is het gedaan. De rechter komt vanachter een deur, schuift op zijn stoel, mompelt een paar zinnen, staat op en verdwijnt achter de schermen. Mensen kijken om zich heen, fluisteren, wiebelen heen en weer. Was dat het?
Het enige woord dat enigszins verstaanbaar uit de mond van de rechter rolde, is 'ongrondwettelijk'. Maar wat precies? De oude 'sodomiewet' uit 1927, die standhield na de apartheidsperiode, en seks en zogenoemde 'onnatuurlijke overtredingen' tussen mannen criminaliseert? Of vindt het hof juist dat seksuele relaties tussen mannen en trans personen niet mogen van de grondwet?
Friedel Dausab, de lhbtqi+-activist die de overheid aanklaagde, staat op. Zijn advocaat geeft hem een knuffel. In de zaal schieten blikken over en weer. Goed nieuws? Ja, goed nieuws!
Hoewel de sodomiewet haast niet werd gehandhaafd, zegt Dausab tijdens een persconferentie, leefden mensen zoals hij permanent in angst. 'Deze wet is al decennialang een struikelblok. Voor erkenning door de overheid, steun van familie, veilige medische zorg. Eindelijk dromen ook wij van liefde die geen misdaad is.'
Lhbtqi+-activisten stromen naar de hoofdstraat, Independence Avenue. Ze dansen in het park. Het is feest, al duurt het maar een dag. Want er hangt een schaduw over deze uitspraak. Ruim een jaar geleden slaakten de activisten ook een zucht van opluchting. Namibië heeft geen legaal homohuwelijk. Maar het hooggerechtshof oordeelde dat Namibiërs die in het buitenland trouwen met iemand van hetzelfde geslacht dezelfde rechten genieten als ieder ander. De overheid opereerde nadrukkelijk niet volgens die norm.
Op papier een overwinning, in de praktijk olie op het vuur. Na de uitspraak van het hof lieten kerkelijke organisaties in het overwegend christelijke land fel van zich horen. Parlementsleden dienden wetsvoorstellen in die het homohuwelijk juist strafbaar moeten maken, net als elke vorm van steun aan of 'promotie van' homoseksualiteit, met risico op gevangenisstraf tot zes jaar of duizenden euro's boete. De wetten haalden een meerderheid in beide kamers van het parlement, maar zijn nog niet getekend door de president. Afgelopen jaar zijn in Namibië zes trans en queer personen vermoord.
Ook de sodomiewet is niet definitief van tafel: de overheid kan in hoger beroep gaan. 'Maar vandaag zijn we opgetogen', zegt Dausab. 'Eén zin in de grondwet blijft me altijd bij: iedere Namibiër heeft het recht op het nastreven van geluk.'