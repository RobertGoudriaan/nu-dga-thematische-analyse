Radicale eerlijkheid Buitenland

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
3 november 2022
Leidende experts van de geopolitiek hebben één ding gemeen: grote veranderingen in de wereldverhoudingen zien ze niet aankomen. Hun werkelijkheid is de waarheid van gisteren, de status quo waaraan zij hun baan en reputatie danken. De suspense die hoort bij aanstaande grote verandering wordt ergens anders gevoeld. Meestal is dat ver buiten de studeerkamers van de experts: aan de frontlijn van de geopolitiek. Daar raakt het leven doortrokken van de onrust die hoort bij onzekerheid. In Oost-Europa kunnen ze daar al decennia over meepraten. In Hongkong en Taiwan ook.
Maar diezelfde onrust woekert breder. En daar werken de experts aan mee. Want het buiten de deur houden van de wanorde in de wereld, gewoon doorgaan en rustig gaan slapen, dat heeft een prijs. Wie opdraait voor die prijs voelt een werkelijkheid die heel anders is dan die van de experts en de regeringen die hangen aan de bestaande orde. Buiten de westerse wereld voelt men dit al heel lang, via alsmaar nieuw geweld, droogte, wassend water, honger.
Maar ook in het Westen zelf kan men hier al jaren over meepraten. Wie afhankelijk is van werk in de productielagen van onze plofeconomie ervaart verlies aan controle, stuit op de harde werkelijkheid van een leven zonder bezit in een samenleving die steeds minder doet aan herverdeling (via belastingen) en, in plaats daarvan, haar ordening steeds meer uitbesteedt aan de mores van het geglobaliseerde kapitaal, kampt met verslavingen aan genotscommercie en schijnbaar goedkoop geld, schaamt zich.
Die schaamte is een fundamenteler onderdeel van de huidige tijd dan wij ons realiseren. Zij stimuleert een reflex, niet van de rede, maar een emotionele. Die reflex kleurt het heden en kan worden samengevat in het volgende axioma: de schaamte bestrijden door er voorbij te gaan. De schaamte voorbij, dat betekent: geloven in de illusie van een nieuwe wereld zonder oude conventies.
Dit is de grote westerse verleiding in deze tijd van systeemcrisis. Zij is constant en overal aanwezig, als de barometer die de grote omwenteling voorspelt. Dat men ook in Europa valt voor deze verleiding van schaamteloosheid mag geen verrassing zijn. Want als de EU iets past in de huidige wereldtoestand, dan is dat schaamte. Die schaamte zou een kracht kunnen zijn om te leren van de geschiedenis. In de politiek zou zij moeten gelden als leitmotiv, juist nu. Maar met schaamte win je geen verkiezingen.
Met schaamteloos nationalisme kan dat wel. Het is deze paradox van de open samenleving, en het daarin ingebakken gevaar van zelfdestructie, die ten grondslag ligt aan de Europese verwarring van dit moment. Want dat is toch vooral wat Europa nu is: verward. Die verwarring weerspiegelt wat volgt op schaamte bij wie zich - uit vals of oprecht fatsoen - verzet tegen de schaamteloosheid als oplossing. Onze leiders zitten muurvast in deze amechtige surplace. Gevolg: zij zijn matig en dubbelzinnig, terwijl precies het tegenovergestelde gevraagd is.
Gelukkig zijn er ook uitzonderingen. Leiders die kiezen voor het enige alternatief voor schaamteloosheid: radicale eerlijkheid. Misschien niet toevallig is de meest uitgesprokene tot nu toe iemand die veel heeft om zich voor te schamen: Josep Borrell, de hoge vertegenwoordiger voor het buitenlands beleid van de EU. Op 10 oktober gaf hij een speech in Brussel. Borrell ontzag zichzelf niet. Hij somde al zijn eigen expertfouten op, kort en hard. Daarna haalde hij uit naar zijn gehoor, de diplomatieke dienst van de EU. Deze experts met hun luxelevens, hij verweet ze luiheid, laksheid, matigheid en dubbelzinnigheid.
Borrell zelf verkoos radicale eerlijkheid, over de 'danteske' crises in Afrika, het gewelddadige Russische nationalisme, onze valse categorieën van democratischondemocratisch, onze verslaving aan goedkoop, de nefaste zwaktes van onze technocratie in tijden van geopolitiek. En hij riep op tot de moed om echt te denken. Moed die nu zo nodig is, maar zo vaak zo ver weg lijkt. Hij schreeuwde het zijn gehoor bijna toe:'"We have never done it" is not a recipe.'Zo is het. En alleen zo kan de verleiding van de schaamteloosheid (en het Europese nationalisme dat dit doet bloeien) weerstaan worden. Een toontje lager is te weinig om Europa te doordringen van wat nodig is om overeind te blijven in de nieuwe tijd.
De schaamte is een fundamenteel onderdeel van de huidige tijd