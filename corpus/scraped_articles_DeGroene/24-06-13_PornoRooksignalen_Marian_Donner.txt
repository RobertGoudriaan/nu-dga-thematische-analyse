Porno Rooksignalen Marian Donner

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
13 juni 2024
Naast alle woede mag nu ook seks op X ongefilterd worden geloosd. Wat verhult die directe bevrediging?
Van alle sociale media is X het platform dat het meest op ophef drijft. Gebruikers laten zich hier dagelijks meevoeren op golven van woede en ontzetting over wat iemand nu weer heeft gezegd of gedaan, ze verkeren in een continue staat van opwinding: geen wonder dus dat X voortaan ook porno toelaat. Voorheen werd het al oogluikend gedoogd, maar sinds vorige week mag het officieel. Bij de radicale vrijheid van meningsuiting, het jezelf laten zien, die eigenaar Elon Musk propageert hoort volgens een verklaring van X nu eenmaal ook de vrijheid om seksuele 'overtuigingen, verlangens en ervaringen' te delen. Zolang de porno, vanzelfsprekend, met wederzijdse instemming is gemaakt. Maar hoe weet X dat? En hoe gaat het bijvoorbeeld de verspreiding van wraakporno verhinderen? Het is niet alsof we slachtoffers doorgaans zomaar op hun woord geloven.
Toen in oktober 2017 de hashtag MeToo viraal ging, en plotseling zichtbaar werd hoe onnoemelijk veel vrouwen lastiggevallen, aangerand of verkracht zijn door mannen met macht was de verwachting nog dat er eindelijk iets zou veranderen. Misschien dat de macht zich zelfs beter zou gaan gedragen. Nu, bijna zeven jaar later, in een willekeurige week in mei, volgens mij zelfs op een en dezelfde dag, kwam het bericht voorbij dat een beroemde bergbeklimmer stelselmatig vrouwen lastigvalt, dat een podcastmaker een jonge vrouw heeft misbruikt, dat Jeroen Rietbergen niet wordt vervolgd voor verkrachting (te weinig bewijs, natuurlijk, er was niemand bij), was er dat filmpje waarop Sean 'Diddy' Combs zijn ex-vriendin in elkaar slaat, en beantwoordden vrouwen online de vraag of ze liever alleen in een bos zouden zijn met een onbekende man of met een beer nog altijd massaal: met een beer ('een beer beweert niet dat ik het zelf wilde', 'een beer doet niet maandenlang of hij me aardig vindt', 'de beer zou zijn aanval niet filmen', 'als ik de aanval overleef geloven mensen me naderhand, vragen ze niet wat ik aanhad, impliceren ze niet dat ik het zelf heb uitgelokt, maken ze zich geen zorgen om de carrière van de beer').
Al tijdens #MeToo werd duidelijk dat hoge bomen pas vallen als de reguliere media, de kranten en tijdschriften, zich ermee bemoeien. Zij moeten op onderzoek uit gaan. Over X wordt vaak gezegd dat het een publiek tribunaal is, dat een enkele aantijging voldoende is om iemand te laten hangen, dat we mede daarom in een cancelcultuur leven waarin je ook niets meer kunt zeggen, maar keer op keer blijkt toch vooral dat burgers hier elkáár aanvallen. Slachtoffers zijn mensen die raar dansten, dronken waren, een misplaatste grap maakten, een verkeerd shirt aanhadden (ook wel bekend alsshirtgate).Het zijn Turkse en Marokkaanse meisjes zonder hoofddoek die worden aangevallen door islamitische jongens die hen filmen en een hoer noemen, het is een proPalestina-demonstrante van een jaar of achttien waar de tig keer zo oude Huub Stapel online overheen klapt: 'Kent iemand dit wicht??' Het zijn de machtelozen die zich op de machtelozen storten.
Ooit was de belofte van sociale media intimiteit. Mensen zouden nader tot elkaar komen, echte connecties maken, er zou eenglobal communityontstaan waarin ruimte was voor iedereen en, idealiter, de macht zou worden herverdeeld. Wat we echter kregen was porno.
Porno, schrijft de Koreaans-Duitse filosoof Byung-Chul Han inDe transparante samenleving,'is het rechtstreeks contact tussen beeld en blik'. Er is geen duiding nodig, geen context, er wordt niets verhuld, porno is wat het lijkt. De waarde ervan ligt in de expositiewaarde, in het feit dat alles open en bloot zichtbaar is. Het doel is directe bevrediging. Of dat nu de bevrediging van seksuele impulsen is of van de door algoritmen gestuurde woede die op X wordt geëjaculeerd.
De porno is overal. Via de etalages van LinkedIn en Tinder exposeren we onszelf (kies mij!). Influencers gooien hun hele leven in de uitverkoop. Politici gebruiken hun spreektijd in de Tweede Kamer maar al te vaak om content te genereren voor hun sociale-mediakanalen. Regelmatig haalt een gebeurtenis het journaal enkel en alleen omdat er beeld van is (een treinongeluk in India met acht doden, een vechtpartij in een ver-weg-parlement). En ondertussen is er nauwelijks nog een plek te vinden waar burgers níet gefilmd, getracked en getraced worden, of het nu online of offline is.
Wat doet al die zichtbaarheid met een mens? Volgens Han blijft bij porno niets verborgen, wat je ziet is wat je krijgt: 'Onder de oppervlakte bevindt zich niets.' Zelf zou ik zeggen dat, zeker bij echte pornofilms, zich onder die oppervlakte de macht bevindt: hier stroomt het geld, de exploitatie, de misogynie op pornosets die zo vaak beschreven is. En hetzelfde geldt voor politiek, sociale media of de samenleving als geheel. Macht verhult zich achter zichtbaarheid. We zijn er zelf bij, werken er misschien zelfs aan mee, maar een beer zou nooit zeggen dat dit een wederzijdse relatie is.
Onder de oppervlakte zit macht: hier stroomt het geld, de exploitatie, de misogynie