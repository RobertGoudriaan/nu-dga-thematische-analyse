Poekie

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
9 mei 2024
Graag reageer ik op het artikelDe moordlust van Poekie (De Groene,25 april) waarin redacteur Jaap Tielbeke zijn kattenschaamte bespreekt vanwege het jachtgedrag. In plastische woorden beschrijft hij zijn kat als moordzuchtig monster en gaat mee in het idee van de kat als invasieve exoot die de aantallen vogels decimeert. Jammer genoeg komt zijn informatie vooral uit de hoek van mensen met dit vooroordeel. Zo refereert hij aan situaties op eilanden die niet representatief zijn voor het vasteland of onderzoeken uit het buitenland die niet voor Nederland opgaan.
De genoemde schatting van honderden miljoenen prooien (knaagdieren, vogels en amﬁbieën) per jaar klinkt afgrijselijk maar is zeer discutabel. Veel van deze onderzoeken verzamelen cijfers in de lentemaanden en vertalen dit naar een heel jaar of kijken naar het jachtgedrag van verwilderde katten in een klein gebied en passen dit toe op zwerfkatten in stedelijk gebied.
Als kattenliefhebber trek ik de wetenschap niet in twijfel, maar ik kijk liever naar objectieve wetenschap. Zo doet Sovon al tientallen jaren onderzoek naar de ontwikkelingen in aantallen en verspreiding van vogels en noemt de vangst door katten in hun rapport van zowel 2017 als 2022 niet als (hoofd)oorzaak van de afname van de vogelstand. Uit meerdere onderzoeken, zoals een rapport van State of the World's Birds, blijkt steeds opnieuw dat de voornaamste oorzaken voor de wereldwijde dramatische daling van vogelpopulaties de intensieve landbouw, boskap en klimaatverandering zijn.
De term 'invasieve exoot' of 'plaagdier' lijkt te worden gebruikt om negatieve emoties op te wekken over onze spinnende viervoeter. De kat staat niet op de lijst van invasieve exoten, en terecht. Minder katminnende mensen lijken vooral te hopen dat deze benaming door de kracht van herhaling blijft plakken. De kat is een gemakkelijke zondebok. Let wel: ik betwist niet dat katten vogels vangen, maar ik ontken wél dat katten de reden zijn van de afname van de biodiversiteit.
'We kijken weg', wordt er in het artikel geschreven doelend op het gedrag van onze katten. Ja, we kijken weg, niet van het schaamteloze gedrag van onze huiskat maar van de daadwerkelijke oorzaak: de mens. Ik voel dan ook géén kattenschaamte maar mensenschaamte.
CLAUDIA VAN DER LINDEN,
gediplomeerd gedragstherapeut voor katten
U kunt uw
ingezonden
brief van maximaal 400 woorden sturen naargroene@groene.nl