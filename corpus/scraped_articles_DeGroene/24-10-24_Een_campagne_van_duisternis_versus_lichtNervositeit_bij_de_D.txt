'Een campagne van duisternis versus licht' Nervositeit bij de Democraten

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
24 oktober 2024
Een vrijwel onveranderlijke nek-aan-nekrace tussen de Amerikaanse presidentskandidaten Donald Trump en Kamala Harris maakt de Democraten onzeker. Is het Harrismomentum voldoende om haar over de streep te duwen?
Langs Highway 75,die midden door Michigan gaat, duikt ze om de zoveel kilometer op. 'Kamala Harris ondersteunt het minimumloon', staat er op een fors billboard met een foto van de lachende Democratische presidentskandidaat. Daarna, nadat automobilisten reclames voor letselschade-advocaten, nieuwbouwappartementen en borstvergrotingen zijn gepasseerd, de boodschap dat publieke gezondheidszorg bij Harris in goede handen is. Vervolgens: Harris naast een vol boodschappenwagentje en de geruststelling dat zij een plan heeft om hoge prijzen aan te pakken.
Haar tegenhanger is nagenoeg afwezig op de bordjes die tussen de rood en geel verkleurende herfstbladeren prijken. Eén keer is Donald Trump te zien, enkel een uitsnede van zijn fijngeknepen ogen, met het woord 'ongeschikt' eronder. De Democratische campagne heeft schijnbaar een monopolie langs het stuk asfalt richting Saginaw, een weinig florissante stad in CentraalMichigan. Eerst vertrok hier de auto-industrie, daarna volgden de gezinnen. Bijna veertig procent van de bevolking leeft er in armoede, de misdaadcijfers zijn hoog. Klein Detroit wordt Saginaw ook wel genoemd, maar dan zonder de heropleving die Michigans metropool de afgelopen jaren doormaakte.
In Saginaw verkeert de lokale afdeling van de Democratische Partij in een staat van permanente opwinding. Plotseling moesten ze alles omgooien, vertelt Aileen Pattinger, hoofd van de Saginaw Democratic Party. Een wat futloze campagne om stemmers enthousiast te krijgen voor Joe Biden maakte plaats voor een begeesterde poging om Michigan voor Harris te winnen. 'We zagen een enorme toestroom van vrijwilligers', vertelt Pattinger, die 25 jaar op de bluswagen zat en inmiddels een bureaufunctie bij de lokale brandweer heeft. Voor de Harris-borden langs de snelweg - à duizend dollar per stuk - moest de pet rondgaan. 'Eerst wisten we zeker dat we gingen verliezen. Nu melden zich ook onafhankelijke kiezers en zelfs Republikeinen op ons kantoor om de straat op te gaan voor Harris.'
Dit soort signalen zijn veelbetekenend, weten ze in Saginaw. Bij de verkiezingen in 2020 won Biden dit district van ruim honderdduizend zielen met 303 stemmen verschil. In de staat Michigan als geheel ging Biden met 50,6 procent van de stemmen met de hakken over de sloot. Het illustreert hoezeer de Amerikaanse verkiezingen een loopgravenstrijd zijn geworden. Om elke meter electoraal terrein wordt gevochten. 'Saginaw is eenswing districtbinnen eenswing state',zegt Pattinger. 'Het is een politiek cliché om te zeggen dat elke stem telt, maar hier is dat echt het geval.'
En dus stuurt Pattinger de campagnevrijwilligers zeer gericht op pad, naar die kiezers die in de databanken geregistreerd staan als'lean Republican'of'lean Democratic',oftewel: neigend naar een van beide kanten, maar niet vastgeklonken aan een van de twee partijen. Bij vrouwelijke kiezers wordt in het praatje aan de deur of over de telefoon het themareproductive rightsbenadrukt. Het gehele pakket van zorg rond zwangerschappen, abortus en kunstmatige bevruchting komt met de Republikeinen aan de macht in de knel, is de boodschap. Het is de hoop van Democraten dat ook kiezers in conservatieve kringen in de beslotenheid van het stemhokje toch op Harris stemmen, ook al komen ze daar niet openlijk voor uit. Met name de lauwwarme Republikeinen, die niet zo geporteerd zijn van Donald Trump, zouden Harris in Pennsylvania over de streep kunnen duwen.
Dat is althans de conclusie van Sarah Longwell, een politiek analist met misschien wel het diepste inzicht van iedereen in wat deze cruciale kiezersgroep drijft. Longwell houdt uitgebreide gesprekken met focusgroepen van Republikeinse kiezers, een bron die ze heeft meegenomen uit de tijd dat ze zelf voor de Grand Old Party werkte. Inmiddels is ze een prominent gezicht van de numeriek bescheiden maar zeer vocale 'Republikeinen tegen Trump'-beweging.
Wat Longwell opviel bij Republikeinse stemmers in verschillende staten is dat vooral oudere kiezers, en vrouwen in het bijzonder, genoeg hebben van Trump en de Maga-kliek. 'Er zitten te veel rare types tussen om de traditionele Republikeinse achterban gerust te stellen', legt Longwell uit tijdens een bijeenkomst in Philadelphia. De jeugd, voegt ze daaraan toe, is nagenoeg verloren. 'Trump zit er al bijna tien jaar. Jonge Republikeinse kiezers zijn met hem opgegroeid. Voor hen is trumpisme heel normaal.'
'Ik kan het gewoon echt nietmeer opbrengen', verzucht Lynn Eichel. Eichel, gepensioneerd docent, staat geregisseerd als onafhankelijke kiezer en stemde altijd op de Republikeinen. De Capitool-bestorming deed voor haar definitief de deur dicht. 'Al die leugens en al die haat. Het gaat gewoon niet meer', zegt ze. Eichel vertelt haar verhaal in de overdekte sportarena van Erie, Pennsylvania, vlak voordat Kamala Harris daar op het podium verschijnt.
Erie lijkt in veel opzichten op Saginaw: ook hier zijn ze het verdwijnen van industriële massawerkgelegenheid nooit echt te boven gekomen en ook dit kiesdistrict geldt als een windvaan. Barack Obama won Erie twee keer op rij, daarna Donald Trump en daarna weer Joe Biden. Wat Erie verloor aan economisch belang, kreeg het terug aan politiek gewicht. Wie Erie wint, wint Pennsylvania en daarmee ook het presidentschap, is een gedachte waar beide partijen zich aan vastklampen.
Trump bezocht Erie eind september. In een lange toespraak sprak hij over een 'invasie aan de Zuidgrens' en noemde hij Kamala Harris 'verstandelijk beperkt'. Harris, tijdens haar toespraak op 13 oktober, betaalde met gelijke munt terug. 'Hij is in toenemende mate onstabiel en losgeslagen', sprak ze. Daarna verscheen er een video van haar rivaal op een groot scherm. Het beeldmateriaal toonde Trump die sprak over 'binnenlandse vijanden' en het leger afsturen op 'radicaal-links'. 'Kijk, hij is uit op ongeremde macht', sprak Harris. Uit de menigte klonk langdurig boe-geroep.
Ook hier lijkt de Democratische campagne te hebben geluisterd naar wat kenners van het Republikeinse kiezersbestand aanvoeren als belangrijke reden waarom Trump, ondanks zijn steeds verdere radicalisering, zo kansrijk blijft. 'Velen zijn blijven hangen in het beeld dat Trump in 2016 neerzette', zo legde Sarah Longwell uit. 'Het grote verschil tussen deze verkiezingen en de voorgaande is dat Trump nu minder onder een vergrootglas ligt. Veel media hebben besloten niet langer uitgebreid verslag te doen van alles wat hij zegt of laten hem enkel in een positief licht zien.' Het is misschien moeilijk in te beelden voor hoogopgeleide, goed geïnformeerde progressieven, stelde Longwell, 'maar voor veel kiezers is de blootstelling aan de Trump van 2024 minimaal'.
De missie van de Democraten is daarmee een dubbele: benadrukken dat gezinnen en werkenden het beste af zijn met Harris in het Witte Huis én uitleggen wat de mogelijke gevolgen zijn van een eventuele nieuwe ronde Trump. Het Democratische campagnepraatje, van de toespraken van Harris in volgepakte sportstadions tot de paar woorden van de lokale vrijwilliger die iemand een flyer in de handen drukt, gaat dan ook altijd over 'Project 2025', de vermeende blauwdruk voor Trumps eventuele nieuwe ambtstermijn, opgesteld door ultraconservatieve denktanks in Washington. Met het Witte Huis opnieuw in handen moeten de macht en onschendbaarheid van de president fors worden uitgebreid, zo valt op te maken uit de ruim negenhonderd pagina's beleidstekst die de kring rondom Trump heeft voorbereid.
Het tweede oogmerk van Project 2025 is het minimaliseren van de rol van de overheid als het gaat om het leveren van publieke voorzieningen als onderwijs, armoedebestrijding en gezondheidszorg, en het schrappen van regulering op het gebied van onder andere werkgeverschap, economie en milieu. Zowel de Republikeinen als de Democraten hebben daarmee een campagne die draait om het door en door Amerikaanse thema 'vrijheid'. De conservatieve propositie is dat de Verenigde Staten zuchten onder te veel inmenging van de federale overheid. De progressieve tegenwerping is dat vrijheid een loos begrip is als de overheid haar burgers niet beschermt tegen excessen van de markt en niet de basisinstrumenten in handen geeft om een fatsoenlijk leven te leiden. In Saginaw spreekt Aileen Pattinger over dit contrast in haast bijbelse termen. 'Het is een campagne van duisternis versus licht', zegt ze.
Hier openbaart zich de paradox van de huidige presidentsverkiezingen in de Verenigde Staten: alles lijkt op het spel te staan, tegelijk lijkt het of voor veel kiezers niets ertoe doet. Er heeft zich een serie gebeurtenissen voorgedaan die normaal gesproken grote gevolgen zouden hebben. Trump werd op een haar na fataal geraakt door een kogel, bleek in het geniep covidtesten naar Vladimir Poetin te hebben gestuurd en wekte de indruk eerder rijp te zijn voor het bejaardenhuis dan voor het Oval Office, toen hij bijna drie kwartier op het podium stond te deinen op een Spotify-playlist.
Harris harkte de meest begeerde steunbetuiging van dit moment binnen (Taylor Swift), heeft de grootste Democratische campagnekas ooit ter beschikking en hield zich beter staande in debatten met Trump dan haar beide voorgangers. Het resultaat na een aantal tumultueuze weken: nog steeds gaan Trump en Harris nek-aan-nek. 'Afgezien van het compleet wisselen van presidentskandidaat worden nieuwe ontwikkelingen in ieder geval in de peilingen met schouderophalen ontvangen', concludeerde politiek commentator Jay Caspian Kang inThe New Yorker.
'Negeer die peilingen,ze zeggen niets over wie er zal winnen op 5 november', schreef politiek commentator Ezra Klein inThe New York Times.De paar procent verschil in de peilingen en de gemiddelden daarvan vallen telkens binnen de foutmarges die de kiezersonderzoeken hanteren, en vormen daarmee een wankel kompas. Klein haakte daarmee aan op een bredere verwarring in het Amerikaanse commentariaat. Zoals gebruikelijk wordt elke beweging van de beide presidentskandidaten uitgebreid besproken en direct gekoppeld aan de vraag of die beweging de kans om te winnen vergroot of juist verkleint.
Verslaggevers zijn weer uitgewaaierd naar de delen van Amerika waar de verkiezingen bepaald worden, op zoek naar die Republikein achter een bord eieren met spek in dedinerdie zegt genoeg te hebben van Trump, of die Democraat die vindt dat vier jaar Biden en Harris tegenviel en nu uit onvrede maar thuis blijft. Het resultaat is wat Jay Caspian Kang een 'epistemisch moeras' noemde. Aan woorden, meningen en duidingen geen gebrek. Maar het is allemaal zompige grond onder de voeten als het gaat om daadwerkelijk begrip over welke kant het opgaat deze verkiezingen.
Het gevolg is een soort politieke kabbala waarin wordt gespeurd naar signalen die de achterliggende waarheid over deze verkiezingen openbaren. DeErie Times,de lokale krant, meldde dat Kamala Harris een paar duizend kiezers meer trok dan Donald Trump tijdens zijn bijeenkomst daar.The Guardianinterviewde Trump-stemmers die wegliepen bij zijn rally's. Bij de vakbondshuizen in Michigan zijn bordjes verkrijgbaar waarop Trump wordt aangemerkt als een'scab',een onderkruiper die het werk van de vakbeweging ondermijnt. Een meerderheid van de vakbonden heeft steun voor Harris uitgesproken, maar dat wil nog niet zeggen dat alle vakbondsleden conform de voorkeur van de top stemmen. Uit onderzoeken van het Pew Research Center bleek dat de helft van de Amerikanen die lid zijn van een vakbond overweegt om Democratisch te stemmen.
Zo zijn er talloze onzekere variabelen. Afro-Amerikaanse kiezers staan overwegend aan de kant van de Democraten, maar binnen deze groep wordt er meer op Trump gestemd dan bij voorgaande verkiezingen. Voor stemmers met een Latijns-Amerikaanse achtergrond geldt hetzelfde. Kamala Harris wordt door jonge kiezers met meer enthousiasme onthaald dan Joe Biden, maar de vraag of jongeren ook daadwerkelijk in voldoende mate bij de stembus komen opdagen, hangt ook boven deze verkiezingen. De zorgen over dit alles worden openlijk gedeeld. 'Dit zijn de harde feiten: als de verkiezingen nu gehouden zouden worden, is de kans groot dat we verliezen', zo begon een recente mailing van de Harriscampagne waarin werd gevraagd om donaties en inzet voor de campagne.
Zo schippert de Harris-campagne tussen optimisme en vrees. Hoewel Erie, Pennsylvania, zomaar weer in het voordeel van de Democraten kan uitpakken, blijkt dat elders in de staat het aantal kiezers dat geregistreerd staat als Democraat afneemt, ten gunste van het aantal Republikeinen en onafhankelijken. 'Dit wijst erop dat oude loyaliteiten aan de Democratische Partij nu steeds onzekerder worden', zegt Lara Putnam, historicus aan de University of Pittsburgh en politiek analist, hierover. Ze noemt het de tragiek van de Democraten. Waar Trump kan rekenen op haast blinde trouw van een deel van zijn achterban, loopt de partij van Harris met elk doen of laten altijd het risico kiezers kwijt te raken.
En succes in Saginaw,Michigan, kan zomaar teniet worden gedaan door tegenvallende resultaten in Dearborn, Michigan. In deze voorstad van Detroit heeft een meerderheid van de kiezers een islamitisch-Amerikaanse achtergrond. De afgevaardigde naar het Congres van dit kiesdistrict is Rashida Tlaib, met ouders die werden geboren in Ramallah. Ze heeft een prominente rol in het bekritiseren van de Amerikaanse betrokkenheid bij de oorlogen die Israël voert.
'De stem van Amerikaanse moslims is deze verkiezingen invloedrijker dan ooit', zegt Nura Sediq, politiek wetenschapper aan Michigan State University en gespecialiseerd in kiezersonderzoek onder deze doelgroep. 'Uit alle onderzoeken blijkt dat de situatie in Gaza de belangrijkste kwestie is voor islamitische Amerikanen.' Volgens Sediq is de traditionele koppeling tussen dit kiezersblok en de Democratische Partij op losse schroeven komen te staan. In hoeverre dit gevolgen heeft voor de uiteindelijke stempatronen, moet blijken, zegt ze, maar 'veel kiezers overwegen een stem op een derde partij of een blanco stem voor het presidentschap'.
De optelsom is een nerveuze campagne, gedreven door het besef dat waar aan de ene kant stemmen worden gewonnen, ze ergens anders weer kunnen weglekken. De beslissingen van de Democratische presidentscampagne welke stad of streek aan te doen in welke staat, worden op het allerlaatste moment genomen, op basis van peilingen en nieuwsberichten die aangeven dat er geografische of demografische zwakke plekken zitten in de samenstelling van hun electoraat. Zo gaat het nog ruim twee weken door, totdat op 5 november de klok wordt stilgezet, de balans wordt opgemaakt en het dubbeltje omvalt.
De jeugd is nagenoeg verloren. 'Trump zit er al bijna tien jaar. Voor hen is trumpisme heel normaal'