Uit het draaiboek van Assad Essay Pleegt Israël genocide in Gaza?

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
15 februari 2024
Tot aan het Internationaal Gerechtshof valt in discussies over de Israëlische massamoord in Gaza de term 'genocide'. Is die term terecht? En hoe verhoudt het Israëlische geweld zich tot de andere bloedbaden in het Midden-Oosten?
Op 3300 kilometer afstand van Nederland ligt een landwaar een zwaarbewapende, nationalistische staat binnen vier maanden meer dan 25.000 mensen heeft vernietigd in een conflict dat zo asymmetrisch is dat we de literatuur over genocide moeten raadplegen om de gebeurtenissen te karakteriseren.
Naast dat land, eveneens 3300 kilometer hiervandaan, ligt een ander land waar een even zwaarbewapend sektarisch regime een opstand heeft onderdrukt door binnen tien jaar een half miljoen mensen uit te roeien. En toch genoot en geniet het eerste land, Israël, meer media-aandacht, publieke betrokkenheid en politieke belangstelling dan het tweede, Syrië. Waarom, en wat betekent dit voor ons begrip van het geweld in beide samenlevingen en in het Midden-Oosten?
Er zijn momenteel 56 gewapende conflicten in de wereld, waarvan minstens zes in het Midden-Oosten (Libië, Jemen, Syrië, Koerdistan, Palestina, Irak), en toch staat vooral het Israëlisch-Palestijnse conflict vrijwel permanent op de voorpagina's. Volgens hoogleraar joodse studies Bart Wallet komt een groot deel van deze selectiviteit voort uit een religieuze preoccupatie met de ogenschijnlijke heiligheid van het gebied voor de drie grote monotheïstische godsdiensten; het feit dat joden daar als de belangrijkste 'Ander' van Europa wonen; de politisering van het conflict langs bredere ideologische lijnen; en Palestina alscause célèbrein de Arabische en islamitische wereld. Echter, gemeten naar burgerslachtoffers, asymmetrische oorlogvoering en duur van het conflict is er weinig unieks aan de Palestijns-Israëlische strijd. Wat verklaart dan de overtrokken betrokkenheid en resonantie van het conflict buiten de direct getroffenen?
Massaal geweld in het Midden-Oosten lijdt onder een dubbel 'vals bewustzijn' onder de westerse buitenwacht. Terwijl de linkse orthodoxie zich richt op Palestina als een onderdrukte natie die lijdt onder het juk van imperialistische westerse grootmachten en bedrijven, is de rechterflank gehypnotiseerd door islamistisch geweld dat wordt beschouwd als een vorm van irrationeel, middeleeuws terrorisme dat de westerse beschaving bedreigt. Beide vormen van politisering vergroten het geweld buitenproportioneel in termen van beeldvorming, en plaatsen het in een schijnbaar onontkoombare hiërarchie van onrecht. Dat de aantallen Palestijnse burgerslachtoffers sinds 1948 tot de relatief 'lage' kant van het spectrum in het bredere Midden-Oosten behoren, of dat IS 'slechts' drie procent van alle burgerdoden in Syrië op zijn geweten heeft vergeleken met de negentig procent van president Bashar al-Assad, lijkt de ideologische kampen niet dieper te laten nadenken over hun diepgewortelde vijandbeelden.
In mijn jarenlange onderzoek naar het Syrische conflict heb ik ook een aantal Palestijnse Syriërs geïnterviewd. Een van hen was een jongeman uit de wijk Yarmouk in het zuiden van Damascus, ooit de grootste Palestijnse gemeenschap buiten Palestina. Omdat hij zich had aangesloten bij een demonstratie tegen het regime, werd hij in 2011 gearresteerd en gemarteld door de beruchte Palestina-afdeling van de Militaire Inlichtingendienst van Assad. Drie generaties van zijn familie waren verdreven: zijn grootouders tijdens de Nakba van 1948, zijn ouders van de Golanhoogvlakte in 1967, en hijzelf in 2016 toen Assad Yarmouk met de grond gelijk maakte. Hij spotte met de linkse 'weekend-keffiyehdragers' die volgens hem nergens te bekennen waren, noch vóór 7 oktober, noch als de Palestijnen buiten de Israëlische grenzen door Arabische dictators werden vervolgd. 'Zijn die mensen geïnteresseerd in Palestina uit liefde voor de slachtoffers of uit haat voor de daders? Waar waren deze mensen toen Yarmouk werd vernietigd?'
Israëlisch geweld vergelijkenen contextualiseren is niet alleen om moreel helder, maar ook om inhoudelijk consequent te zijn. Als het om het dodental gaat, dan zou buurland Syrië of Irak ook een punt van zorg moeten zijn; als het racisme is, mag Darfur niet vergeten worden; als het om urgentie draait, mag Nagorno-Karabach niet worden genegeerd; als het kolonialisme van belang is, moeten ook de Oeigoeren worden benoemd. Israël karakteriseren als het 'laatste bastion van het kolonialisme' is niet eens terecht voor het Midden-Oosten, laat staan daarbuiten. Denk aan de Turks-nationalistische kolonisering in de leeggehaalde Armeense en Assyrische dorpen, of aan het Arabiseringsbeleid van Koerdistan in Irak en Syrië onder Saddam Hoessein respectievelijk Bashar al-Assad. Dat waren ook vormen van kolonisering waarbij honderdduizenden mensen werden vermoord, ontworteld en geassimileerd.
Je zou je zelfs kunnen afvragen of er niet sprake is van een koloniale blik als je bewust niet rouwt om mensenrechtenschendingen van Arabieren
(inclusief Palestijnen) in de buurlanden. Met andere woorden: fungeren de Israëlische landsgrenzen ironisch genoeg als een soort morele grenzen? Als 'postkoloniaal' of 'dekoloniaal' betekent dat alle mensenlevens fundamenteel gelijk zijn, dan is het nauwelijks dekoloniaal om de daders van de ene natiestaat aan hogere fatsoensnormen te houden, of om zijn slachtoffers meer compassie te bieden. De preoccupatie van veel linkse Israëliërs bijvoorbeeld met de misdaden van hun eigen staat suggereert dat zij hogere verwachtingen hebben van Israël dan van hun buren.
Is deze inconsequentie (misschien zelfs hypocrisie) antisemitisch? De International Holocaust Remembrance Alliance maakt dit punt, terwijl de Jerusalem Declaration on Antisemitism dit afwijst. Het is niet per se antisemitisch om te focussen op Israëlisch geweld tegen de Palestijnen; er zijn tenslotte tientallen landenexperts over de hele wereld, zowel academici als belangengroepen, wier taak het is om één bepaalde samenleving diepgaand te bestuderen. Maar een overmatige focus op vormen van Israëlisch geweld die nabijgelegen andere staten ook plegen leidt wel tot een inconsistentie die de socioloog Abram de Swaan ooit 'anti-Israëlische enthousiasmes' noemde: een bovengemiddeld uitbundige verontwaardiging die niet in verhouding staat tot het geweld dat Israël pleegt.
Deze inconsistenties bestaan ook aan het andere uiteinde van het politieke spectrum. Mensen die jarenlang goedkeurend naar mijn onderzoek naar Turkije of Syrië hebben geluisterd, worden nu zichtbaar ongemakkelijk als ik spreek, schrijf en doceer over Israëlisch daderschap of Palestijns slachtofferschap. Hier stuiten we vrij snel op de grenzen van de academische vrijheid en politieke verdraagzaamheid in westerse samenlevingen. Diezelfde cheerleaders die onderzoek naar de genocidale misdaden van de Turkse Republiek, het Assad-regime of Poetins Rusland prezen, worden snel zuur zodra de aandacht wordt gevestigd op kolonisering, bezetting en massamoord in Israël of westerse interventiemisdaden in Irak of Afghanistan.
Sterker nog, de wereld was eraan gewend om met enige regelmaat genocide-ontkenning te horen uit Beijing, Ankara, Moskou, Teheran en Damascus. Maar de afgelopen vier maanden waren een leerzame exercitie in het begrijpen van westerse houdingen tegenover het Israëlische bloedbad in Gaza. De Amerikaanse minister van Buitenlandse Zaken Antony Blinken noemde aantijgingen van genocide 'ongegrond' en leidde de aandacht van het geweld af door te wijzen op de humanitaire situatie, alsof die vanzelf was ontstaan.
Demissionair minister-president Mark Rutte is er in een gelekte ambtenarenmemo van beschuldigd de Israëlische schendingen van het humanitair oorlogsrecht te bagatelliseren. De PVV en Geert Wilders zijn ongevoelig, zo niet vijandig tegenover de mensenrechten van moslims in Nederland, laat staan die in het Midden-Oosten, en op hun website reppen ze van een 'volledig proportionele en legitieme militaire operatie'. Op het VVD-congres van 27 januari volstond Dilan Yesilgöz inhoudelijk oppervlakkig en moreel dubbelzinnig met de 'verschrikkelijke situatie in het Midden-Oosten sinds de brute aanval op Israël door de terroristen van Hamas'.
Maar ik heb slecht nieuws voor de selectieve moralisten: genocidestudies zijn niet bedoeld om politiek opportuun of emotioneel veilig te zijn. Het tot zwijgen brengen van studenten, wetenschappers en in Duitsland ironisch gezien zelfs joodse activisten vanwege hun onderzoek naar of activisme aangaande Palestina is niet alleen een ongerechtvaardigde aanval op de academische vrijheid, maar ook slechte wetenschap. Niemand staat boven de wet, en al helemaal niet boven kritiek.
De politieke en juridische gevolgen zijn nog ernstiger: dezelfde VS en EU die Syrië snel veroordeelden en sancties oplegden, schromen nu om Israël voor zeer vergelijkbare wreedheden te vermanen. Trots op zijn universele rechtspleging vervolgt Duitsland pro-Assad-militieleden die Palestijnse burgers in Syrië hebben uitgemoord, maar geen enkele Duitse aanklager zal het ook maar in zijn hoofd halen om Israëlische officieren aan te klagen voor soortgelijke misdaden in Gaza. Sterker nog, Duitsland heeft zich in de zaak van het Internationaal Gerechtshof aan de kant van Israël geschaard.
De mondiale geschiedenis van genocide leert onsdat het meeste geweld niet in verhouding staat tot de beeldvorming erover. Sommige genocides hebben veel minder aandacht gekregen in wetenschappelijke publicaties, mediaberichten en publieke bewustwording dan ze verdienen. Als we het aantal slachtoffers van de nazi's delen door het totale aantal boeken daarover, dan is dat getal veel hoger dan dezelfde verhouding voor massamoorden in de Sovjet-Unie, in de Volksrepubliek China of bij koloniale genocides. Er is dus sprake van scheefgroei en een vertekende beeldvorming, wat leidt tot vergeten en onderbelichte genocides. Als elk leven gelijk is, lijkt elke dood dat niet te zijn.
Het Midden-Oosten heeft, zeker in de afgelopen twintig jaar, ook geleden onder deze onevenredige aandacht, en wel voor twee gewelddadige actoren: militante islamisten enerzijds en Israël anderzijds. Islamistisch geweld is jarenlang wijdverbreid afgeschilderd als bijzonder wreed, onvoorstelbaar, een onveranderlijk symbool van hoe fundamenteel onverenigbaar de islamitische cultuur zou zijn met de westerse beschaving. De morbide fascinatie voor en mystificatie van het geweld van IS was mede een uiting van islamofobe vooroordelen tegen hun ideologie. Maar Israël neemt een soortgelijk afwijkende plaats in binnen het panorama van geweld in het Midden-Oosten.
In haar veelomvattende boek over de geschiedenis van massaal geweld in het Midden-Oosten schrijft hoogleraar Laura Robson hierover: 'Hoewel er een grote wetenschappelijke literatuur bestaat over het Midden-Oosten in de twintigste eeuw en vooral over Israël/Palestina, zijn er opvallend weinig studies die de regio (inclusief Israël) als een geheel proberen te begrijpen, en gemeenschappelijke thema's van haar moderne geschiedenis proberen te identificeren. De literatuur over het Midden-Oosten van de twintigste eeuw neigt ernaar Israël/Palestina van de rest van de regio te scheiden, in die mate dat het tegenwoordig een soort afzonderlijk onderzoeksgebied lijkt.'
Om deze reden is mijn eigen onderwijs gebaseerd op de omvang en proportie van het geweld in de regio. Aangezien de regimes van Saddam Hoessein en de familie Assad de grootste moordenaars waren in de moderne geschiedenis van het Midden-Oosten, wordt de meeste aandacht besteed aan deze baathisten. Misschien wordt Israël gezien als 'niet zomaar een land', maar moet zijn geweld wel binnen de Midden-Oosterse context worden beschouwd als 'wel zomaar een bloedbad'. Juist in zijn gewelddadige beleid lijkt Israël op zijn evenzeer gewelddadige Arabische, Turkse en Iraanse buren, en moet het daarom precies zo worden behandeld.
Massaal geweld heeft plaatsgevonden zowel buiten Palestina als vóór de aanslagen van Hamas op 7 oktober 2023. Genocide gaat niet alleen over bloedbaden, maar ook over wat de bedenker van de term, Raphael Lemkin, formuleerde als het gelijktijdige proces van 'vernietiging van het nationale patroon van de onderdrukte groep' en 'het opleggen van het nationale patroon van de onderdrukker'. Wat genocidaal is, zijn niet alleen spectaculaire bloedbaden zoals die op 7 oktober of de meedogenloze tapijtbombardementen daarna, maar ook het tergend langzame, sluipende proces van kolonisatie en landjepik, altijd ten nadele van de Palestijnen en altijd als uitbreiding van Israëlische staatsmacht, Israëlisch territorium en Israëlische economie. Verontwaardiging over specifieke episodes van massamoord is begrijpelijk, maar het weinig opzienbarende alledaagse beleid van het 'opleggen van het nationale patroon' is ook aantoonbaar destructief als een vorm van'slow genocide'.
Een te grote focus op Palestina leidt ook tot oogkleppen met betrekking tot genocidaal geweld op slechts een paar kilometer afstand van de Palestijnse catastrofe. Op sociale media gonst het van retorische vragen als: 'Is er ooit een oorlog geweest waarvan de wreedheid zo grondig in realtime is gedocumenteerd?' of 'Is er ooit sprake geweest van gerichte aanvallen op ziekenhuizen zoals in deze oorlog?' De antwoorden op beide vragen luiden natuurlijk: ja, nog veel erger, jarenlang, in Syrië. Dit soort naïviteit getuigt vooral van de noodzaak om geweld in het Midden-Oosten breder te beschouwen.
Bovendien zijn de wederzijdse invloeden tussen de conflicten in Syrië en Israël/Palestina groot. Niet alleen heeft Israël tijdens de burgeroorlog honderden luchtaanvallen uitgevoerd in Syrië en steunt Assad Hezbollah. Ook indirect heeft Assads strategie van verschroeide aarde en repressie ongetwijfeld internationale normen voor oorlogvoering nog verder ondermijnd en cynici als Benjamin Netanyahu aangemoedigd. De meeste vormen van Israëlisch geweld in Gaza lezen in elk geval als een pagina uit het draaiboek van Bashar al-Assad: het bombarderen van ziekenhuizen, het gebruik van onconventionele wapens, openlijk racistisch en genocidaal taalgebruik, gevangenschap voor onbepaalde tijd, belegering en uithongering, vernietiging van erfgoed. Al deze vormen van geweld bleven in Syrië onbestraft en zijn mede daardoor in Palestina (nog) gebruikelijker geworden. Het woord 'context' is een vies woord geworden, maar deze context is juist belangrijk om Palestina beter te begrijpen.
In een artikel uit 2010schreef ik dat de Palestijnen in de Gazastrook behoren tot een 'selecte groep van slachtoffergemeenschappen die geconfronteerd worden met een langzaam maar dreigend proces van vervolging en op de lange termijn afglijden naar kritieke achteruitgang, zo niet vernietiging'. De zeer asymmetrische aard van het gewelddadige conflict leek en lijkt mij het kernelement van een potentieel genocidale dynamiek, omdat het onmiskenbare tekenen zijn van een escalatie die, schoksgewijs maar koersvast, afstevent op een catastrofe. De dynamiek van het geweld sinds 7 oktober is daarom geen kwalitatieve verandering, maar een logisch uitvloeisel van de voorgeschiedenis van het conflict: asymmetrische machtsverhoudingen en een destructieve houding ten opzichte van burgers.
In een 'totale oorlog' is het doden van burgers een gangbare praktijk, omdat elk onderscheid tussen gewapende en ongewapende mensen expliciet wordt genegeerd. In het huidige conflict is deze opheffing van de categorie 'burgers' een belangrijk kenmerk van de strategieën van beide partijen. Volgens Hamas zijn alle Israëliërs 'zionistische bezetters' en mag daarom geen van hen als niet-strijder worden gezien en behandeld; dat betekent dus dat op 7 oktober geen burgers werden gedood. Volgens Israël zijn alle inwoners van Gaza terroristen, quasi-terroristen, of proto-terroristen die Hamas hebben gestemd of anderszins gesteund; daarom mogen Gazanen niet de status van vijandige strijders worden toegekend. Het gevolg van de uitholling van het onderscheid tussen de civiele en militaire sfeer door beide partijen is dat er uitzonderlijk hoge sterftecijfers onder burgers zijn: het grootste bloedbad onder joden sinds de holocaust, gevolgd door een duizelingwekkende massamoord op inwoners van Gaza.
Een aantal experts heeft er terecht op gewezen dat Hamas op 7 oktober een genocidaal bloedbad heeft gepleegd, waarbij zelfs evidente niet-strijders zoals kinderen en bejaarden opzettelijk zijn aangevallen. Hoogstwaarschijnlijk verraste het succes van de operatie de militanten zelf, die daarop probeerden maximale schade aan te richten op basis van de beschikbaarheid en kwetsbaarheid van de slachtoffers.
Ik heb vrijwel al het openbaar beschikbare beeldmateriaal (video's en foto's) over de moorden en hun nasleep nauwgezet bekeken. Naast de meedogenloosheid van de Hamas-daders viel me op dat zij ook gastarbeiders uit Thailand, Nepal en de Filipijnen aanvielen, die noch joods noch Israëlisch waren, maar mogelijk werden gezien als medestanders van het zionisme door in Israël te werken. Hamas doodde onbedoeld ook tientallen Arabische Israëliërs en bedoeïenen, wat de aanval meer doet denken aan een terroristische aanslag, waarbij de daders niet noodzakelijkerwijs groepsselectief zijn.
Het concept'subaltern genocide'omvat dit soort episodes van massamoord, zoals anti-wit geweld in zuidelijk Afrika, massamoorden oppied noirsin het koloniale Algerije en de Bersiap-periode in Indonesië. In al deze gevallen veroorzaakte het geweld van de zwakkere partij wijdverspreide gevoelens van vernedering, angst en verontwaardiging bij de sterkere partij, een krenking die een enorme wraakzucht uitlokte.
Voor de meeste onderzoekers van massaal geweld is het ook duidelijk dat de Israëlische reactie onmiskenbaar contra-genocidaal is in termen van de omvang en dynamiek van het geweld. Zelfs als we de kwantitatieve dimensie van het aanhoudende dodental buiten beschouwing laten, duidt een analyse van de kwalitatieve elementen van het geweld op een complex, doelbewust vernietigingsproces. Allereerst heeft het Israëlische leger Gaza gebombardeerd, hele steden, gemeenschappen en families vernietigd, de strook met relatief gemak bezet, inmiddels meer dan 25.000 mensen gedood (waarvan zeventig procent vrouwen en kinderen), zeventigduizend verwond en 1,9 miljoen ontheemd. Ter vergelijking: het gehele Turks-Koerdische conflict heeft het leven gekost aan zo'n veertigduizend mensen, de oorlog in Oekraïne tot dusver aan elfduizend burgers, de massamoord in Srebrenica aan achtduizend burgers en het Noord-Ierse conflict aan vierduizend mensen.
Ten tweede kunnen de aanvallen op ziekenhuizen, scholen, journalisten, universiteiten en andere civiele infrastructuur niet anders worden geïnterpreteerd dan als een poging om Gaza onleefbaar te maken in de toekomst. Ten derde heeft Israëls inzet van onconventionele wapens zoals witte fosfor geen enkel militair nut, maar dient het alleen maar om burgers te doden en terroriseren. Ten vierde lijken de willekeurige arrestatiecampagnes van Palestijnse mannen, van tieners tot ouderen, op de mondialewar on terror:personen die er ook maar van verdacht werden banden te onderhouden met 'terroristische organisaties' werden opgesloten zonder enige vorm van proces, omdat de Conventies van Genève niet van toepassing werden geacht.
Ten vijfde wissen gerichte aanvallen op cultureel erfgoed, zoals de lokale archieven van Gaza, openbare en universiteitsbibliotheken, boekwinkels, manuscriptcollecties, oude moskeeën, graven, tempels, badhuizen, musea, kloosters, kerken, kastelen, begraafplaatsen en vele archeologische vindplaatsen het erfgoed van de Palestijnse cultuur. Ten zesde houden grootmachten de asymmetrische machtsverhoudingen intact, wat de daders straffeloosheid biedt en de slachtoffers frustreert. Net zoals Rusland de Syrische dictator Bashar al-Assad en China de Soedanese dictator Omar al-Bashir beschermden tijdens hun massamoorden, zo blijft Israël vrijwel onvoorwaardelijk gesteund door vooral de Verenigde Staten. Veel Amerikaanse en Europese beleidsmakers geven blijk van onverschilligheid tegenover het leven van Palestijnse burgers, wat de daders aanmoedigt.
Het is de samenloop van alle bovengenoemde omstandigheden en geweldsvormen die typisch genocidaal is.
Ugur Ümit Üngör (1980) is bijzonder hoogleraar holocaust- en genocidestudies aan de Universiteit van Amsterdam en senior onderzoeker bij het Niod
Massaal geweld in het MiddenOosten lijdt onder een dubbel 'vals bewustzijn' onder de westerse buitenwacht