'Urgent, ik zoek een kamer in Zaltbommel' Onderzoek Arbeidsmigranten en het discriminerende kamerhuurbeleid

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
17 oktober 2024
Lokale en landelijke overheden benadelen arbeidsmigranten bij het zoeken naar en behouden van woonruimte. Ze hebben hierdoor een grotere kans om dakloos te worden. Waarom kan deze groep geen beroep doen op huurbescherming?
Of Daria Cylka gelukkig is inZuilichem? Op roze slippers leunt de Poolse tegen de deurpost van haar rijtjeshuis met nee-nee-sticker op de brievenbus. Lang hoeft de medewerkster van een distributiecentrum in Geldermalsen niet over het antwoord na te denken. Ze deelt haar woning nu drie jaar met haar partner Kacper Wojtowicz en een ander stel. 'Met zijn vieren hebben we honderdtwintig vierkante meter. Ik heb mijn moestuintje, het past in ons budget en de dieren hebben ruimte. Het is ideaal.'
Halverwege het vraaggesprek aan de voordeur vliegt een witte schim langs de benen van een onoplettende Wojtowicz naar buiten. Het daaropvolgende kwartier brengt Cylka door aan de overkant van de straat, de handdoek van het douchen nog om het haar gedraaid. Met zoetgevooisde stem probeert ze de poes uit de bosjes te lokken, terwijl haar vriend met een lange stok door het dichte struikgewas peurt. Onder het zoeken kibbelen ze over de schuldvraag.
Aan het idyllische bestaan van de Polen in Zuilichem komt vermoedelijk spoedig een einde. Zaltbommel, de Gelderse gemeente waarin hun woning staat, wil af van woningdelende migranten en hanteert een strakke deadline. 'Geen huisvestingsmogelijkheden meer voor internationale werknemers in dorpen of wijken vanaf 1 januari 2025', valt te lezen op de website. De vier buitenlanders moeten volgens de regels uiterlijk december hun boeltje pakken en de bebouwde kom verlaten.
Straks zijn Cylka, Wojtowicz en hun huisgenoten alleen nog welkom buiten de Zaltbommelse woonkernen. Ze mogen bijvoorbeeld slaapruimte huren naast de kas of het distributiecentrum waar ze werken. Tot 2017 wilde de gemeente nog voorkomen dat buitenlandse werkkrachten afhankelijk zouden worden van hun werkgevers. Migranten moesten tussen de Nederlanders wonen, was het idee. Na ophef onder de lokale bevolking wijzigde het beleid radicaal: vestiging bij de baas moedigt Zaltbommel nu juist aan.
In theorie kunnen Cylka en haar huisgenoten ook terecht in grootschalige huisvestingslocaties, gelegen aan de randen van de bebouwde kom. De gemeente Zaltbommel slaagt er alleen niet in - wederom door lokale ophef - om enkele aangewezen plekken bebouwd en geopend te krijgen. Een serieuze optie voor vestiging is dat dus niet.
Cylka snapt niet goed waarom ze haar rijtjeshuis met vierkanten grasveldje voor de deur moet verlaten. 'We zijn stil, niet luidruchtig. Het is een vredig blokje. Als we een feestje geven, informeren we eerst alle buren. Het is heel moeilijk iets te vinden in de buurt en met zoveel vierkante meters. Waar moet ik heen met de dieren?'
Een paar weken geleden stond er een controleur aan de voordeur, vertelt ze. Het was moeilijk communiceren door de taalkloof en het viertal kreeg geen brief. Cylka weet het dus niet zeker,
maar de onaangekondigde bezoeker wilde weten welke personen op haar adres verblijven. Inmiddels heeft ze een vermoeden waarom. 'Hij was niet vriendelijk.'
De Groene Amsterdammerheeft zich verdiept in Nederlandse regels die arbeidsmigranten benadelen bij het zoeken en behouden van woonruimte. Daarbij gaat het niet om alledaags racisme van bijvoorbeeld huisbazen of makelaars die de voorkeur geven aan een Hollandse huurder. Ook draait het niet om uitzendbureaus die bestaande voorschriften willens en wetens negeren. Dit onderzoek gaat over keurig geformuleerde volzinnen, opgesteld in gemeentehuizen en Den Haag, die migranten institutioneel duperen.
Uit het onderzoek blijkt dat gemeenten migranten uit de woonkernen weren met kamerhuurbeleid dat ogenschijnlijk neutraal is opgesteld, maar in de praktijk tot doel heeft hun vestiging te voorkomen of te beëindigen. Deze indirecte vorm van discriminatie is alleen toegestaan als gemeenten heel goed kunnen uitleggen waarom benadeling van een bepaalde groep absoluut noodzakelijk is. Zo'n verklaring ontbreekt in het beleid van de lokale overheden.
Ook zochten we uit hoe het mogelijk is dat arbeidsmigranten na ontslag zo makkelijk op straat belanden. Uit recent onderzoek blijkt dat ze oververtegenwoordigd zijn bij daklozen. Bekend is dat uitzendbureaus hun buitenlandse werkkrachten soms zonder pardon het bed ontnemen. Maar hoe kan dat: hebben migranten geen huurbescherming, die in andere gevallen al te subiete dakloosheid voorkomt? Een curieuze contractvorm blijkt de reden dat hurende migranten zich vaak moeten zien te redden zonder een beroep op het huurrecht.
Een aardbeienkoningin darteltop een zaterdagmiddag in rode jurk door het centrum van Zaltbommel. Aardbeiendag is een Bommelse traditie sinds 1946. Winkeliers hebben kledingrekken op straat gezet, bij het rad van de Bommelerwaardse Aardbei zijn smakelijke prijzen te winnen. Her en der zijn de talen te horen van de buitenlandse arbeidskrachten die van harte welkom zijn om het gevierde streekproduct te plukken.
Als woningzoekenden blijken de aardbeienplukkers minder welkom. We analyseerden het kamerbeleid van de dertig gemeenten met de meeste inwoners uit nieuwe EU-lidstaten - steden als Schiedam, Helmond, Zeewolde en Venlo. Migranten die werken in kassen, slachthuizen of distributiecentra kunnen of willen vaak niet de huur opbrengen voor een hele woning. Daarom delen Polen of Hongaren veelal een woning met landgenoten. Regels voor kamerhuur zijn daarom in deze gemeenten praktisch gezien regels voor migrantenhuisvesting.
Dat de lokale overheden bij het opstellen van hun kamerbeleid een specifieke groep huurders voor ogen hebben, blijkt ook uit de documentatie. 'Beleid huisvesting internationale werknemers', is de titel van het Zaltbommelse stuk. 'Beleidsnota arbeidsmigratie', luidt het relevante document in Steenbergen. 'Huisvesting arbeidsmigratie', houdt Reimerswaal het simpel. Alleen een paar studentensteden, zoals Tilburg en Eindhoven, hebben te maken met een tweede omvangrijke groep kamerbewoners.
Uit de analyse blijkt dat twaalf van de dertig gemeenten kamerhuur in hun woonkernen ronduit verbieden. Naast Zaltbommel hanteren Zeewolde, Steenbergen, Reimerswaal, Westland (met een minieme uitzondering), Hillegom, Noordoostpolder, Beverwijk, Hollands Kroon, Uithoorn, Medemblik en Stede Broec de strengst mogelijke regel om vestiging van arbeidsmigranten te voorkomen. Binnen hun bebouwde kom zijn alleen families, stelletjes en alleenstaanden welkom. Het delen van woonruimte met meerdere huishoudens is niet toegestaan.
Het gevolg is dat kamerzoekenden zonder het te weten kansloos zijn. 'Dag, ik zoek een kamer of studio te huur ergens rond Zaltbommel', schrijft Karol Janek in een Poolstalige Facebook-groep voor inwoners van de Bommelerwaard. 'Ik ben een rustige vrouw zonder verslavingen, ik heb werk', tikt een anonieme gebruiker op dezelfde plek. 'Ik zoek een huis of een kamer te huur in Zaltbommel/buurt urgent!!!', post Sylwia Kedzior. Mochten drie Polen een kamer vinden, dan kunnen ze na de verhuizing een bezoekje verwachten van gemeentelijke controleurs.
Twee van de twaalf strenge gemeenten gaan zelfs nog een stap verder. Zaltbommel en Steenbergen verbieden niet alleen nieuwe kamerhuur, ze voeren het verbod ook in voor bestaande woningdelers. Met andere woorden: ze werken buitenlandse kamerhuurders actief hun woonkernen uit.
Volgens een woordvoerder van Zaltbommel heeft de Gelderse gemeente kamerdelers bij het opstellen van de regels jarenlang de tijd gegeven om zich voor te bereiden op de naderende deadline. Huurders als Cylka hebben ruim de tijd gehad om een alternatief onderkomen buiten de woonkern te zoeken, legt ze uit. 'Dat heeft gewerkt, gelet op de vele aanvragen voor huisvesting bij bijvoorbeeld bedrijven.'
Van de achttien geme enten die kamerhuur in de woonkern niet verbieden, leggen er zeventien (Vlieland is de uitzondering) wel beperkingen op aan kamerhurende arbeidsmigranten. Hun regels zijn soepeler dan die van de strengste twaalf: in de meeste gevallen is verhuur van een leegstaande kamer aan bijvoorbeeld één arbeidsmigrant nog wel toegestaan. Pas bij samenwonen door drie of vier huishoudens moet een verhuurder een vergunning aanvragen.
Evengoed stellen sommige gemeenten opmerkelijke voorwaarden aan een vergunning. Zo kunnen Oss en Roosendaal woningdelers toestemming weigeren als de toekomstige bewoners van het pand 'werknemers' zijn - lees: arbeidsmigranten. Rotterdam staat kamerhuur alleen toe voor studenten. Anderen - lees wederom: arbeidsmigranten - hoeven niet op gemeentelijke toestemming te rekenen.
Ook stellen gemeenten limieten aan het gewenste aantal buitenlanders. In Aalsmeer is bijvoorbeeld maximaal twee procent van de woningvoorraad beschikbaar voor 'huisvesting van arbeidsmigranten'. Hooguit drie procent van de inwoners van een wijk in Waalwijk mag kamerhuurder zijn. Maasdriel hanteert twee maxima: tien procent van de inwoners per woonkern, vijftienhonderd migranten voor de hele gemeente.
Weer andere lokale overheden kiezen voor een spreidingsbeleid. In hun woonkernen is woningdelen alleen verboden in bepaalde wijken, straten of huizen. Vlaardingen, Roosendaal en Oss hebben bijvoorbeeld een verbod voor het verkameren van goedkope woningen, gedefinieerd aan de hand van de woz-waarde. Drie andere gemeenten staan geen kamerhuur toe in buurten of wijken die ze te kwetsbaar achten. Schiedam verbiedt kamerhuur in portiek- en flatwoningen.
Mogen al deze voorwaardenwel? Zowel de twaalf strengste als de zeventien soepelere gemeenten kunnen het verwijt krijgen zich te bezondigen aan indirecte discriminatie, zegt universitair docent migratierecht Gerrie Lodder (Open Universiteit). Bij deze vorm van discriminatie hanteert een bedrijf, overheid of andere partij een ogenschijnlijk neutraal criterium om een specifieke groep te benadelen. Een voorbeeld: een werkgever vermeldt in een vacature te selecteren op 'beschikbaarheid', terwijl hij bedoelt: liever geen vrouwen met kinderwens.
In het geval van de 29 gemeenten is het neutrale criterium het aantal 'huishoudens' dat in een woning mag verblijven. Dat Zaltbommels ogenschijnlijk neutrale regels in de praktijk zijn gericht op buitenlandse werkkrachten valt moeilijk te missen, oordeelt Lodder met een blik op het papierwerk. 'Twee groepen gaan in Nederland op kamers, studenten en buitenlandse werknemers. Studenten zullen niet snel in Zaltbommel gaan wonen. Eigenlijk staat in de nota heel duidelijk voor wie het beleid bedoeld is.'
Emeritus hoogleraar immigratierecht Peter Rodrigues (Universiteit Leiden), tegenwoordig tijdelijk collegelid bij het College voor de Rechten van de Mens, is dat met haar eens. 'Hier is sprake van indirect onderscheid.'
Indirect onderscheid is in Nederland verboden, tenzij een overheid of bedrijf hard kan maken dat de benadeling van een bepaalde groep onvermijdelijk is. Neem het bestaan van seniorenwoningen, waarop jongeren geen kans maken. Dat klinkt als indirecte discriminatie, maar is toch toegestaan. Ouderen helpen aan woonruimte geldt als legitiem doel, dat woningcorporaties niet op een andere wijze kunnen behalen. Jongeren zijn weliswaar slachtoffer, maar de schade die zij daarvan ondervinden acht Nederland niet buitenproportioneel.
Kunnen de 29 gemeenten hun kamerbeleid op soortgelijke wijze rechtvaardigen? Van een legitiem doel is in ieder geval sprake. Vrijwel elke lokale gemeenschap wil overbewoning en overlast tegengaan, al zijn de gekozen formuleringen soms opmerkelijk. Tiel bijvoorbeeld, brengt 'concentraties' van buitenlandse werkkrachten in verband met geluids- en parkeeroverlast plus geweldsdelicten. Om 'onveiligheidsgevoelens van omwonenden' te voorkomen ziet de gemeente zich gedwongen arbeidsmigranten te spreiden.
Een ander vaak genoemd doel is het bevorderen van de leefbaarheid. Zaltbommel hamert bijvoorbeeld op de schade die inwoners als Daria Cylka toebrengen aan de sociale cohesie, vanwege hun 'steeds wisselende samenstelling' in rijtjeshuizen. De gemeente Westland beargumenteert dat kamerbewoning negatieve gevolgen zou hebben voor het 'karakter' van straat en buurt. Kamerhuur zou onder meer leiden tot een groter aantal geparkeerde fietsen en hogere druk op de openbare ruimte.
Een derde reden om kamerhuur te beperken is het tegengaan van druk op de woningmarkt. Steenbergen bijvoorbeeld, handhaaft strenge regels om 'voldoende goedkope woningen beschikbaar [te] houden voor starters en doorstromers'. Westland wil voorkomen dat kamerbewoners de huizenprijzen verder opdrijven. Een woordvoerder van Zaltbommel omschrijft het beschikbaar houden van woningen voor starters zelfs als een hoofddoel van lokaal beleid.
Het argument van woningschaarste klopt strikt genoment niet: woningdelen verlaagt juist de druk op de woningmarkt, omdat meer mensen dezelfde vierkante meters bewonen. De gemeenten lijken te bedoelen dat ze hun woningen willen reserveren voor Nederlanders. De legitimiteit van het laatstgenoemde doel is om die reden twijfelachtig, zegt Lodder. 'Je zegt zo: onze eigen burgers gaan voor.'
Als het legitieme doel eenmaal is vastgesteld, zijn lokale overheden nog niet klaar met hun verantwoording. Gemeenten moeten nog bewijzen dat ze arbeidsmigranten met hun kamerbeleid niet oneerlijk hard treffen. Anders gezegd: ze mogen buitenlanders het wonen niet onmogelijk maken, als de bijbehorende maatschappelijke baten te klein zijn. Verder moeten ze aantonen dat het gewenste doel niet op een andere, minder discriminerende manier te bereiken valt.
Wat betreft die twee punten kan de analyse kort blijven: voor zover gemeenten nadenken over het discriminerende karakter van hun regels, delen ze de overwegingen niet of nauwelijks met de buitenwereld. Het relevante overheidsjargon - 'proportionaliteit' - komt niet of nauwelijks aan bod. Lokale bestuurders gaan in hun beleidsstukken niet op zoek naar alternatieve maatregelen om pakweg de sociale cohesie te bevorderen, in een poging een algeheel kamerverbod te voorkomen.
Gevraagd naar een reactie laat een woordvoerder van Zaltbommel weten dat deze gemeente naar eigen inzicht geen indirect onderscheid maakt tussen Nederlanders en arbeidsmigranten. 'Het kamerverbod geldt namelijk niet alleen voor internationale werknemers, maar voor alle personen, dus ook studenten of personen van
Nederlandse afkomst.' Met andere woorden: de regels gelden voor alle woningdelers, waardoor van discriminatie geen sprake kan zijn.
Het Zaltbommelse argumentechoot het sentiment in politiek Den Haag. In de Handreiking huisvesting van arbeidsmigranten moedigde het ministerie van Binnenlandse Zaken gemeenten in 2021 aan om arbeidsmigranten te benadelen via verhullend taalgebruik. Expliciete uitsluiting van arbeidsmigranten op de woningmarkt is niet toegestaan, benadrukten de opstellers van het adviesdocument, bestemd voor lokale overheden. Dat zou neerkomen op discriminatie.
Wel kunnen gemeenten kiezen voor een impliciete benadering, suggereerde het ministerie. In hun bestemmingsplannen kunnen ze opnemen dat een woning niet bedoeld is om in te 'wonen', maar 'voor bewoning door niet meer dan één huishouden'. Via zulke ogenschijnlijk neutrale terminologie kunnen lokale overheden de ongewenste vestiging van migranten alsnog beperken.
De auteurs van het rapport signaleerden dat Nederland al veelbelovende voorbeelden kent van verhullende regels. 'Er is in bestemmingsplannen duidelijk een trend te zien dat de toespitsing op het begrip arbeidsmigrant losgelaten wordt en breder ingezet wordt op kamerverhuur en flexwonen.' Op zijn beurt had de Handreiking een versterkend effect: met name kleine gemeenten hebben in hun beleid hele zinnen en maatregelen overgenomen van het ministerie.
Opvallend genoeg kwam het adviesdocument tot stand in een poging de positie van arbeidsmigranten te versterken. Een commissie onder leiding van Emile Roemer deed tijdens de coronacrisis onderzoek naar misstanden rond buitenlandse arbeiders. De voormalige SP-leider oordeelde dat gemeenten extra kennis over migrantenhuisvesting goed konden gebruiken, bijvoorbeeld om overbewoning tegen te gaan. Hij verzocht de regering in Den Haag om gemeenten te voorzien van aanbevelingen.
Gaf het ministerie gemeenten als Zaltbommel via de Handreiking handzame tips om arbeidsmigranten indirect te discrimineren? Nee, reageert een woordvoerder van het ministerie, hernoemd tot Volkshuisvesting en Ruimtelijke Ordening. In het adviesdocument staat immers expliciet vermeld dat gemeenten geen onderscheid mogen maken tussen Nederlanders en arbeidsmigranten, schrijft ze per mail. 'De regels moeten ruimtelijk relevant zijn en gelden juist voor iedereen (bijvoorbeeld ook voor studenten).'
Zowel Zaltbommel als het ministerie lijken niet te begrijpen wat indirecte discriminatie inhoudt, reageert Lodder. Het idee van indirect onderscheid is per definitie dat een regel op papier voor iedereen geldt, legt ze uit. Waar het om gaat is de uitwerking. De vraag is niet wie in woonplaatsen als Zuilichem kamers kunnen huren, maar wie de daadwerkelijke huurders zijn. 'In de praktijk raak je een bepaalde groep.'
Stel dat een toekomstige rechtszaak Zaltbommel dwingt zich te verantwoorden voor het indirecte onderscheid, dan zou de gemeente daar volgens Lodder moeite mee kunnen hebben. 'De vraag is: is er echt overlast, is het aantoonbaar? En zo ja: hoe heftig is het dan?' Ook zou de gemeente moeten uitleggen waarom minder heftige ingrepen geen optie zijn. 'Kun je een gebrek aan parkeerplekken niet beter bestrijden door een parkeervergunning met bijvoorbeeld één auto per woning?'
Gemeenten zouden zich volgens de universitair docent verder moeten afvragen of ze migranten genoeg alternatieve woonruimte bieden. Zaltbommel is zeker niet de enige gemeente met weinig tot geen grote huisvestingslocaties. Als migranten ook al geen woningen mogen delen, houden laagbetaalde arbeidsmigranten wel heel weinig opties over. Een rechter zal dan sneller oordelen dat een lokale maatregel hen buitenproportioneel raakt. 'Het gaat erom dat gemeenten nadenken over de gevolgen van wat ze doen', oordeelt Lodder. ' Ze moeten zich bewust zijn van de nadelen van hun beleid.'
Arbeidsmigranten die welonderdak hebben, bijvoorbeeld in grotere huisvestingscomplexen in het buitengebied, hebben in Nederland vaak weinig woonzekerheid. Als ze hun baan kwijtraken, verliezen ze veelal ook meteen hun woning. Waarom?
In andere gevallen maakt het huurrecht het huisbazen zeer moeilijk een huurder op straat te zetten. Voor ontruiming dient een rechter een fiat uit te spreken, gebaseerd op bijvoorbeeld een reeks achterstallige betalingen of ernstige overlast. Baanverlies alleen is zeker niet voldoende motief om een werknemer zijn huissleutels te laten inleveren. Waarom kunnen arbeidsmigranten geen beroep doen op huurbescherming?
Dat huisvesters arbeidsmigranten vaak zonder omhaal hun onderdak kunnen afnemen, komt door een curieuze contractvorm. Het zogenoemde contract 'naar zijn aard van korte duur' biedt onwetende migranten uit landen als Hongarije en Polen geen huurbescherming. Daardoor kunnen zij bijvoorbeeld niet rekenen op de lage huurprijs die hoort bij een sociale huurwoning. En wel zo makkelijk: ingevlogen werkkrachten zijn zo op straat te zetten bij slecht gedrag of tegenvallende prestaties.
Deze hyperflexibele contracten zijn bedoeld voor een paar uitzonderlijke situaties. Bijvoorbeeld voor de verhuur van vakantiehuisjes: het zou ongewenst zijn als een vakantieganger zich met een beroep op het huurrecht jarenlang kan verschansen in een bungalow in Center Parcs. Iets soortgelijks geldt voor wisselwoningen, die een bewoner betrekt terwijl de eigen woning een renovatie ondergaat. Verblijf in zulke panden is per definitie van korte duur, en de woning moet snel weer beschikbaar zijn voor een ander.
De toepassing van deze contractvorm is in de voorbije jaren flink opgerekt, met goedkeuring van rechters. Zo oordeelde het gerechtshof Arnhem-Leeuwarden in 2014 dat woningcorporatie De Huismeesters een buitenlandse studente na tien maanden uit haar Groningse studentenflat mocht zetten, omdat de kamer in het nieuwe studiejaar nodig was voor een andere pupil. Haar kamer had ze gekregen voor een kort verblijf, 'onlosmakelijk gekoppeld aan haar komst vanuit den vreemde', volgens het arrest. Van huurbescherming kon geen sprake zijn, volgens de rechter. De huurconstructie deed de rechter eerder denken aan een wisselwoning.
Ook huisvesters van arbeidsmigranten grijpen vaak naar de contracten die huurders onbeschermd laten. Met name bij grotere huisvestingslocaties blijkt het gebruik populair. Exacte cijfers ontbreken, maar gegevens van het Expertisecentrum Flexwonen bieden een indicatie. De database van het expertisecentrum bevat 114 voltooide of geplande flexprojecten waar arbeidsmigranten een hyperflexibel contract onder de neus geschoven krijgen. Daartegenover staan 32 woningprojecten die gebruikmaken van een tijdelijk of zelfs onbepaald huurcontract - met bijbehorende huurbescherming.
De onuitgesproken redenering van huisbazen is dat arbeidsmigranten dezelfde verhuisredenen hebben als de Groningse studente: ze komen uit den vreemde voor een kort verblijf, en moeten desgewenst plaatsmaken voor een ander. Hun bed zou onlosmakelijk gekoppeld zijn aan hun werkplek. Wat moet een ingevlogen werknemer tijdens een enkele oogstperiode met huurbescherming? Dient een uitzendkracht na afloop van zijn of haar tijdelijke dienstverband niet gewoon plaats te maken voor een opvolger?
Of arbeidsmigranten daadwerkelijkkort in Nederland verblijven, is echter de vraag. Het Centraal Bureau voor de Statistiek (cbs) volgde 31.000 arbeidsmigranten die zich in 2011 inschreven bij een Nederlandse gemeente. Na een jaar verbleven nog 28.000 van hen in Nederland, oftewel negentig procent. Twee jaar na dato was het percentage achterblijvers 68.
Op basis van uwv-data kwam onderzoeker Anita Strockmeijer in 2020 uit op vergelijkbare cijfers. Als promovenda bij de Universiteit van Amsterdam analyseerde ze het carrièreverloop van alle Oost-Europese arbeidsmigranten die in juni 2010 in Nederland een loonstrook ontvingen. 81,1 procent van hen werkte in het jaar van de meting zeven tot twaalf maanden voor een baas. Het jaar erop ontving nog 67,3 procent salaris gedurende het grootste deel van het jaar.
Niet bekend is of de overige 32,7 procent van de migranten het land had verlaten, op zoek was naar nieuw werk, of bijvoorbeeld was begonnen als zzp'er. Wat in ieder geval blijkt uit de data van zowel het cbs als Strockmeijer: de overgrote meerderheid van de arbeidsmigranten trekt niet naar Nederland voor een enkele oogstperiode, of voor een uitzendbaan met beperkte looptijd.
'In de wereld van arbeidsmigranten is dit heel gangbaar geworden', bevestigt Jaap Uijlenbroek van Lento op zijn kantoor in Venray. Uijlenbroek was ook lid van de commissie die onder leiding van politicus Emile Roemer een invloedrijk rapport opstelde over misstanden rond arbeidsmigratie. Tegenwoordig helpt de ondernemer bedrijven aan woonruimte voor hun buitenlandse werkkrachten. Lento stelt daarnaast huurcontracten op en int in sommige gevallen de huur. Achterliggend idee is dat het bedrijf zo kan garanderen dat alles volgens de regels verloopt.
Ook Lento hanteert contracten 'naar zijn aard van korte duur', oftewel logiescontracten. Wenselijk vindt Uijlenbroek dat niet, maar gezien de populariteit van de huurconstructie kan hij niet anders. 'Logies biedt migranten weinig bescherming. Ik zou liever woonruimte met een tijdelijk contract aanbieden, maar dat mag sinds 1 juli niet meer.' Door een wetswijziging zijn huurcontracten met een looptijd van bijvoorbeeld een jaar niet meer toegestaan, om (Nederlandse) huurders meer zekerheid te bieden.
Huurcontracten met een onbepaalde looptijd mag Lento nog wel afsluiten, maar dat gaat migrantenhuisvesters een paar stappen te ver, zegt de voormalig ambtenaar. 'Verhuurders kennen de huurder aan de andere kant van de tafel niet.' Voorlopig heeft hij daarom weinig keuze, zegt hij: het contract 'naar zijn aard van korte duur' blijft de meest voor de hand liggende optie.
In zijn logiescontracten heeft Lento de vrijheid van huisvesters wel enigszins beknot. Klanten kunnen hun ontslagen migranten pas uitzwaaien na een opzegtermijn van vier weken. Diezelfde tijdspanne staat vermeld in de huidige uitzend-cao, wat betekent dat de meeste uitzendbureaus zich er sowieso aan moeten houden. Dat is vooruitgang: tot voor kort lag de ongeschreven norm voor een opzegtermijn bij een flexibel huurcontract ergens tussen een dag en een week.
Ondanks die verbetering is de kans groot dat Lento zijn modelcontracten op korte termijn zal moeten herzien. Ambtenaren van Mona Keijzer (BBB), minister van Volkshuisvesting en Ruimtelijke Ordening, zijn bezig met het uitwerken van een zogeheten doelgroepencontract voor arbeidsmigranten, zo valt te lezen in het regeerprogramma. Die nieuwe contractvorm moet de plaats innemen van het contract 'naar aard van korte duur'. Het oorspronkelijke initiatief voor de wetswijziging werd genomen door Keijzers voorganger Hugo de Jonge (CDA).
Een vergelijkbaar doelgroepencontract bestaat al voor onder meer studenten en grote gezinnen. Belangrijkste verschil met een regulier huurcontract is dat een verhuurder de sleutel mag terugvragen als de huurder niet meer aan de voorwaarden voldoet. Studenten dienen bijvoorbeeld te verhuizen als ze afstuderen of stoppen met hun opleiding. Bij arbeidsmigranten ligt voor de hand hun huurbescherming te laten afhangen van een Nederlands dienstverband.
Is de misstand dan binnenkort verdwenen? Zeker niet, want Keijzer moet nog een cruciale vraag beantwoorden: wat wordt de acceptabele opzegtermijn om een hurende Pool of Hongaar op straat te zetten? De vier weken van Lento, of de veel langere termijnen die doorgaans gelden voor studenten? Gevraagd naar een bespiegeling laat een woordvoerder weten dat het overleg met vertegenwoordigers van onder meer de vakbond en uitzendbranche nog loopt. 'Er is nog geen besluit genomen.'