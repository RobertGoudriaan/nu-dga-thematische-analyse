Uitgekeken op de grote vragen Profiel Wim Kayzer

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
21 november 2024
Als Wim Kayzer niet zo koppig was geweest, hadden we nooit kunnen genieten van zijn diepgaande tvgesprekken. Maar aan het einde van zijn leven telden enkel nog de schijnbaar onbelangrijke details, blijkt uit zijn allerlaatste boek.
Er is iets vreemds metDe gelukkigste jaren van de mensen,het boek met nagelaten herinneringen van televisiemaker en schrijver Wim Kayzer. Toen zijn weduwe een paar maanden na de uitvaart zijn computer aanzette en het document open klikte waaraan hij tot vier dagen voor zijn dood had gewerkt, trof ze niet de verzameling losse stukken die ze verwachtte maar een compleet boek. Met een begin en een einde, een titelpagina, een motto en een opdracht, aan haar.
Maar geschreven in de derde persoon, alsof het over iemand anders ging.
De nu verschenen tekst is door uitgever en nabestaanden in de ik-vorm omgezet. Dat is niet alleen een kwestie van stijl. Het maakt ook een verschil voor de beoordeling van wat er staat. Wie voor 'hij' kiest in plaats van 'ik', schept afstand tussen de auteur en de verteller. Is die afstand er niet, dan nodigt de auteur niet alleen uit tot een oordeel over zijn boek maar ook tot kritiek op hemzelf, op zijn leven.
Ik had bedenkingen toen ik van de operatie hoorde. Moet een schrijver niet het laatste woord hebben over de vorm van zijn werk? Hij had de omzetting vast niet goed gevonden, zei Toni Boumans, zelf ook schrijver en documentairemaker, zonder aarzelen toen ik haar ernaar vroeg. Terwijl ze als de vrouw die zijn leven deelde ook bij uitstek in de positie is om te bevestigen dat de tekst honderd procent autobiografisch is.
Na lezing lijkt het me toch een juiste beslissing.
Niet in de laatste plaats doordatDe gelukkigste jarenvolop kritiek bevat op de afgelegde weg. Zelfkritiek dus. Je zou zelfs kunnen zeggen dat het boek daar over gaat. In een knappe montage is het zowel een dagboek uit de laatste periode van een leven dat niet lang meer zal duren als een terugblik op het geheel ervan, en niet alleen op wat er geweest is maar ook op wat er had kunnen zijn, de gemiste kansen, deroads not takenen, als rode draad, het gesprek met een vriend met wie het contact verloren ging, zodat het alleen maar in de gedachten van de schrijver kan worden voortgezet. 'Ik zal je af en toe wat melden over de wereld', schrijft Kayzer hem postuum. 'Die meer en meer fictie wordt. Non-fictie bestaat dezer dagen eigenlijk niet meer.' Bij zoveel gemanifesteerde twijfel zie ik niet hoe een extra laag, die de suggestie zou wekken dat de 'Wim Kayzer' in deze herinneringen niet per se de reëel bestaande Wim Kayzer is, iets zinnigs had toegevoegd.
De dode vriend is Péter Esterházy.Ook die heeft echt bestaan en over hem gaat het al in de eerste zin van de proloog: 'Dat je binnen een minuut weet dat je van iemand houdt.' Kayzer ontmoette de adellijke Hongaarse schrijver in 1989 in Boedapest, waar hij een 'televisievertelling' maakte met daders en slachtoffers van het dan net verdwenen communistische regime. Wat volgt is 'een mannenvriendschap die het principe van de mannelijkheid bij wijze van spreken opnieuw definieert (jouw woorden)'. Wandelingen door Boedapest, liefst gearmd, diepzinnige en minder diepzinnige gesprekken, maaltijden en drank, veel drank. Een vriendschap die je nooit meer wil verliezen en toch gebeurt dat, niet door een meningsverschil, een ruzie, maar door achteloosheid, bezigheden elders.
Wanneer hij verneemt dat Esterházy doodziek is, in 2016, voelt Kayzer bittere spijt en schrijft hij hem ijlings een brief om de 'verkwanselde' relatie te hernieuwen. Hij bezweert hem om niet te sterven. Ze moeten samen nog zoveel nieuwe herinneringen maken. En heeft hij niet zelf ook al drie keer een aangekondigde dood getrotseerd? Een keer bijmalaria tropica,daarna bij ernstig hartfalen en ook toen er een, achteraf goedaardig gebleken, gezwel achter zijn oog werd geconstateerd - als gevolg van een half mislukte operatie moest hij een ooglapje blijven dragen.
Esterházy laat niets van zich horen. Hij overlijdt twee maanden later, maar tegen beter weten in blijft de briefschrijver ook daarna nog op een antwoord hopen. Intussen gaat hij in dialoog met passages uit zijn boeken, met brieffragmenten, flarden van herinnerde gesprekken - en vergeet bij het noteren daarvan soms glad dat de geadresseerde niet meer leeft. Wroeging kleurt intussen ook andere herinneringen. 'Hoe dichter ik bij het einde kom, des te groter wordt de minachting voor mijzelf.' Heeft hij alles verkeerd gedaan in zijn leven?
Wim Kayzer groeide op in een keurig gezinin Groningen. Zijn vader was veertig jaar lang bouwkundig tekenaar 'op dezelfde plek, met hetzelfde
uitzicht', een man die zich aanpaste aan de wensen van anderen en 'met wie ik een vlakke relatie onderhield, maar die mij altijd steunde in wat ik deed'. Zijn moeder had een ellendige jeugd gehad in een straatarm, vaderloos gezin in de Haagse Schilderswijk, daarna op internaat bij de nonnen. Pas heel veel later beseft haar zoon dat het fatsoen en de burgerlijkheid die hij thuis als benauwend ervoer voor haar juist een bevrijding waren. En dat hij behoorlijk op haar lijkt. Aan zijn grootmoeder in Den Haag, haar huis, haar gehaktballen, de criminele zoontjes van de buren, bewaart hij alleen maar warme herinneringen.
Op de hbs is hij een goede leerling, principieel in een conflict over censuur in de schoolkrant maar uiteindelijk vol bewondering over het compromis dat de rector wist te bereiken, een les in democratie die hij zijn leven lang niet zal vergeten. Enthousiast padvinder, verkenner. Maar ook Puch-rijder die op weg naar een meisje alle rode lichten negeert. Accordeonist.
Hij begint aan een studie medicijnen. Wordt lid van het studentencorps, laat zich vernederen gedurende de groentijd en na die te hebben doorstaan zegt hij het lidmaatschap weer op. Ergens in het tweede studiejaar, midden in het college animale fysiologie, besluit hij ineens het scalpel weg te leggen en de straat over te steken naar café De Gouden Zweep, de rat nog levend op het plankje. Studeert nog even Nederlands, wat hij doodsaai vindt. Verdient intussen zijn geld als conferencier en zanger van chansons met een trio dat optreedt in cafés, op feesten en partijen.Met de Kayzersneeheet een van zijn programma's. 'Seth Gaaikema', zeg ik wanneer Toni Boumans het me vertelt. 'Die heeft hem inderdaad weleens om teksten gevraagd', reageert ze. 'Maar Paul van Vliet was eerder zijn voorbeeld.'
Hij wilde schrijver worden, van jongs af, dichter en schrijver met een hoofdletter, van grote literatuur dus, maar koos voor een baan bij hetNieuwsblad van het Noorden.'Dat was zijn burgerlijke kant. Op zijn 21ste was hij al getrouwd en vader van twee geadopteerde kinderen. Hij wilde een vast inkomen, voor anderen kunnen zorgen. Met iedereen in zijn omgeving moest het goed gaan. Tot op het laatst wilde hij betrokken zijn, zaken organiseren. Verjaardagen, vakanties. Hij is altijd de hopman gebleven, bij het kamperen zorgde hij voor goede latrines.'
Zegt Boumans, die hem leerde kennen nadat hij in dienst kwam bij de vara. Samen maakten ze spraakmakende reportages voor het legendarische radioprogrammaZ.I.op de zaterdagmorgen, waarvan hij later eindredacteur werd. Ze werd zijn tweede vrouw en bracht in het huwelijk zelf ook twee kinderen mee. Met Hedda van Gennep werkte hij voor de vara aan de negendelige televisieserieVoorwaarts en niet vergeten,over de geschiedenis van de Nederlandse arbeidersbeweging, waarin hij voor het eerst in beeld optrad als presentator. Maar in 1983 brak de man 'die niet tegen ruzie kon' (Boumans) met de voorheen sociaal-democratische omroep omdatZ.I.er te duur werd bevonden en de zaterdagochtend lichter van toon diende te zijn, met meer aandacht voor amusement.
Hij vond onderdak bijde vprotelevisie, waar hij meteen een piketpaal sloeg met een enigszins grimmig interviewprogramma.Het onderhoudhad kenmerken van een politieverhoor: hij nam recht tegenover zijn gast plaats aan een kleine tafel met daarboven slechts een enkele gloeilamp en vroeg door, en door, en door, tot alle hoeken en gaten van een kwestie van stof waren ontdaan en de stof bovendien tot de laatste draad was uitgeplozen.
Het zou ook in latere televisieseries een opvallend kenmerk van zijn benadering blijven: Kayzer had empathie, kon wel degelijk improviseren, maar ging niet blanco een gesprek in. Hij was tot in de puntjes voorbereid en confronteerde zijn gesprekspartners op grond van die voorbereiding met eigen ideeën, hypotheses, soms een visie op hun werk waar ze zelf nooit op gekomen waren. En waar ze het ook niet per se mee eens hoefden te zijn. Het leverde hem het verwijt op dat hij zich boven zijn gasten plaatste, of op zijn minst op gelijke hoogte. Van arrogantie. Maar dat pareerde hij door te zeggen dathijnu eenmaal de verteller inzijnprogramma was, dus mocht uitgaan van zijn belangstelling en zijn studie.
Die kennis van zaken, inclusief een eigen visie, was ook wel nodig bij de drie vertellingen waarin hij meerdere stemmen aan het woord liet, los van elkaar opgenomen maar in de programma's zo gemonteerd dat ze met elkaar rijmden of contrasteerden, soms wel met elkaar in gesprek leken te zijn. Vier schrijvers (György Konrád, Jorge Semprún, Gabriel García Márquez en George Steiner) inNauwgezet en wanhopig,over hun persoonlijke geschiedenis van de twintigste eeuw. Zes wetenschappers (onder wie Oliver Sacks en Stephen Jay Gould) inEen schitterend ongeluk,over de vraag of wetenschappelijke ontwikkelingen in diezelfde eeuw behalve kennis ook begrip hebben opgeleverd. En maar liefst dertien wetenschappers en schrijvers over het menselijk geheugen inVertrouwd en o zo vreemd.
Vooral die eerste twee series brachten Kayzer bekendheid bij een groter publiek én meer waardering van critici.Nauwgezet en wanhopigwerd beloond met de Nipkowschijf voor het beste televisieprogramma van het jaar. Die hij weigerde in ontvangst te nemen omdat hij vond dat die aan de vpro toekwam, voor het bieden van zo ongewoon veel artistieke en journalistieke vrijheid.
A Glorious Accidentwerd aangekocht door Amerikaanse publieke televisiestations aan de Oost- en de Westkust en door de pers gevierd als een even krankzinnige als briljante onderneming.'Six smart guys sitting around talking'en dat dan in zeven afleveringen van samen vijftien uur, wat kon daar nou aan zijn, vroegThe New York Timeszich af. Dat ging tegen alle televisiewetten in. Om vervolgens de lof te zingen van het experiment en van de deelnemers met hun 'verrukkelijke speculaties' in antwoord op vragen 'die iedereen heeft maar alleen pubers durven te stellen'. Het boek van de serie stond weken op nummer 1 van de Nederlandse bestsellerlijst en werd ook in de Verenigde Staten uitgebracht.
Bij alle waardering enalle contacten met de groten der aarde bleef Wim Kayzer een tamelijk teruggetrokken figuur, liever thuis bij zijn gezin dan gezien op publieke bijeenkomsten. Ook binnen de vpro was hij een eenling, merkte ik toen ik daar in 1995 kwam te werken. Vriendelijk, hartelijk zelfs, uitgesproken wanneer hij het nodig vond, en dan werd er ook naar hem geluisterd, maar wars van gekonkel en intriges. Het onderzoek voor zijn programma's deed hij alleen, thuis, zonder assistenten. Ondersteunen liet hij zich alleen voor de organisatorische kant van de productie. Na de opnamen maakte hij ook alleen de eerste, ruwe montage. De apparatuur daarvoor stond in de schuur achter zijn huis in Hilversum en later, bij het in elkaar zetten van de afleveringen van zijn laatste lange serieVan de schoonheid en de troost,eerst in een oude villa op het terrein van het Mediapark en daarna in zijn huis in Zuid-Frankrijk.
De bedoeling van die villa, die voor een deel leeg stond, was natuurlijk dat hij er ongestoord kon werken. Ik bezocht hem er één keer per week, meestal op vrijdag, om te horen hoe dat werk vorderde. Dan leunde hij achterover, vertelde honderduit, stak er een sigaar bij op. Wat we niet wisten, was dat juist die stille plek in een uithoek van het terrein in de zomer van 2000 door de nos was uitverkoren om een programma op te nemen dat onder leiding van Paul de Leeuw amusement en voetbal combineerde, het heetteHuis van Oranje.'s Middags werd er onder het raam van Kayzers montagekamer op topvolume gerepeteerd. Met zang en dans en koperblazers, terwijl op zijn scherm dichters en denkers mijmerden over 'wat het leven de moeite waard maakt'.
Ik herinner me de situatie als een perfect beeld van de mainstream samen met de uiterste rand van wat nog mogelijk was bij de publieke omroep, althans in die tijd. Om van het geluid maar niet te spreken. Hij bleef er kalm onder, moest er ook wel om lachen. Maar het was een opluchting toen zijn apparatuur naar zijn afgelegen hoeve in de buurt van Saint-Jean-du-Gard werd vervoerd.
Ook op die plek heb ik hem een keer bezocht, maar al in 1997, toen hij het domein net gekocht had. Het huis was een ruïne, met maar één vochtige, min of meer bewoonbare kamer, het enorme terrein overwoekerd en vergeven van de slangen, de ratten, de schorpioenen. Het leek me onmogelijk dat één man, zonder enige ervaring op dat gebied, zowel het gebouw als de natuur ook maar weer enigszins onder controle zou krijgen. Toch is dat precies wat hij heeft gedaan nadat hij met enige onmin en een gouden handdruk afscheid van de vpro genomen had. Het ging met vallen en opstaan, maar het lukte om er een bewoonbaar en vruchtbaar paradijs van te maken. Ook dat tekent hem. Vriendelijk, vasthoudend, koppig op een manier die grenzen kon verleggen.
Het is verleidelijk om de titelDe gelukkigste jarente plakken op de ruim twintig jaren die Kayzer in zijn huis in de Cevennen doorbracht, brekend en bouwend, maaiend en zaaiend, 's avonds lezend en drinkend, 's nachts turend naar de hemel. Hij voelde zich er, vooral bij zwaar fysiek werk, vaak gedachteloos gelukkig, 'in het moment' zoals dat heet met een uitdrukking die hij ongetwijfeld zou verafschuwen. Maar de benaming slaat op de periode tussen zijn geboorte, in 1946, als kind van de oorlog, en 2020, toen covid en daarna de oorlog in Oekraïne, ruw een einde maakten aan het idee dat we ons met de grote vragen van het leven konden gaan bezighouden omdat we, in ieder geval in het Westen, al heel lang vrij waren van honger, onderdrukking en geweld.
Dat einde viel samen met een verslechtering van zijn toch al steeds brozere gezondheid. Hij belandt een tijd in een Frans ziekenhuis, er zijn problemen met beide hartkamers, steeds nieuwe complicaties en bijwerkingen van de medicijnen, aandoeningen van de nieren en de lever, de prognose is somber, de levensverwachting 'zeer beperkt', de situatie 'stabiel fragiel'. Hij moet de hoeve opgeven. Gaat nog een keer terug, om afscheid te nemen, er alle details te registreren zodat hij er in Nederland aan kan blijven denken. Nederland, waar de ochtenden zo ongelofelijk anders zijn. 'Alles ﬂikkert, alles schettert, er is geen ogenblik van rust, een aura van een migraineaanval, daar loop ik in.'
Hij heeft na lang delibereren tussen artsen een steunhart gekregen, een pomp die de bloedsomloop op gang moet houden samen met een pacemaker die het ritme stabiliseert, terwijl een computer erop toeziet dat er geen trombose of hersenbloeding ontstaat. Iedere tien uur moeten de lithiumbatterijen worden vervangen, er hangt een controller aan zijn broekriem, er staat een generator klaar voor het geval de stroom uitvalt, het hart kan niet meer functioneren zonder elektriciteit, hij leeft via het stopcontact.
Dit soort details in de kroniek van een aanstaande dood lijken beklemmend, en zijn dat ongetwijfeld ook, maar behoren door de manier waarop Kayzer ze opschrijft opmerkelijk genoeg tot de geestigste passages inDe gelukkigste jaren.Net als de sardonische gesprekken met de behandelaars en zijn observaties van medepatiënten en van de codes in het medisch regiem. Goed nieuws: wanneer een arts geen tijd heeft voor een gesprek, voor wie gaat sterven maakt hij heus nog wel een kwartiertje vrij. Slecht nieuws: wanneer er drie witte jassen verschijnen aan je bed, de verantwoordelijkheid voor de kwade boodschap wordt graag gespreid.
Waarom probeert Kayzerte midden van dit alles nog te schrijven? Hij ziet niets in een dichterlijk afscheid, een poging tot verzoening, een conclusie. De kunst van het loslaten kan hem gestolen worden, de kunst kan hem sowieso niet zoveel meer schelen, ze voorziet niet in sacramenten, ze biedt geen troost. Hij heeft zijn uitgever verzekerd dat hij beslist niet aan een laatste boek werkt.
Hij schrijft om herinneringen aan plaatsen en mensen vast te leggen, ze komen steeds vaker schijnbaar zonder aanleiding bij hem op, de meeste uit de periode van voor zijn dertigste, de beste jaren, omdat je dan nog zoveel voor de eerste keer ervaart. Hij schrijft vooral om met het schrijven zelf bezig te zijn en niet met de dood. Zolang zijn pen in de lichtkring van zijn bureaulamp over het papier gaat, is er geen wereld daarbuiten. Zelfs niet wanneer zijn handen zwellen en spontaan beginnen te bloeden schrijft hij door, ook al is daarmee het einde de lichtcirkel binnen gekropen.
Iemand zegt hem dat hij trots op zijn ﬁlms en boeken kan zijn, maar die zeggen hem niets meer. De geur van de straatgoot waarin hij knikkerde, gezwets op de televisie, zijn kinderen die ijs eten in een Frans café, een zilverpapiertje dat voor hem uit dwarrelt, die kan hij gebruiken, die staan allemaal 'in mijn dienst bij het sterven', de ﬁlms en de boeken niet. Op de grote vragen waar hij mee bezig is geweest is hij uitgekeken. De discussies over het ik, de vrije wil, de evolutie, de kwantummechanica, godsdienst, psychologie, politieke ideologieën, hij heeft er de tijd niet meer voor, maar ook de fascinatie is verdwenen. 'Het papier schreeuwt vooral om piepkleine, schijnbaar onbelangrijke details.' Ten slotte lijkt zelfs de verloren gegane vriendschap zijn glans te verliezen. Heeft het geheugen wellicht van een paar ontmoetingen iets veel groters gemaakt? 'Sinds ons laatste telefoongesprek twintig jaar geleden heeft P waarschijnlijk nooit meer aan mij gedacht. Dat hij mijn brief niet beantwoordde, kwam niet door de kanker, maar omdat de herinnering aan onze paar ontmoetingen hem niets meer zei.'
Vrouw en kinderen zijn er wel nog, ze zijn nooit weg geweest. Maar daar kan hij niet over schrijven, elke zin zou larmoyant worden. 'Dit is niet meer het moment om ze op papier te vangen.' Bovendien tunnelt hij langzaam van ze weg, vereenzaamt van zichzelf en zijn dierbaren, kijkt anders naar ze. 'Iedereen blijft nog en ik moet er vandoor.'
Er is iets vreemds met de ontvangstvan de boeken van Wim Kayzer. Hij publiceerde eerder drie romans en een bundel korte verhalen. Toen ik het bericht van zijn dood kreeg, in mei vorig jaar, pakte ik mijn exemplaar vanDe waarnemer(2004) uit de kast. Het doet verslag van een man alleen en zijn verblijf in de Cevennen; van de sisyfusarbeid om een vervallen boerenhoeve te herbouwen, daarin vaker tegengewerkt dan tegemoetgekomen door de natuur; van zijn soms moeizame en dan weer innige relatie met de streekgenoten - en met zichzelf.
Al is de ik-verteller hier een Amsterdamse huisarts die na een leven tussen 'duizenden stemmen' probeert te wennen aan stilte en eenzaamheid, ook dit verhaal is zo autobiograﬁsch als maar kan. Het is bovendien een kanjer van een boek, 652 ﬁkse pagina's.Kill your darlingsis nooit Kayzers lijfspreuk geweest. Maar ik vond het onweglegbaar, las het in twee dagen uit, gefascineerd door de natuurbeschrijvingen, de intriges die zich in een Echternach-processie van hoop en wanhoop, voortgang en teruggrijpen, soms tergend langzaam ontwikkelden. Stonden er grote woorden in? Was het bijwijlen pathetisch? Jazeker. Maar ik las ook meer dan genoeg ﬁjne dialogen en goed getroﬀen scènes. Daarna zocht ik op hoe de kritiek destijds had gereageerd: voornamelijk niet. Hetzelfde lot trof het al even kloekeDe laatste tafel(2014): er zijn nauwelijks recensies in de belangrijkste dag- en weekbladen te vinden. Wel een enkele schimpscheut: Kayzer heeft 'overspannen ideeën over wat een schrijver is'.
Ik moest denken aan de eerste reacties van beroepscritici op zijn televisieseries: te lang en te ingewikkeld, geen televisie zoals het hoort maar 'een rariteitenkabinet' waarvan de maker 'te briljant en te diepzinnig' wilde zijn. De eerste lof kwam van mensen van buiten het vak. Daarna de prijzen, de bekroningen, publiek succes.
En toen vroeg ik me af of er ook zo minachtend zou zijn gereageerd als op zijn romans niet de naam van de bekende Hilversumse televisiemaker maar, pakweg, 'Krasznahorkai' had gestaan. Of Esterházy natuurlijk.
Het geval, niet het toeval, wil dat ook Peter Esterházy een boek over zijn ziekte en aangekondigde sterven heeft geschreven. De Duitse vertaling waaruit Kayzer citeert om dichter bij zijn verloren vriend te komen, heetBauchspeicheldrüsentagebuch (Alvleesklierdagboek). De twee boeken laten zich goed vergelijken. Omvang, thema, tijdstip, opzet. Natuurlijk past er bij zulke tragische, zeer particuliere verslagen respect voor beide. Maar ik kan er niet omheen: Esterházy is een beetje saai en maakt ﬂauwe grapjes. Kayzer is de betere schrijver. Wranger, geestiger, afwisselender, wijzer. En ja, zelfs bondiger. Een compliment dat hem bij leven nooit is gemaakt.