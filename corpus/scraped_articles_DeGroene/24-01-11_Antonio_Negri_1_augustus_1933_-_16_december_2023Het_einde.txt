Antonio Negri 1 augustus 1933 - 16 december 2023 Het einde

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
11 januari 2024
Als voordenker van de autonomen werd Antonio Negri in verband gebracht met de Rode Brigades. Pas aan het einde van een lange gevangenisstraf volgde zijn internationale succes.
Ineens duiken ze weer op: 'de autonomen'. Zo worden Nederlanders genoemd die volgens de nos 'weigeren belastingen en boetes te betalen en denken dat de overheid na hun geboorte hun vrijheid heeft afgepakt'. Het gaat vaak om geradicaliseerde coronasceptici en complotdenkers. Alleen al de Belastingdienst ontving duizenden brieven van mensen die hun staatsburgerschap opzeggen.
Dat de werkelijke oorsprong van die politieke term in vergetelheid is geraakt, hoeft niet te verbazen. Sommige in het zwart gehulde krakers en antifascisten weten niet eens dat hun overtuigingen eigenlijk uit Italië stammen. Daar stond na de Tweede Wereldoorlog een jonge generatie op, waarvan een van de prominentste vertegenwoordigers Antonio Negri was, die onlangs op negentigjarige leeftijd overleed in een Parijs' ziekenhuis. Die generatie nam de communistische partij en de vakbonden onder vuur omdat ze een soort alcoholvrij marxisme zouden hebben omarmd: volstrekt onschadelijk. Was het immers geen historische onvermijdelijkheid dat het kapitalisme zou bezwijken onder zijn interne contradicties? In de tussentijd konden de arbeiders rustig afwachten.
De autonomen herlazen de klassieken en ontdekten een radicalere, onorthodoxe Karl Marx. Hun 'militante onderzoekingen' naar de veranderende omstandigheden in de fabrieken deden de rest. De werkelijke motor van de geschiedenis bleek de sociale strijd van onderop. In de roerige gebeurtenissen die uit deze analyse voortvloeiden, was een hoofdrol weggelegd voor de zoon van een onderwijzeres en een vakbondsman. Zijn vader overleed toen 'Toni' drie jaar was, na te zijn gevangengenomen en gemarteld door Mussolini's fascisten.
Negri werd hoogleraar filosofie aan de universiteit van Padua. Daarnaast was hij actief voor autonome groeperingen als Potere Operaio. Het waren de 'jaren van lood'. Van Turijn tot Rome braken wilde stakingen en straatgevechten uit. Extreem-rechts pleegde een reeks bomaanslagen, daarbij geholpen door binnen- en buitenlandse geheime diensten. Op links waren het de Rode Brigades die naar de wapens grepen. Het dieptepunt was de ontvoering en moord op de christen-democratische oud-premier Aldo Moro, eind jaren zeventig.
Onder de linkse activisten die werden opgepakt was ook Negri. Als vermeend brein achter de Rode Brigades hielden de autoriteiten hem vier jaar lang zonder berechting vast. Nog decennia later toonde de politiek filosoof zich hier dubbel over. Hij ontkende elke betrokkenheid en noemde de Rode Brigades 'waanzin'. Tegelijkertijd wees hij op de fascistische aanslagen. 'Ik ben absoluut tegen de gewapende strijd', zei hij in een interview metDe Groene. 'Maar ik ben me bewust van de noodzaak van verzet in sommige situaties.'
Even was er vrijheid toen Negri bij de verkiezingen in 1983 een parlementszetel won. Al snel volgden andere, nieuwe aanklachten - die van de zaak Moro waren van de baan. De Italiaan week uit naar Frankrijk, dat hem weigerde uit te leveren. In Parijs begon hij aan zijn tweede intellectuele leven. Hij sloot vriendschap met beroemde denkers als Gilles Deleuze en Félix Guattari. Hij ontmoette zijn latere echtgenoot, de filosoof Judith Revel. En hij begon samen te werken met de Amerikaanse literatuurwetenschapper Michael Hardt.
In 2000 publiceerden de 'Marx en Engels van het internettijdperk', zoalsLe nouvel ObservateurHardt en Negri noemde, een boek dat de complete wereld trachtte te verklaren. Onhaalbaar natuurlijk, maar dat maaktEmpiredes te boeiender. Volgens Hardt en Negri is het over en uit met onze oude, vertrouwde wereld. Zoals de feodale orde ooit plaatsmaakte voor imperialistische natiestaten, zo is het nu de beurt aan een geglobaliseerd 'netwerk van soevereiniteiten'.
In dit 'empire' doen grenzen er niet meer toe. De productie vindt verspreid over de hele wereld plaats. Ook de arbeidersklasse is niet meer. Toch tonen de auteurs zich allerminst somber over de toekomst. De'multitude',zoals zij de nieuwe mondiale klasse van uitgebuiten noemen, is namelijk als geen ander in staat de wereld te veranderen.
Dat Negri in Parijs een flinke klap van de postmoderne molen heeft gekregen, blijkt uit elke bladzijde die hij sindsdien schreef. Het verschil met veel andere academici is dat hij nooit afscheid heeft genomen van zijn activisme. Vanachter de tralies - hij keerde in 1997 terug naar Italië - zag hij hoeEmpirebehalve een bestseller ook een bijbel van de globaliseringsbeweging werd. Toen hij eenmaal vrij was onthaalden nieuwe generaties idealisten hem met open armen.
Natuurlijk is het gemakkelijk schieten op zijn profetieën. De natiestaat en het imperialisme zijn allerminst dood, kijk maar naar Oekraïne. En de 'multitude'? 'Dat is ook de Tea Party-beweging', merkte collega-filosoof Slavoj Zizek eens spottend op, verwijzend naar uiterst rechts Amerika.
Touché, maar Negri was óók een denker die altijd vernieuwend wist te blijven. Dankzij die open blik behoorden autonomen als hij bijvoorbeeld tot de eersten die begrepen hoe de fordistische productie (grote fabrieken, hiërarchische verhoudingen, blauwe boorden, sterke vakbonden) plaatsmaakte voor het postfordisme (flexibilisering, globalisering, informele netwerken).
Uiteindelijk school de zin van het menselijke bestaan volgens Negri in'bios'.Met die term doelde hij op een poging 'de menselijke ervaring in haar geheel te willen ondervinden'. De gedroomde revolutie bleef uit, maar zijn eigen lange, grootse en meeslepende leven lijkt daar in elk geval een raak voorbeeld van.
Nieuwe generaties idealisten onthaalden hem met open armen
Edoardo Fornaciari / Getty Images | Bij het proces over de moord op Aldo Moro, 1982