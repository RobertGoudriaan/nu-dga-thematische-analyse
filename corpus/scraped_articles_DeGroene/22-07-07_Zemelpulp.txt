Zemelpulp

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
7 juli 2022
DESIGN Our F***king Backyard
De Franse designer Thomas Vailly deed ooit als masterstudent aan Design Academy Eindhoven een onderzoekje naar een vaak over het hoofd geziene grondstof: mensenhaar. Dat vegen de kappers dagelijks in grote hoeveelheden op en gooien het dan weg, zou je daar niet iets mee kunnen maken? Samengeperst onder hoge druk kon Vailly er - meen ik - net een kopje en schoteltje mee maken, meer niet. Toepassing op grotere schaal zou gigantische hoeveelheden haar vereisen, dan zouden alle kappers... et cetera. Niet te doen.
Dezelfde Vailly is aanwezig in de tentoonstellingIt's Our F***ing Backyardin het Stedelijk Museum Amsterdam, die wil laten zien dat ontwerpers 'met vernieuwende experimenten radicaal anders naar materialen kijken'. Hier is Vailly's experiment te zien met het restmateriaal van de Franse parfumindustrie. Daar schiet kennelijk een grote hoeveelheid lavendelstro over, en Vailly maakt daarmee geperste platen, die wel wat van spaanplaat hebben. Geen idee of dat restmateriaal ook een serieus probleem vormt, maar 't lijkt hoe dan ook handig.
Van dat soort experimenten gaat altijd een zeker optimisme uit. Het Stedelijk toont leuke projecten, bekende en onbekende, in vrolijke vormen en kleuren, die in de meeste gevallen draaien om het gebruik van restmateriaal. Studio Bentu maakt meubels van keramisch afval, WooJai Lee perst oude kranten tot bakstenen en meubilair, Ineke Hans gebruikt oude kantoormeubelen, visnetten, tapijten en 'industrieel afval' om er nieuwe kantoorstoelen mee te maken, Biotrem perst zemelpulp tot weggooiservies, Carissa Ten Tije gebruikt 'bodemas' voor het maken van steengoed, Tjeerd Veenhoven verwerkt afval uit de mosselteelt en Tamara Orjola maakt textiel van dennennaalden.
Het lijkt mij dat niet al die processen even efficiënt zijn, en ze leveren ook niet altijd aantrekkelijke producten op, maar het gaat hier om de nieuwe 'productieketens' als wenkende alternatieven. Het vervelende van de tentoonstelling is dat er geen zinnig woord wordt gezegd over het werkelijkheidsgehalte van die plannen. Bij vrijwel alle projecten en projectjes ontbreekt een kritische analyse, alleen al in economische zin. Trots toont de tentoonstelling een mooie vergadertafel van de ontwerpstudio Lama Concept, waarvoor gebruik is gemaakt van 1004 (!) petflessen, die uit de Amsterdamse grachten zijn opgevist en daarna naar een bedrijf in Hoogeveen zijn gebracht om te worden verwerkt. Leuk, maar wat is feitelijk defootprintvan dat opvissen, schoonmaken, vervoeren en bewerken? Als de ontwerpster Iris van Herpen een peperdure haute-couturejurk naar het Met Gala in New York laat vliegen, heeft de wereld er dan echt wat aan dat voor die jurk plastic uit de plasticsoep gebruikt is? Is dat niet gewoon modieuze flauwekul?
Het zou goed zijn geweest om bij elk inspirerend ontwerp ook iets te zeggen over de economische aspecten ervan, en ook te kijken naar de grote boze wereld van de industrie en de landbouw, waar toch ook écht heel vooruitstrevend wordt gedacht over afval, hergebruik en duurzaamheid. Die blijmoedige eenpitters met hun experimenten mogen ons vrolijk stemmen, maar er zijn zoden voor dijken gevraagd.
Koen Kleijn