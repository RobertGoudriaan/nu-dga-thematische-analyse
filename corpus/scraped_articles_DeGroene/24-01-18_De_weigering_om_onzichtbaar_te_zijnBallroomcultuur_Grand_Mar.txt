De weigering om onzichtbaar te zijn Ballroomcultuur Grand March

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
18 januari 2024
House of Vineyard, het eerste Nederlandse ballroomhuis, viert de genderexpressie met de tentoonstellingGrand March: A Historic House through a Ballroom Lensin het Amsterdamse Huis Willet-Holthuysen.
In de paarse paradekar Karosa- Papiaments voor praalwagen - zit een kastje met een dubbele rij lades. Op de rechter lades zijn foto's geplakt van leden van House of Vineyard in ballkostuum: als godinnen, als meerminnen, versierd met kettingen, in visnetten en glitterbikini's. In de linker lades zit wat er is overgebleven van die kostuums: een paar schakels van de kettingen, enkele tepelkwastjes met pailletten. In de ballroomcultuur moet je vindingrijk zijn: kostuums worden na hetballvermaakt en aangepast voor het volgende extravagante evenement.
De praalwagen vormt een caleidoscopisch archief, samengesteld door Roxette Capriles/ Anartist Vineyard, en is te zien in Huis Willet-Holthuysen aan de Herengracht in Amsterdam, als onderdeel vanGrand March: A Historic House through a Ballroom Lens. Dit archief toont hoe fragiel de kostuums zijn, maar ook wat er overblijft: de foto's en de magie. Want, zo zeggen veel van de deelnemers: ballroom heeft hun het leven gered.
De ballroomcultuur is in de jaren zeventig gevormd door Afro-Amerikaanse en Latinx trans vrouwen en queer personen in de New Yorkse wijk Harlem. Balls zijn competities waarin deelnemers het binnen verschillende categorieën tegen elkaar opnemen, in een samenkomst van performance, mode en activisme. Duidelijk gebaseerd op missverkiezingen maar met criteria die door de gemeenschap zelf worden bepaald. Het zijn avonden waar diversiteit in (huids)kleur, maten en genderexpressie juist wordt gevierd. Balls zijn competities, maar ze draaien niet alleen om winnen. Ze draaien vooral ook om familie: om ergens veilig jezelf te kunnen zijn te midden van andere nachtvlinders. Veel van de deelnemers die tijdens de balls strijden om trofeeën zijn vertegenwoordigers van 'huizen': gekozen families - inclusief een gekozen familienaam - die worden bestierd door mensen die de rol van 'moeder' of 'vader' van een huis op zich nemen.
House of Vineyard, het eerste ballroomhuis van Nederland, werd opgericht in 2014 en viert dit jaar zijn tienjarig jubileum. Tot de dertig leden van House of Vineyard behoren kunstenaars en modeontwerpers, dansers en activisten. Geleid doorLegendary Mother Amber VineyardenFather Elly Vineyard(Elvin Elejandro Martinez) definieert dit huis wat podiumkunst buiten de mainstream kan zijn: queer, fluïde, een ontmoetingsruimte voor eigenzinnigheid en radicale creativiteit. Amber Vineyard zegt in een interview voor The Social Hub: 'Er bestaat niet zoiets als een vrije dag. Nooit. Dit is mijn huis, mijn uitverkoren familie. Dit is mijn leven, het is geen hobby.'
Dat de expositie iets losmaakt, blijkt als een bezoeker zomaar in de archiefkar grijpt en de tepelkwastjes over zijn trui heen tegen zijn tepels drukt. Hij spoort de vrouw met wie hij de tentoonstelling bezoekt aan om snel een foto van hem te maken. Het zou niet bij hem opkomen om zomaar een schilderij van de wand te tillen of een van de zilveren kandelaars op zijn hand te wegen. Zijn vergrijp levert een vreemd beeld op: een man van middelbare leeftijd in een verwassen blauwe capuchontrui die giechelend poseert met glitter tepelkwastjes. Dat misschien, hoe respectloos ook, een verlangen naar zelfexpressie laat zien.
Het Huis Willet-Holthuysenbood eerder multidisciplinair kunstenaar Anohni de gelegenheid om van het grachtenpand een 'heiligdom' te maken voor iedereen die vervolgd wordt vanwege seksuele geaardheid of genderidentiteit. Nu overhandigt het museumhuis de sleutel aan House of Vineyard, dat van het rijksmonument een echt thuis wil maken. Maar hoe maak je een zeventiende-eeuws grachtenpand vol historische voorwerpen tot je woonkamer? Door bijvoorbeeld in de kleine salon een naaimachine en ontwerpschetsen te plaatsen, een bordeauxrood rijglijfje van ontwerper Timothy Scholte/MaryAnn Vineyard te draperen - alsof hier een ball wordt voorbereid. Met in de herenkamer een tafel bezaaid met edities vanVogueom doorheen te bladeren en inspiratie uit te halen. Aan dit modeblad ontleentvoguinghaar naam - meer taal dan dans: het poseren op de beat,larger than life,als een supermodel dat nog ontdekt moet worden.
Bij het voorbereiden voor een ball brengt het Huis hele dagen en nachten door achter de naaimachine, omringd door schetsen, lappen stof en accessoires. Uren van onbetaalde creativiteit. Niemand leeft van de balls, het is liefdewerk vanuit het verlangen om gezien te worden en je ballfamilie trots te maken. Deelnemers die later op de avond zullen worden toegejuicht moeten vaak met hun schitterende creaties in Albert Heijn-shoppers of sportassen over straat: een draagbaresafe spacevoor rokjes en hakken die pas kunnen worden aangetrokken in de veiligheid van een kleedkamer of clubtoilet.
Het grachtenpand heeft ook een balzaal, de Grand Salon waar de bewoners Louisa Holthuysen en Abraham Willet in de achttiende eeuw gekostumeerde bals organiseerden: de perfecte mogelijkheid om oma'srobe à la françaisete dragen. Zulke bals werden ook gegeven in Amerika en Engeland en hier werd ook gecrossdresst. De Nederlandse balcultuur leek braver: er is geen bewijs te vinden dat er in deze zaal werd geëxperimenteerd met genderexpressie. Twee eeuwen later heeft House of Vineyard precies in deze zaal kostuums opgesteld die een ball verbeelden: 'The Ball Beyond the Binary'.
Voor dit ball is het depot van het Amsterdam Museum door modeontwerper Younik Vineyard gebruikt als inloopkast. Zo zijn de trouwpakken van Stef Breteler en Jim Beuks uit de museumcollectie gecombineerd met een zwarte tule rok en een glitterduragmet een lange sleep. Breteler en Beuk traden in 2009 met elkaar in het huwelijk in identieke jacquets met roze vesten. Younik heeft de trouwkleding geremixed tot bruidskledij voor alle genders en met de durag ook een verwijzing toegevoegd naar de schoonheid van zwarte mode.
In A Black Lady Sketch Show (HBO),gecreëerd door comédienne Robin Thede, wordt een ball voorbasic bitchesgehouden. Bob The Dragqueen roept als MC de categorieën om die uiteenlopen van 'ongemakkelijk in je vel' tot 'klinische depressie' met deelnemers gehuld in pyjama's en fleecedekens. Bob: 'Ik wil verdriet zien, Iejoor in Dior!' Is er binnen een ballhouse ook ruimte voor wie niet straalt? Of bieden deze families juist een toevluchtsoord voor diegenen die al hun hele leven horen dat ze stil moeten zijn en zich kleiner maken, niet te luid dansen of praten, alles aan hen wat afwijkt van de norm moeten bedekken? Zelfexpressie is het tegenovergestelde van depressie. Niet voor niets noemt House of Vineyard de tentoonstelling een eerbetoon aan mensen die weigeren om onzichtbaar te zijn.
In de koepelkamer draait traag de blauwe droomjurk van Assepoester rond die Amber Vineyard droeg tijdensOnce Upon a Ballin 2021. Met een knipoog naar het bekende glazen muiltje liet ze de jurk van zich af vallen om een doorzichtige bikini te onthullen: Assepoester als glazen stripper. De categorie die Amber belichaamt is Sex Siren, een ballroomcategorie die draait om bevrijding van het lichaam: jij bepaalt hoe er naar jou gekeken wordt. In haar rol van Mother Vineyard voelt Amber zich ook verantwoordelijk voor de reputatie van de oorspronkelijke vrouw des huizes. Want hoewel Louisa Holthuysen door haar erfenis eigen geld had, werd zij als vrouw toch afgerekend op het feit dat zij kinderloos bleef.
Frans Coenen, die van 1895 tot 1931 conservator van het museum was, schreef in zijn romanOnpersoonlijke herinneringende geschiedenis van de bewoners op met veel ruimte voor schandaal. Zo beschuldigde hij Abraham Willet ervan 'de onaantrekkelijke Louisa' te hebben getrouwd om haar geld. Ze zou een snor hebben gehad en er werden - zonder bewijs - vraagtekens geplaatst bij haar vrouwelijke anatomie. De zaalteksten over Louisa verwijzen wel naar deze roddel, maar laten het antwoord gelukkig keurig in het midden, want of Louisa wel of niet intersekse was gaat ons helemaal niets aan.
Daarom heeft Amber in de echtelijke slaapkamer Louisa in de categorie Sex Siren geplaatst. Alssirenheb je de macht in handen om te controleren hoe je bekeken wordt en dat gunt Amber ook Louisa: 'Je kent al je kanten, en je weet dat ze allemaal het begeren waard zijn.' Dus liggen er een berenvel, een zweep en een rode halsband op het slaapkamerbankje. Achter een kleedscherm is het silhouet van een paspop zichtbaar die zichzelf bewondert in een spiegel. Alsof Louisa na haar dood nog een make-over krijgt.
Kun je met kleren je identiteit vormgeven of kopen? Die vraag grenst aan het gebied van wie echt is en wie niet, en wie dat dan zou mogen bepalen. Dit klinkt door in de eetkamer in een opname waarin Elektra Evangelista uit de seriePosewordt geciteerd. Elektra zet een transfobe vrouw die haar weg wil sturen uit een chique restaurant op haar nummer: 'God heeft je misschien gezegend met Barbies, een achtertuin met een pony erin, een vriendje genaamd Jake en een ongewenste zwangerschap met een door je vader betaalde abortus, zodat je naar de universiteit kon gaan en een basic bitch kon worden. Geen van deze dingen maakt je een vrouw. Je uniform van slecht passende J.Crew-culottes, nepparels en scrunchies van 50 cent kan niet verhullen dat je niet weet wie je bent. We hebben gevochten voor onze plaats aan deze tafel, en dat heeft ons sterker gemaakt dan jij ooit zult zijn.'
In deze eetkamer worden Mothers (zwart en Latinx) van toonaangevende huizen gevierd met hun portretten op stoelen. Ze krijgen zo letterlijk eenseat at the table:Avis Pendavis, Crystal LaBeija, Pepper LaBeija, Dorian Corey, Angie Xtravaganza en Paris Dupree. Deze Mothers zijn de moeders. Gedwongen om een eigen tafel te bouwen en daarmee grondleggers van de hele ballroomcultuur, van families waarin genoeg geborgenheid is om elkaars individualiteit aan te moedigen. Thuis, laatGrand Marchzien, is geen gebouw. Thuis zijn je mensen.
Kun je met kleren je identiteit vormgeven of kopen? Wie is echt en wie niet?