Het Westen en de rest Buitenland

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
31 oktober 2024
Is onze toekomst een wereld van wortels of van waarden? Met een mogelijke verkiezing van Donald Trump in het verschiet lijken we wat dat betreft op een kruispunt aanbeland. Gaan we een wereld tegemoet waarin het autoritair-nativisme zal regeren of waar het liberale internationalisme van Kamala Harris leidend is?
Het lijkt wat zwaar aangezet, maar dat is het niet. Het onderscheid tussen wortels en waarden laat ook zien hoe het oude idee van 'het Westen' zichzelf heeft overleefd. Veelzeggend is dat Trump niet heimelijk belt met de Franse president Macron, maar dat doet met Vladimir Poetin, een despoot die afgelopen jaren op allerlei mogelijke manieren zijn afkeer van dat Westen heeft laten blijken. In ieder geval waarvoor dat Westen lang geacht werd te staan: politiek pluralisme, individuele rechten, emancipatie van minderheden.
Gedurende een groot deel van de twintigste eeuw leek het simpel: er was het Westen, rijk, machtig, politiek-liberaal, geïndustrialiseerd, technologisch hoogontwikkeld, op consumeren gericht. De West-Europese landen behoorden hiertoe, de Verenigde Staten, en vanaf de tweede helft van de twintigste eeuw ook Japan. En er was de rest: arm, onvrij, agrarisch, in veel gevallen herstellend van decennia, zo niet eeuwenlange kolonisatie door één van de West- of Zuid-Europese landen.
Een ander betekenisvol onderscheid was de Koude Oorlog, waarin het Westen de Sovjet-Unie tegenover zich vond en waarvan de frontlinie niet alleen door Europa, maar eveneens door Afrika, Azië en Zuid- en Midden-Amerika zigzagde. Hier stonden markteconomie en planeconomie tegenover elkaar, net als ook politiek pluralisme en de eenpartijstaat.
Tegelijk was er ook het Westen van de 'waarden'. In zijn meest geprononceerde (en vaak karikaturale) vorm gold het Westen dan als rationeel, individualistisch, liberaal en democratisch. Het fysieke Westen viel daarin samen met het Westen van de Verlichtingswaarden, en kreeg als noemer 'beschaafd'.
De 'rest' zou spiritueel zijn, gericht op gemeenschap, traditioneel en hiërarchisch. Het islamisme van degenen die aanslagen van 11 september 2001 uitvoerden was hier een uiting van. Maar het was ook iets dat op zijn laatste benen liep, een restant uit de atavistische wereld nu die in hoog tempo verwesterde. Zeker sinds de ineenstorting van de Sovjet-Unie (1990), waarna het liberalisme gedurende de jaren negentig triomfeerde, zowel economisch, cultureel als politiek.
Het was dan ook geen toeval dat de Amerikaanse bank Goldman Sachs eind 2001 een rapport publiceerde dat gewag maakte van de zogeheten 'Bric-landen': Brazilië, Rusland, India en China. Deze landen bevonden zich in een vergelijkbaar stadium van economische en politieke ontwikkelingen en wonnen snel aan betekenis. In 2009 kwamen deze vier landen voor het eerst bijeen. De verwachting - of in elk geval de hoop - was toen dat de Bric-landen steeds meer op het Westen zouden gaan lijken, dat wil zeggen: op het Westen van de 'waarden'. Net als 'wij' waren ze op weg naar een grotere economische en technologische ontwikkeling, en parallel daaraan richting een grotere politieke en culturele vrijheid.
Maar rond deze tijd raakte dat Westen zelf juist steeds meer in de greep van een nativistische beweging. Op de ideeënmarkt kreeg het Westen van de 'waarden' steeds meer concurrentie van een Westen dat zich sterk maakte voor 'wortels'. Centraal hierbij stonden niet-witte immigratie en de islam. Her en der verkondigden ideologen en politici dat we terug moesten naar hoe Europa vroeger was, naar hoe 'het bedoeld was'. Waar zij over 'het Westen' spreken zien ze 'globalistische elites' die uit zijn op de vernietiging van 'het eigene', te beginnen met de natiestaat. Het politieke kantelpunt kwam in 2016 met de Brexit en de eerste verkiezing van Trump. In beide gevallen waren angstbeelden rond immigratie doorslaggevend.
Bric werd Brics en is inmiddels een groep van negen landen, waaronder Egypte en Iran. Afgelopen week kwamen ze samen in het Russische Kazan, en veel commentatoren zagen er een bewijs in van hoezeer het Westen aan macht en betekenis heeft ingeboet. Maar wie door al het gepraat over 'multipolariteit' heen prikte zag vooral veel liberaal internationalisme. In de slotverklaring verklaren de landen plechtig zich hard te maken voor 'democratie', 'mensenrechten' en 'het internationale recht'. Dit type Verlichtingsdenken verhoudt zich slecht met het autoritaire nativisme van de meeste leiders van de Brics, Poetin voorop.
Het toont op een paradoxale manier dat het Westen en de rest steeds meer op elkaar zijn gaan lijken: als een terrein waar waarden en wortels met elkaar om voorrang strijden, zij het niet overal in dezelfde mate. Juist daarom is de uitslag van de presidentsverkiezingen volgende week zo belangrijk. Want Amerika is en blijft het machtigste land.
De hoop was dat de Bric-landen steeds meer op het Westen gingen lijken