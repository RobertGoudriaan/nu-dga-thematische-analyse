Levenslust Rooksignalen Marian Donner

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
29 augustus 2024
Ivo van Hove maakte precies het soort theater dat John Cassavetes in zijn filmOpening Nightbekritiseert.
Het zou een mooie les voor toneelgezelschap ITA zijn geweest, de scène uitOpening Nightwaarin Gena Rowlands zich vanaf het podium plotseling tot de zaal richt en zegt: 'We moeten nooit vergeten dat dit maar een toneelstuk is.'
In de filmOpening Night(uit 1977, geschreven en geregisseerd door haar echtgenoot John Cassavetes) speelt Rowlands een beroemde actrice, Myrtle Gordon, die voortdurend de vierde wand doorbreekt omdat ze het toneelstuk waarin ze speelt niet langer kan verdragen. De vrouw die ze speelt is machteloos, lusteloos, die heeft moeite met ouder worden, ze wordt geslagen. Myrtle herkent zich op geen enkele manier in haar: 'Ze is niet echt!'
Met haar verzet drijft ze haar regisseur en medespelers tot waanzin. Iedereen lijkt te denken dat Myrtle zelf ook moeite heeft met ouder worden, dat ze in een midlifecrisis verkeert en daarom haar rol saboteert, maar dat is het niet. Het gaat Myrtle om de kunst zelf, die moet léven.
Opening Nightis een magistrale film, een die je naar de dichtstbijzijnde kroeg doet rennen om daar op een tafel te dansen. Net als het toneelstuk erin gaat de film zelf ook over ouder worden, en wat een mindfuck dat is.'When I was seventeen, I could do anything',zegt Myrtle aan het begin,'my emotions were so close to the surface. I'm finding it harder and harder to stay in touch.'Tot je op een dag in de spiegel kijkt en jezelf niet meer herkent.
Dat laatste geldt overigens letterlijk, zo leerde ik uit recent onderzoek, want ouderdom blijkt dus helemaal geen geleidelijk proces te zijn, maar te verlopen in enorme sprongen. Rond je 44ste en je 60ste, zo wees het onderzoek uit, wordt je lichaam in één klap een stuk ouder. 'Ik wist het!' riep ik uit, want op mijn 44ste was dat inderdaad precies wat er gebeurde: mijn wallen verdwenen niet meer, die denkrimpel ook niet, en plotseling zei iedereen u en mevrouw tegen me. Meer nog dan van je spiegelbeeld komt de mindfuck van de blik van de ander, je omgeving, die ineens anders op je reageert.
Nee, ze is niet meer dezelfde als vroeger, zegt Myrtle inOpening Night,maar haar probleem zit in de rol die ze daardoor van haar omgeving krijgt toebedeeld. 'Je was vroeger zo grappig', verwijt de regisseur van het toneelstuk haar meermaals, 'maar nu loop je rond als eenproud queen'.
Het is een lastige boodschap, ik begrijp het wel, dat een vrouw op leeftijd niet zielig is en nog van alles wil. Maar werkelijk niemand heeft die boodschap slechter begrepen dan Ivo van Hove toen hij voor ITA, destijds nog Toneelgroep Amsterdam,Opening Nightbewerkte tot een toneelstuk. Veel herinner ik me er niet van, behalve dat ik, nog geen 44, briesend naar buiten kwam. Want wat een ellende was dit stuk. Veel te zwaar op de hand, al het leven was er vakkundig uitgezogen, op het podium spraken droeve mensen droeve woorden: het was alles waar Myrtle in de film juist wanhopig aan probeert te ontsnappen.
Dat bij ITA achter de schermen dezelfde sfeer heerste als op het podium, verbaast me dan ook niet. In het rapport dat over de werkcultuur verscheen, wordt gesproken over pesterijen, scheldpartijen, machtsmisbruik, een ziekmakende werkdruk, discriminatie, seksueel grensoverschrijdend gedrag en fysiek geweld. Het beeld dat volgens deNRCoprijst, is dat 'van een organisatie die per se grensverleggend theater wil maken, ook als dat gepaard gaat met grensoverschrijdend gedrag'.
Maar wat was er grensverleggend aan dit theater? De stukken die ik van Van Hove zag waren vooral vreugdeloos, steriel, met veel geweld, gehuil en een psychologie van de koude grond: iemand is boos, dus schreeuwt hij het uit. Actrice en klokkenluidster Hélène Devos beschreef hoe ze tijdens een repetitie over het toneel werd gegooid en naar de Eerste Hulp moest. 'Het is verplicht', stelt de regisseur inOpening Night:op het toneel '[worden] vrouwen geslagen'. Van Hove maakte met andere woorden precies het soort theater dat Cassavetes in zijn film bekritiseert.
Het is maar een toneelstuk, zegt Myrtle inOpening Night. Maar elk stuk weerspiegelt wel degelijk een werkelijkheid. Wat achter de schermen gebeurt sijpelt door op het podium, en andersom.
'We hoeven dit niet te accepteren', zegt Myrtle in de laatste scène van de film. Ze staat dan stomdronken op het podium - de zaal zit bomvol - en wordt eindelijk een persoon van vlees en bloed. Want ze hoeft zich niet te laten reduceren tot machteloze vrouw, en haar tegenspeler, John Cassavetes zelf, hoeft haar ook niet te slaan. Samen breken ze het stuk open en geven het publiek waar Myrtle al die tijd naar zocht: energie en levenslust.
Vorige week overleed Gena Rowlands. In dezelfde week verbrak ITA alle banden met Van Hove. Ik hoop dat de geest van Rowlands (en Cassavetes) op het nieuwe ITA neer zal dalen. Want iets maken waar de vreugde van afspat, iets wat het publiek op hun stoelen doet dansen: dát is pas grensverleggend.
'We hoeven dit niet te accepteren', zegt Myrtle in de laatste scène van de film