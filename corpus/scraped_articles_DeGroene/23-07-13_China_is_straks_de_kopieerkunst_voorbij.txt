China is straks de kopieerkunst voorbij

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
13 juli 2023
Beijing- Kompas, buskruit, papier en boekdrukkunst. Als Chinezen die woorden in één adem noemen, dan klinkt trots door. Want het gaat om de canonieke Vier Grote Uitvindingen die China de mensheid heeft geschonken. Ook veel andere dingen zijn in China veel eerder uitgevonden dan in de rest van de wereld. Vaak heeft het Westen ze aan zichzelf toegeschreven. 'Laten die westerlingen niet zeuren als wij hún uitvindingen kosteloos kopiëren', zeggen de Chinezen. 'Hebben zij ooit een cent betaald voor ónze kruiwagen?' Aan vindingrijkheid heeft het China eeuwenlang niet ontbroken. Tot de westerse industriële revolutie had het Rijk van het Midden de hoogst ontwikkelde technologie van de wereld. Neem riemaandrijving, of tweeduizend jaar oude waterwerken die nog altijd functioneren, of geraffineerde vindingen zoals het telraam, het wateruurwerk, acupunctuur of het bordspel go.
Westerlingen hebben vaak geen idee dat er in China veel meer is uitgevonden dan zijde en vuurwerk. Paraplu, vlieger en parachute, papieren geld, loterijen en bankwezen, visnet en roer, toiletpapier en tandpasta, landmijnen en lucifers, de krant, en veel meer: eeuwenlang is China zijn tijd ver vooruit geweest. Maar in de negentiende eeuw sloeg de wet van de remmende voorsprong toe. In Engeland waren verbluffende uitvindingen gedaan, maar de keizer besliste dat China er geen behoefte aan had. Het land miste de industriële revolutie en werd vernederd door het westerse en Japanse imperialisme.Onder Mao maakte superieure intelligentie plaats voor stupide fanatisme. China leek verloren. En toch is het land razendsnel teruggekomen, dankzij een economische reuzenzwaai en een nieuwe vorm van intelligentie: kopieerkunst. Chinese bedrijven hebben systematisch het kunstje van buitenlandse bedrijven afgekeken. Van klachten over de roof van intellectueel eigendom trekt de Partij zich niets aan. Intussen bevordert ze krachtig de eigen hightech-research, want een land dat technologisch afhangt van zijn vijanden kan nooit een stabiele wereldmacht worden.
De Amerikanen en hun Nederlandse en Japanse bondgenoten hebben de export naar China van het meest geavanceerde technologische spul stopgezet om te voorkomen dat ze op het wereldtoneel moeten plaatsmaken voor de Chinezen. Slimme zet? Misschien, maar het zou dom zijn de Chinese inventiviteit te onderschatten. Wie onder druk staat, kan wonderen verrichten. Zeker als je de Vier Grote Uitvindingen op je naam hebt staan.