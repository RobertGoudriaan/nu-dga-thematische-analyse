Rousseau in vermomming Pieter Omtzigt en het sociaal contract als elastieken term

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
16 november 2023
De term 'sociaal contract' is populair bij bestuurders en heeft een lange intellectuele geschiedenis. Maar wat bedoelt Pieter Omtzigt ermee en lukt het hem het begrip van zijn oneindige rekbaarheid te ontdoen?
Tegen de tijd dat Jean-Jacques Rousseau plaatsnamachter zijn schrijftafel en de eerste letters op papier zette van wat zijn beroemdste werk zou worden, kon hij terugblikken op een kleurrijk leven. Geboren in de vrije stadstaat Genève, op zijn zestiende verhuisd naar Frankrijk, een tijdje doorgebracht in Turijn. Ondertussen had hij meerdere carrières overwogen - priester, musicus, onderwijzer - maar hij bleek toch vooral een roeping als schrijver en denker te hebben. Hij was van geloof gewisseld (de calvinistische Rousseau liet zich dopen tot katholiek). De man die in 1762 de laatste punt zette achterDu contrat social ou Principes du droits politiqueen het manuscript naar Amsterdam stuurde om het te laten drukken en verspreiden, had kortom aardig wat gezien van wat er gaande was in het Europa van halverwege de achttiende eeuw.
Rousseaus boek was een poging om de grote borrelende kwestie van die tijd bij de kop te pakken: hoe verhouden macht en de aan de macht ondergeschikten zich tot elkaar? In die zoektocht kwam Rousseau uit bij een model dat een lange intellectuele traditie kende - in de klassieke oudheid ging het al over een contract tussen burgers en staat - maar waar hij een nieuwe invulling aan gaf. De uitkomst van het sociaal contract moest volgens hem bepaald worden door 'de algemene wil', waar iedere burger zich in kan vinden en dus bereid is om zich eraan te onderwerpen. Wat voor Rousseau een uitkomst was, bleek voor de rest van de filosofische geschiedenis een eindeloos ingewikkelde puzzel: want hoe precies te bepalen wat het collectief wil, en wat te doen met wie daarvan afwijkt?
De oren die, tweeënhalve eeuw later, de echo van Rousseaus contractdenken hebben opgevangen, zitten aan een hoofd dat ook het nodige van Europa heeft gezien. Pieter Omtzigt werd geboren in een middenklassegezin in het oosten van Nederland, had een academische carrière die loopt via Engeland, Italië en Denemarken, met als markeerpunt een promotieonderzoek aan het Europees Universitair Instituut in Florence. Rousseau vertelde dat hij zijn voornaamste ideeën inDu contrat socialopdeed in Venetië, waar hij werkte als secretaris van de Franse ambassadeur. Het nieuwe sociaal contract dat Pieter Omtzigt deze verkiezingen voorlegt aan de Nederlandse burger, lijkt zijn oorsprong niet ver daarvandaan te hebben. 'De jaren in Florence, waar ik van 1996 tot 2000 studeerde, verklaren voor een belangrijk deel mijn politiekedrive',schrijft Omtzigt in het boek waarmee hij zijn campagne kracht wil bijzetten. In Florence, lees je inEen nieuw sociaal contract,kreeg hij les van hoogleraren 'met sterke politieke interesse' en leerde hij dat 'het academische' nooit alleen maar 'iets theoretisch' is, maar samenhangt met de vraag 'welke consequenties de theorie heeft voor het Nederlandse of het Europese beleid'.
Zelf deed Omtzigt promotieonderzoek naar de inzet van beleidsmodellen en de vraag hoe het juiste model te selecteren. Hier ligt de kern van Omtzigts politieke missie. Een groot deel van de pagina's in zijn boek is besteed aan kritiek op het modelmatige denken binnen de Nederlandse overheid. Milieuwetgeving, macro-economische afwegingen en het controleren van burgers gebeurt volgens hem te veel met de blik naar het scherm in plaats van naar de mens. Hij hekelt de planbureaus die elders gelukkig ten onder zijn gegaan samen met het communisme, maar die in Nederland nog altijd koersbepalend zijn. Het Centraal Planbureau, het Planbureau voor de Leefomgeving en het Sociaal en Cultureel Planbureau zijn wat hem betreft medeschuldig aan de verstoorde verhouding tussen overheid en burger. Ook de Belastingdienst prijkt op Omtzigts zwarte lijst. Zijn kritiek, zo voelt het, komt erop neer dat de algemene wil die volgens Rousseau leidend moest zijn is vervangen door de spreadsheet. En omdat beleidsmakers daar blind op varen en te weinig tegenspraak krijgen, is het vertrouwen van burgers in de eigen overheid ernstig beschadigd.
Hiermee voegt Omtzigt zich in breed gezelschap.De noodzaak tot het afkondigen van een nieuw sociaal contract is een veelgehoorde respons geworden op maatschappelijke problemen. In 2009
pleitte een collectief dat zich 'De Baliegroep' noemde inde Volkskrantvoor een 'nieuw sociaal contract tussen samenleving, arbeidsorganisaties en werkenden'. 'Tijd voor een nieuw sociaal contract', aldus voormalig SCP-directeur Kim Putters in deNRCin 2009. De wetenschap moet een 'nieuw sociaal contract' met de samenleving sluiten, zo bepleitte subsidieverstrekker NWO een paar jaar geleden. Verschillende lokale afdelingen van het CDA - de partij waar Omtzigt afscheid van nam - bepleitten een 'nieuw sociaal contract' voor hun stad. Kort voor haar afscheid als Den Haag-verslaggever voor dit blad stelde Aukje van Roessel dat het oplossen van crises op de 'arbeidsmarkt, geldmarkt, huizenmarkt en belastingmarkt' begint met 'een nieuw sociaal contract'.
Rousseau, zo lijkt het, sluipt al eventjes in vermomming door de polder en staat nu op plaats één, lijst 19, als voorman van een partij die zich belooft te zullen inzetten voor 'goed bestuur en bestaanszekerheid'. Het hogere doel van het nieuwe sociale contract lijkt gelijk aan het oude. Zonder een sociaal contract dat vrijheden garandeert, bezit beschermt en macht inperkt komt er een moment waarop de meest ontevredenen komen halen waar ze recht op hebben, voorspelde Rousseau. Zijn gelijk werd bewezen door de Franse revolutionairen, die Rousseau als held vereerden en zijn stoffelijk overschot naar het Pantheon in Parijs overbrachten. Ook Omtzigt waarschuwt voor de hooivorken. 'De geschiedenis leert ons dat juist die sluimerende onvrede in de samenleving gevaarlijk kan zijn en tot wanorde, verzet en zelfs tot opstand, tot revolutie kan leiden', schrijft hij.
Ook het andere nieuwe politiek verbond dat meedoet aan deze verkiezingen heeft wel oren naar het contractdenken. Bij de Europese verkiezingen van 2019 ging de Partij van Europese Socialisten (PES) de strijd in met een manifest getiteldEen nieuw sociaal contract voor Europa.Voorman was Frans Timmermans, die nu de lijst van GroenLinks-PvdA aanvoert. Het sociale contract dat destijds voorlag beloofde een Europa dat onder andere 'progressief', 'feministisch' en 'duurzaam' is. Timmermans moest met een progressief sociaal contract in de hand weerwoord bieden 'tegen nationalisten en uiterst rechts' die volgens de PES overal in Europa in opmars waren. Een groot succes leverde deze campagne niet op. De PES verloor 31 zetels.
Desalniettemin is het sociaal contract ín onder prominenten. Afgelopen voorjaar nog presenteerde VN-secretaris-generaal António Guterres 'een nieuw sociaal contract' als de basis voor het post-coronatijdperk. 'Het nieuwe sociaal contract, tussen overheden, mensen, het maatschappelijk middenveld en meer, moet gaan over werkgelegenheid, duurzame ontwikkeling en sociale bescherming, gebaseerd op gelijke rechten en kansen voor iedereen', aldus Guterres. Zijn woorden laten zien waar de zwakke plek zit van het contractdenken: het gaat snel over alles tegelijk en daarmee over niets.
Die vaagheid zat in zekere zin al ingebakken in Rousseaus verhandelingen over het sociaal contract. Zijn tekst is zowel geïnterpreteerd als pleidooi voor individuele vrijheid in een samenleving waarin eerlijke wetten en regels gelden als een handboek voor totalitarisme, omdat een dwingende algemene wil het uitgangspunt was. Wat niet helpt is dat de geschiedenis van westerse filosofie meer denkers biedt die schreven over sociale contracten en daar heel andere ideeën bij hadden. Zo was voor de Engelse filosoof Thomas Hobbes een contract de manier waarop mensen, immer geneigd elkaar de hersens in te slaan, fysieke bescherming kunnen genieten. Voorwaarde daarvoor, meende Hobbes, was onderwerping aan een 'soeverein'. De romanticus Rousseau deelde Hobbes' sombere mensbeeld niet, en schreefDu contrat socialjuist om zich tegen zijn tijdgenoot af te zetten. Volgens Rousseau was de mens wel degelijk in staat tot empathie en samenwerking. Voor Hobbes was het contract een schild, voor Rousseau een handdruk.
Pieter Omtzigt, kortom, heeft zich in een intellectueel moeras begeven. Wel heeft hij de lokroep van de ijdelheid weerstaan door niet voor 'lijst Omtzigt' te kiezen. Net zoals hij steeds vragen over zijn premiersambities ontwijkt met de boodschap dat het gaat 'om het verwezenlijken van het programma' spreekt hieruit de overtuiging dat ideeën en idealen mens en moment overstijgen. En daarmee wordt de vraag alleen maar prangender: wat bedoelt Pieter Omtzigt met een sociaal contract? En hoe verhoudt hij zich tot de filosofische geschiedenis van dit begrip en de recente heropleving ervan?
De uitdaging volgt hier ook direct uit: lukt het Omtzigt om een sociaal contract te ontdoen van de ruimbemetenheid en haast oneindige rekbaarheid die dit begrip heeft? Nederland heeft niet alleen te maken met een politieke partij die kiezers voor zich wil winnen en een nationale en internationale politieke agenda wil uitvoeren, maar ook met een politiek-filosofisch experiment. De eerdere contractdenkers schreven in tijden waarin de democratie nog een rudimentair beginsel was. Omtzigt schrijft in een democratie die zichzelf voltooid achtte. Voor Rousseau en tijdgenoten hing succes van ideeën af van aanzien binnen een kleine republiek der letteren. In het geval van Omtzigt mag het gehele volk oordelen of de intellectuele binnenbouw een beetje op orde is. Dat, veel meer dan het feit dat politieke ontevredenen massaal trekken naar een volgende aanklager van de politieke cultuur, is het grote nieuws. In Nederland vindt op 22 november ideeëngeschiedenis per plebisciet plaats.
Opmerkelijk genoeg wordtde lezer niet veel wijzer van het boek dat Omtzigt schreef. Rousseaus verhandeling ging daadwerkelijk over wat we ons moeten voorstellen bij een sociaal contract, welk doel het dient en hoe het opgesteld dient te worden. OmtzigtsEen nieuw sociaal contractis opgedeeld in zes hoofdstukken waarvan het langste gaat over de toeslagenaffaire en het een-na-langste over de levenswandel van Pieter Omtzigt zelf. De ontzetting over hoe de staat en zijn belastingapparaat burgers financieel klemzetten en de obstructie die Omtzigt als Kamerlid meemaakte om hierover de waarheid boven tafel te krijgen, zijn een belangrijke opmaat naar het contract. Hetzelfde geldt vermoedelijk voor de biografische aantekeningen die worden gepresenteerd in de vorm van een interview met Omtzigt door zijn eigen woordvoerder. Die prijst hem om zijn 'doortastende en principiële houding'. Zij bevraagt hem over hoe het is om als 'nuchtere Twentenaar' te aarden in het zonnige en van cultuur doorspekte Florence, hoe hij zijn vrouw leerde kennen en met welke dossiers hij zoal te maken kreeg als lid van de Tweede Kamer namens het CDA.
Uit de antwoorden blijkt dat corruptie, systeemrot en schimmige spelletjes bepalend zijn geweest in Omtzigts loopbaan. Hij wierp zich op als verdediger van Rotterdamse havenarbeiders die een deel van hun pensioenaanspraken zagen verdwijnen. Hij bepleitte het lot van de Syrisch-orthodoxe gemeenschap in Turkije, die door Ankara in hun bestaan bedreigd worden en onteigening van hun kloosters vrezen (een thema waarmee Omtzigt in aanraking kwam via zijn Syrisch-orthodoxe vrouw). Hij dook in corruptieschandalen in de Raad van Europa, waarin prominente leden steekpenningen aannamen uit onder meer Azerbeidzjan. Omtzigt deed onderzoek naar de moord op de Maltese journalist Daphne Caruana Galizia en de staat van de rechtsstaat op het eiland.
De toeslagenaffaire, een verhaal dat 'eigenlijk niet thuishoort in een volwassen democratie met macht en tegenmacht, met rechtsbescherming en met onafhankelijke instellingen', is de klap op de rekening. 'De rot zit in de kern van de rechtsstaat', concludeert Omtzigt. Zijn woordvoerder/interviewer stelt de vraag niet, maar als deze ervaringen het mensbeeld van Omtzigt hebben bepaald, neigt het meer naar de zwartgallige Hobbes dan naar de idealistische Rousseau. Tegelijk zegt Omtzigt dat hij gelooft in de menselijke hang naar gemeenschap. Ook hij houdt van het begrip 'noaberschap', de plattelandsterm uit het oosten die voor heel Nederland is gaan gelden als pastoraal ideaal. Misschien is Omtzigt een mengvorm van Hobbes en Rousseau.
Na zich te hebben vastgebeten in een opeenvolging van schandalen lijkt voor Omtzigt het moment aangebroken iets te doen aan de basis. Het sociaal contract, dat hij summier beschrijft als 'een impliciete afspraak tussen overheid en samenleving' is daartoe de weg. Het contract blijkt bij nadere beschouwing een 'proces' van 'instituties herbouwen doorchecks and balanceste herstellen' en het 'opnieuw weven en kalibreren van de rechtsstaat'. De concrete stappen daarin bestaan uit wat Omtzigt bepleit als verkiezingsprogramma: onder andere de invoering van een constitutioneel hof, een meer op de regio's geënt kiesstelsel en meer inzet voor grondwettelijk vastgelegde taken van de overheid: het bieden van onderwijs, het huisvesten van mensen en het voorzien in een bestaansminimum. Uiteindelijk, zo hoopt Omtzigt, zal de burger beter beschermd zijn tegen willekeur en machtsmisbruik door de overheid en kunnen floreren als gemeenschapsgezind lid van de samenleving. En daarmee volgt hij toch weer Rousseaus voetsporen. Omtzigt lijkt de grondwet te nemen als uitdrukking van algemene wil en acht het sociaal contract nodig om het collectief aaneen te lijmen.
Dat Omtzigt zich op deze manier verhoudt tot de geschiedenis van de filosofie moet de geïnteresseerde wel tussen de regels door lezen. In zijn boek rept hij nauwelijks over de filosofische canon waar hij uit put. Wel passeert Montesquieu de revue - Omtzigt benadrukt het belang van een scheiding der machten - net als Thomas van Aquino (die vond dat regels en wetten alleen niet genoeg zijn om de mens tot het goede aan te zetten en dat er ook onbaatzuchtige wil daartoe moet zijn) en Kierkegaard. Aan deze Deense filosoof ontleent hij het motto dat we, gelijk de zeeman, bij storm naar de sterren moeten kijken en niet naar de golven. Deze denkers worden summier behandeld. Maar het grote idee waar alles om draait, het sociaal contract dat niet minder dan vernieuwd moet worden, wordt gepresenteerd als algemeen bekend begrip dat weinig toelichting behoeft.
Gelukkig is er een addendum,niet te vinden in de boekhandel naast het werk waarop Omtzigt verwachtingsvol in de verte tuurt, maar in de vorm van een krantenartikel dat verscheen in hetNederlands Dagblad. Daarin werpt Omtzigt zelf de vraag op of het nu allemaal wel zo nieuw is, zijn sociaal contract. Het grote verschil met andere recente politici die met het begrip aan de haal zijn gegaan, zo betoogt hij, is dat zijn contract een handtekening van elk onderdeel van de samenleving vereist. Het gaat volgens hem ook over 'grote bedrijven, die losgezongen zijn van nationale samenlevingen', over 'maatschappelijke instellingen die los zijn geraakt van hun kerntaak' en over de 'inrichting van onze politiek en instituties, die hun eigen gezag en slagkracht hebben verloren, vaak ook door hun eigen falen'.
Anderen leggen de nadruk te veel op het woord 'sociaal' volgens Omtzigt. In zijn ogen ziet Frans Timmermans een sociaal contract ten principale als een opmaat naar een robuustere verzorgingsstaat, iets waarop de kiezer bij Omtzigt waarschijnlijk niet hoeft te rekenen, gezien zijn geflirt met rechtse partijen. Een fundamenteel debat over wat we moeten verstaan onder een sociaal contract en welk doel het dient tussen verschillende lijsttrekkers zou natuurlijk mooi zijn. (De gespreksmoderator zou bijvoorbeeld Dilan Yesilgöz kunnen vragen in hoeverre het contractdenken juist liberale uitgangspunten heeft.) Helaas is dit waarschijnlijk net iets te veel gevraagd in onze huidige politieke cultuur.
En dus moeten we het stellen met wat lijstrekkers zelf besluiten te delen over hun kijk op het sociaal contract. Het stuk van Omtzigt in hetNDlijkt daarin vooral bedoeld om de christelijk-conservatieve kiezer gerust te stellen dat linkse partijen niet op de slippen van het NSC richting de macht gaan. Tegelijk leert het voldoende over hoe Omtzigt zichzelf plaatst in de contracttraditie. Hij distantieert zich van de hobbesiaanse onderwerping aan de soeverein, hij plaatst een kanttekening bij Rousseau, die met zijn nadruk op de algemene wil een model voorstelde dat 'haast collectivistische trekken' kon krijgen. Want hoewel Omtzigt een gemeenschapsdenker is, blijft het individu voor hem het uitgangspunt. Hij wil dat gezag 'bottom up' wordt gelegitimeerd.
Deze manier van denken kreeg, zo beschrijft hij, voor eerst gestalte in middeleeuwse steden die vanaf 1150 in Europa werden gesticht, eerst in Noord-Italië en daarna in Noordwest-Europa. Dit verklaart wellicht waarom Omtzigt een kiesstelsel wil waarbij vertegenwoordigers worden afgevaardigd namens kieskringen die samenvallen met provincies: net als de middeleeuwse stadstaat is dit een kleine gemeenschap met gedeelde identiteit. In Omtzigts ideale voorstelling van Den Haag is er geen botsing tussen partijen maar debatteert de Groninger met de Utrechter, stellen de Limburger en de Drent samen een motie op en komen er amendementen uit Noord-Holland en Overijssel. Op deze manier, zo hoopt Omtzigt, zal Den Haag niet langer gedomineerd worden door een 'hoogopgeleide en deskundige elite' die 'ver af staat van de dagelijkse effecten van beleid en maatregelen op het overgrote deel van de bevolking'.
Bij deze populistische gemeenplaats is het wel de vraag hoe Omtzigts eigen equipe zich verhoudt tot deze kritiek. Op de kandidatenlijst van NSC zijn Noord- en Zuid-Holland en Utrecht dominant, met 26 van de 44 kandidaten die uit een van deze provincies komen. Er staan twee inschrijvingen uit Groningen en Drente. Zeeland en Limburg zijn nul keer vertegenwoordigd. Toen deProvinciale Zeeuwse Couranthier vragen over stelde, wees de nummer 34 van de lijst, Simon Pouwelse uit Rotterdam, erop dat hij in Middelburg geboren is en 'met het oog op de toekomst' zou terugverhuizen naar Zeeland. Net zomin als er ruime regionale spreiding spreekt uit de lijst is er sprake van een ander profiel dan 'hoogopgeleid en deskundig'. Nog los van de vraag welke partij graag 'ondeskundigen' kandideert, lijkt juist specifieke, hoogopgeleide expertise een selectiecriterium te zijn geweest. Zo telt de lijst onder andere juristen, bestuurders, ambtenaren en een microbioloog.
Hoewel het contractdenken omgeven is met noties over zelfbestuur en politieke vrijheid, biedt deze traditie weinig aanknopingspunten voor het idee dat iedereen even geschikt zou zijn voor het bestuur. 'De monarchie past dus slechts bij schatrijke naties, de aristocratie bij staten van gematigde rijkdom en grootte, de democratie bij kleine en arme staten', schreef Rousseau in wat in de Nederlandse vertalingHet maatschappelijk verdragheet. De meeste staten vallen in de middelste categorie en Rousseau spreekt dan ook een voorkeur uit voor een 'gekozen aristocratie' waarmee 'rechtschapenheid, inzicht, ervaring en alle andere redenen van voorkeur en openbare achting evenzovele waarborgen zijn dat men wijs geregeerd zal worden'.
Omtzigts nadruk op een deugdelijk reveil in het openbaar bestuur staat daar niet ver vanaf. Ook Rousseaus nadere detailleringen weerklinken in Pieter Omtzigt. Rousseau waarschuwt dat het sociaal contract niet moet worden ingezet voor 'strikte gelijkheid'. 'VN-secretaris-generaal António Guterres roept op tot een nieuw sociaal contract met het oog op de wereldwijde sociale ongelijkheid', schrijft Omtzigt in hetND. 'De term "nieuw sociaal contract" heeft voor ons een fundamenteel andere betekenis.'
De vraag bij dit allesis of Omtzigt de juiste benaming heeft gekozen. Wat hij voorstelt is een complete maatschappelijke herinrichting, en geen update van bestaande verhoudingen. Wat dat betreft was de Nederlandse vertaling van Rousseaus magnum opus wellicht een beter uitgangspunt geweest: Nieuw Maatschappelijk Verdrag. Het is Omtzigt immers te doen om 'herstel van vertrouwen in politiek en samenleving'. Een verdrag sluit daarbij aan. Dat wordt gesloten tussen strijdende partijen die weer tot elkaar zijn gekomen zijn of partijen die elkaar als bondgenoot zien. Het contract heeft eerder zakelijkheid als uitgangspunt. Een contract wordt overeengekomen om anderen aan hun verplichtingen te houden. Als instrument om vertrouwen te winnen is het dan ook minder geschikt.
Voor 22 november is dit een gepasseerd station. NSC werd het, en geen NMV. In opmaat naar de verkiezingsdag is Rousseaus woord vooraf inDu contrat socialeen geschikt slotwoord. 'Men zal mij vragen of ik vorst of wetgever ben, dat ik over de inrichting van de staat schrijf. Neen, is mijn antwoord, en juist daarom schrijf ik erover. Was ik vorst of wetgever, dan zou ik mijn tijd niet verliezen met te zeggen wat gedaan moet worden; ik zou het doen, of ik zou mijn mond houden.'
Dat NSC wetgever wordt, daar heeft het inmiddels alle schijn van. Het enige dat nog moet blijken is hoe groot het mandaat zal zijn waarmee Pieter Omtzigt het kan gaan doen.