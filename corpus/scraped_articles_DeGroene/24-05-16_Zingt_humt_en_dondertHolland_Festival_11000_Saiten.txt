Zingt, humt en dondert Holland Festival 11.000 Saiten

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
16 mei 2024
Voor het eerst in Nederland:11.000 Saiten(2020) van de Oostenrijker Georg Friedrich Haas. Spectaculair, maar geschreven voor vijftig microtonaal verstemde piano's en kamerorkest wordt het nooit een repertoirestuk.
11.000 Saiten duurt ruim een uur.De vijftig identieke piano's, geleverd en gestemd door de Chinese pianofabrikant Hailun, vormen een ring om het publiek. De orkestinstrumenten staan er als schakels in de keten tussen, al zijn alternatieve opstellingen toegestaan. Het orkest is nog betrekkelijk conventioneel bezet. Nooit eerder vertoond is een massaformatie van individueel conventioneel gestemde, maar ten opzichte van elkaar nauwkeurig minimaal ontstemde piano's. Klavier nul volgt de orkeststemming. Elke volgende piano in de getallenreeks 1 tot en met 49 is ten opzichte van het vorige marginaal hoger gestemd. Tussen het laagst en hoogst gestemde klavier ontstaat zo een gat van een kleine secunde. Zo worden die vijftig samen één groots zwevend reuzeninstrument.
Op bladzijde tien van de partituur beginnen alle piano's zo snel en zacht mogelijk dezelfde pendelende toonladderachtige figuur te spelen, liefst niet helemaal gelijk ter vermijding van perfecte unisonoklanken. Daarna laat de Oostenrijker Georg Friedrich Haas ze gezamenlijk of opgesplitst speelfiguren als trillers en tremoli, clusters, arpeggio's en glissandi de ruimte in circuleren. Maatstrepen ontbreken. De partijen zijn chronologisch getimed. Intussen vinden ontwikkelingen plaats. Een drukkend paradijs, te mooi om waar te zijn, verandert in een nachtmerrie. Het pianokoor zingt, humt en dondert als een vlees en bloed geworden synthesizer met massale aandrang ongehoorde klanken.
Is dit nog een compositie? Niet in de zin dat hij voelbaar ergens heen wil. Zijn vorm, heeft Haas weleens gezegd, is de reis door een landschap. Een klinkende installatie dan? Hoe dan ook een spookstuk, zoals wel meer bij Haas. De macabere lyriek van een bedreigde utopie verraadt hem. Zijn muziek is chronisch schizofreen. Microtonale texturen staan voor intervallische precisie en mentale onttakeling. Ze schitteren en schrijnen.
In 1999 schreef Georg Friedrich Haas (1953)Wer, wenn ich schriee, hörte mich...voor slagwerk en ensemble. De titel komt van Rilke, uit deDuineser Elegien. Daar kom je regels tegen als'ein jeder Engel ist schrecklich'. Dat is mooi. Juist het schone heeft vuile handen, want het moet een schijn ophouden die het kwaad niet meer hoeft voor te liegen. De muziek verbeeldt de huiver van geschonden schoonheidsidealen. De noten zijn aangetast. Zeurende, zwerende, koortsige, gloeiende wonden zijn het, herinneringen aan onmogelijk geluk. Je hoort dat instinctief en je herkent het dna van de klank. Die heeft een oorsprong. Dat is de inleiding van MahlersEerste symfoniein de beschrijving van Adorno:'Ein unangenehm pfeifenden Laut, wie ihn altmodische Dampfmaschinen ausstiessen. Gleich einem dünnen Vorhang hängt er vom Himmel herunter, verschlissen dicht; so schmerzt eine hellgraue Wolkendecke in emfindlichen Augen.'
Daar klinkt misschien de eerste vuile klank van de geschiedenis. Sindsdien reist dat geluid door de geschiedenis als een verschoppeling door de wildernis, aangevreten door micro-intervallen, verontreinigd door zonde, onder de grijze wolken aan de hemel brandend van verlangen naar revanche maar voorgoed nergens thuis - de menselijke staatsui generis. Denk aan de spookachtigste Ligeti, de micro-intervallen oscillerend als een hitte boven niemandsland, als fata morgana's van oasen, open plekken, heilige bronnen, verloren eilanden van rust en vrede. Bij Haas is die verminkte schoonheid overal.
In een ander ensemblestuk,Nacht-Schatten(1991), stijgt op een open plek in het woud halverwege een tonale zuil op fis ten hemel, een standbeeld van schoonheid, te mooi dus illusie, langzaam vertroebeld door lugubere voortekenen van de volgende hellevaart. Voor een aantal stukken schrijft Haas complete of gedeeltelijke uitvoering in het donker voor.Solstices(2018) is 'uit te voeren in totale duisternis', net als hetDerde strijkkwartetuit 2003,Nocturnovoor vrouwenkoor en accordeon (2013) en een deel van de operaDie schöne Wunde(2003). Haas zoekt de nacht op in zijn operaNacht(1995), in de Mendelssohn-hommageTraum in des Sommers Nachtvoor orkest (2009) en het orkestwerkDark Dreams(2013). Hij schreef ook lichtstukken. InHyperion(2000), concert voor licht en orkest, verkent Haas licht als instrument. Vier ruimtelijk opgestelde orkestgroepen reageren op lichtbronnen.
Licht en donker,hoop versus duisternis, polair construct van een gevoelde onmacht. Daar heb je Haas, een van de grootste levende componisten. Hij heeft de brede horizon van de klassieke homo universalis. Hij schreef acht opera's, tien strijkkwartetten, werken voor ensemble, koor en groot orkest, soloconcerten als dat geweldige tromboneconcert.
De microtonaliteit is zijn handelsmerk sinds hij eind jaren zeventig de muziek van Ivan Wyschnegradsky ontdekte. Pioniers als Alois Hába, Harry Partch, Giacinto Scelsi en James
Tenney werden peetvaders van dit oeuvre. Zo moeilijk als het klinkt, zo toegankelijk zijn de noten. Zijn ensemblestukIn Vain(2000) gold direct als een van de meesterwerken uit de vroege 21ste eeuw. Het is ook niet niks, al begint het een beetje als de Ligeti vanMelodien,met jagende perpetuumfiguren, bij Ligeti opstijgend en bij Haas dalend, een klank als een belletjesmatras met een gouddraadje van hoge strijkers.
De bezetting raden is door de verregaande klankversmelting voor gevorderden. Voor de unieke, zagende bas- en mezzoklanken hebben sax, fagot, basfluit en contrabas, accordeon, hoorns en trombones zichzelf opgegeven. In maat 70 gebiedt Haas het zaallicht langzaam uit te laten doven. Vanaf dat moment moeten de musici hun partijen uit hun hoofd kennen en zijn ze in hun samenspel uitsluitend op hun muzikale tastzin aangewezen. Dat levert adembenemende momenten op van bedrieglijke rust en rituele stagnatie.
Als iets aan Haas uitzonderlijk is, dan zijn klankgevoel. En zijn harmonische voorstellingsvermogen, waarin zich dan opeens de verre erfgenaam van zijn landgenoten Mozart en Schubert openbaart, twee van zijn helden. De draaierig makende, dalende, versnellende akkoorden aan het slot vanIn Vainglijden als gekarteld rubber door de keel, wreed zacht op de weg terug naar het perpetuum van de opening.
Over rubber gesproken.In 2018 veroorzaakte een opmerkelijke documentaire over de seksuele voorkeuren van Georg Friedrich Haas en zijn Amerikaanse echtgenote Mollena Williams-Haas hier en daar opgetrokken wenkbrauwen.The Artist and the Pervertgaat over de bdsm-relatie waarin Haasdominanten zijsubmissiveis. Meester-slaaf, maar dan anders, een ongelijkheidsspel op basis van vrijwilligheid. Toch is het moeilijk kijken. Je ziet Haas thuis in New York naakt aan zijn computer componeren. Naast hem Mollena, slim en geestig, die vraagt of hij misschien iets aan wil trekken. Iets later duikt ze op zijn schoot, waar hij begint haar ritmisch op haar kont te slaan. Zij kreunt genoeglijk. Zij wil dit. Zij noemt hem haar eigenaar en hij heeft daar beschroomd maar zichtbaar schik in.
Daar gaat de film over, een man die veertig jaar niet voor zijn dromen durfde uit te komen en nu een beetje rolmodel voor geestverwanten hoopt te zijn. Interessant wordt het als de documentairemakers aankloppen bij Haas' moeder in de schitterende Oostenrijkse bergen waar hij opgroeide. Rolanda Haas is oud, vriendelijk en doodeng, tot op het bot racistisch. Ach, haar kind. Het was'entzückend lieb und g'scheit'.Dat hij een zwarte vriendin had, was een schok.'Man soll sich ja rein halten.'
Aansluitend spreekt Haas over het huiselijk geweld in het gezin. Juist daarom, zegt hij, wil hij zich in de openbaarheid sterk maken voor zijn relatiegenre, waarin de aandrang tot geweld met wederzijdse instemming in liefde kan verkeren, zoiets. Dan gaat Mollena weer over de knie.
Tegen de achtergrond van Haas' verleden behoeft de psychologische indringendheid van dit genoegen dan al geen uitleg meer, helemaal niet als je zijn autobiografische verslagDurch vergiftete Zeitenhebt gelezen. Haas was een jongen uit een nest vol nazi's, tuig dat joden aangaf en in de heilsleer bleef geloven toen die in 1945 dood en begraven leek. Haas doorstond een jeugd vol intimiderende spanningen, terwijl hij met de loyaliteit van het kind tot in zijn studententijd het erfgoed trouw bleef. In huize Haas gold het recht van de sterkste. Het kind werd niet beschermd tegen belagers. De overwinnaar had gelijk, verliezers waren zwakkelingen. Op de Hollandse therapeutenvraag wat dat met een mens doet, geeft die pijnlijke documentaire misschien toch het antwoord. Daar wordt een onaanvaardbare, verdrongen geweldsdrang in een moreel aanvaardbare gedaante uitgeleefd.
Misschien is het Haasfor better or for worse
gelukt een traumatische ervaring om te buigen tot een productieve kracht in kunst en liefde.'Die Götter müssten mich dort abholen, wo ich war. Und sie haben mich behutsam hinausgeführt.'En ook weer teruggeleid. Dat hoor je. Het panorama van zijn kindertijd blijft lonken. Zijn muziek blijft landschappelijk. Soms ruik je in ontstemde hoorns een boers duet tegen een bergwand galmen met de geuren en de ruimte van een zondig paradijs, die geperverteerde idylle van de kindertijd. Haas refereert graag aan de beroemde trap van M.C. Escher waar de gang omhoog weer terug naar af voert. Toch is daar onderweg naar Godot iets ontkiemd wat zich niet ongedaan laat maken, de hoop op verlossing.
Dirigent Simon Rattle zegt het goed overIn Vain: 'And you feel as though you are on the verge of some extraordinary illumination, some understanding that was not there before.'
De muziek verbeeldt de huiver van geschonden schoonheidsidealen. De noten zijn aangetast