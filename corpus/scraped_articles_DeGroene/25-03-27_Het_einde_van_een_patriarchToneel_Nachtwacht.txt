Het einde van een patriarch Toneel Nachtwacht

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
27 maart 2025
Bij het maken vanNachtwacht,waarin een man zijn stervensproces probeert te rekken, ervaren regisseur Guy Weizman en zijn gezelschap hetzelfde als de man en zijn familie: ook moeilijke gesprekken moet je voeren.
Een van de bladerloze witte bomenwiegt zachtjes heen en weer. De decorstukken, gigantische bleke armen die vanuit grote bruine kluiten richting de hemel reiken, zijn onmerkbaar langzaam naar beneden gekomen en vlak boven de toneelvloer blijven steken.
'Camilo, did you walk into the tree?'vraagt Guy Weizman vanaf de vierde of vijfde rij.
'Angie touched it',antwoordt Camilo, een van de dansers.
'Snitch',zegt Weizman. Hij lacht.
Het gezelschap - een samenwerking tussen NITE, HIIIT, Asko|Schönberg en Club Guy & Roni, onder leiding van artistiek directeur Weizman - is vanuit de thuisbasis Groningen afgereisd naar Drachten en in schouwburg De Lawei neergestreken voor de montage van een nieuwe voorstelling:Nachtwacht. De zaal is groot. Hier en daar zitten plukjes mensen. Het geluid en de techniek. Rik van den Bos en Marieke van Veen,
de schrijvers van het stuk. Friederike Schubert, de dramaturg. Eenunderstudy.
Zo leeg als de zaal is, zo vol is het podium. Meer dan twee dozijn acteurs, musici, dansers en koorleden zoeken telkens opnieuw hun plek in het geheel. Acteur Jack Wouterse zit op een klapstoeltje toe te kijken terwijl de rest van de groep een aantal cruciale momenten in de voorstelling doorloopt. Wat in de studio eindeloos kon worden gerepeteerd moet nu op, in of aan elkaar worden geplakt en een naadloos geheel gaan vormen.
Alles wat op het podium gebeurt, stroomt door Weizman heen. Slechts heel af en toe loopt hij de vloer op, om iets uit te leggen of om zich in iemands positie te kunnen verplaatsen, zo lijkt het. Maar het grootste deel van de tijd staat hij daar op zijn plek in het midden van de zaal, rond de vierde of vijfde rij, een klein beetje voorover geleund, naar het werk toe.
Is dit een scène die zich tegen het einde van het verhaal afspeelt? Wat begon als een conventioneel theaterstuk - mensen die elkaar de waarheid niet vertellen omdat ze haar zelf niet onder ogen kunnen zien - eindigt in eenravemet een bas die niet alleen pompt, maar ook galoppeert.
Of de bomen in de voorstelling ook al op deze hoogte hangen, vraagt Weizman aan iemand van de techniek. Het is niet erg als het niet precies klopt, nu in de montage, maar in zijn hoofd moet het passen. De fysieke werkelijkheid volgt de verbeelding later vanzelf. 'Dat is wat choreografie is', mompelt hij tegen niemand in het bijzonder, 'beweging in de ruimte.' Roni Haver, zijn partner in leven en werk, zit op de speelvloer. Terwijl Weizman het geheel in zich opneemt, concentreert zij zich op de dansers. De spelers en dansers en muzikanten instrueert Weizman in het Engels en Nederlands, maar met Haver wisselt hij zo nu en dan wat woorden in het Hebreeuws.
Het is niet moeilijk om te zien waar dit moment in het grote proces om draait. Tot nu toe is alles voller gemaakt. Het is allemaal meer geworden - wat eerst nog in zijn hoofd zat is uitgedijd totdat het het podium vulde. Nu moeten er dingen worden bijgeschaafd om het allemaal te laten passen. Een onderdeel van het bed dat midden op het podium staat, zit in de weg. Een van de dansers moet eromheen lopen en dat kost tijd. Ze moet telkens een pas te veel doen en hier een pas te veel doen is daar een tel tekortkomen. Weg met dat ding. Soms moet het simpeler: de werkelijkheid begint keuzes af te dwingen. Soms moet gevaar worden geminimaliseerd: fysieke veiligheid is belangrijk, ook omdat weinig dingen de betovering van het publiek makkelijker breken dan een lamp die uit het plafond komt slingeren en een van de musici eencoup de grâcegeeft, iets wat tijdens de montage bijna - maar echt bijna! - gebeurt.
Een dag later zal Sarah Janneh, die de kleindochter speelt, over Weizman zeggen: 'Kijk, hij heeft natuurlijk gewoon gierende ADHD. Maar als we dan staan te monteren, en ik zie al die beelden, dan denk ik: je hebt wel echt een fascinerend hoofd. Hij is alles tegelijk aan het invullen. Wij zien alleen de gaten, en hij ziet het eindproduct.'
Als er iets later die middag weer wat misgaat, maar niemand direct lijkt te begrijpen wat precies, zegt Camilo, die wel doorhad wat er gebeurde:'The music was wrong.'
'Man',zegt Weizman, gespeeld verbaasd,'Camilo really ís in a snitching mood today.'
'Zeg jij Guy? Ik zeg Guy,op z'n Frans. Is het Guy? Of Guy. Of nee, wat zei ik nou? Ik zeg ook gewoon Guy.' Op zijn Engels dus. Jack Wouterse, grote man, gekleed in een slobberige trui van fijne wol, zit in een kleine paarse kamer in het NITE-kantoor in Groningen. Het is een koude dag in januari, een paar weken voor de montage. 'Wat wil je horen?' vraagt hij. 'Het is hier hartstikke leuk en hij is een topbaas.'
'Guy biedt hoop', zegt Wouterse, die in 2018 al eens met Weizman samenwerkte, aan de voorstellingSalam. 'Er is het geloof dat dingen goed kunnen zijn, beter en mooier. Al die woorden, positief, hoop, zijn besmet. We hebben nieuwe woorden nodig om het lichte en het goede en het hoopgevende mee te beschrijven. Of we moeten die oude woorden zien te herwinnen.' Wouterse vertelt dat theater maken altijd zwaar is, maar dat er hier in Groningen op de een of andere manier nog eens twee keer zo hard wordt gewerkt. Maar, zegt hij, 'het is zo idealistisch allemaal. Ik ben gewoon een oude hippie en ik geloof gewoon wel in dat hele idee dat je ergens in moet willen geloven, dat het belangrijk is om idealen te hebben. En daarom zit ik hier. Er wordt hier voor zulke idealen gevochten, vanuit betrokkenheid, vanuit bezieling.'
Normaal is hij liever lui dan moe, zegt hij. 'Ik zit het liefst op een bankje naar een vogel te kijken en te bedenken wat ik 's avonds ga eten.' Maar nu wil hij overal bij zijn, zegt hij. 'Vanaf dag één heb ik 's nachts kramp, echt overal. Dan word ik wakker en dan moet ik plassen en dan denk ikau au au au au,alles doet pijn. Maar het is natuurlijk wel leuk, om jezelf zo uit te dagen. Dus ik ga ook zingen. En ja, oké, natuurlijk, ik ga ook dansen. Ik kan helemaal niet zingen en dansen, niet echt.'
Het niet echt kunnen en het toch doen. Dat vergt wat lef en ook wat van het soort schaamteloosheid dat mensen alleen maar siert. Maar om het te doen naast Sarah Janneh - die als actrice een hoop kan doen met een grijns of een opgetrokken wenkbrauw, maar die als ze begint te zingen welhaast door onze lieve heer om haar stem heen lijkt te zijn bedacht - dat vergt meer: blind vertrouwen in degene die het allemaal heeft verzonnen.
Een uur later is het Weizman zelfdie zich laat neerploffen op een van de stoelen aan de grote ronde tafel in zijn kantoortje op de begane grond van het pand. Hij is, afgezien van een paar witte sneakers, volledig in het zwart gekleed: zwart trainingsjack, zwarte broek en zwart petje met een zwart logo op zijn kaalgeschoren hoofd. Het zwart en wit van zijn outfit matcht het peperen-zout van zijn snor. Weizman werd als jongste kind geboren in een Marokkaans gezin dat naar Israël was verhuisd. Als tiener vertrok hij, toen al samen met Roni, naar Europa. Na een paar jaar als dansers van de ene naar de andere wereldstad te zijn gedreven - Berlijn, Barcelona, Brussel - belandde het stel in Nederland. Hij woont hier nu langer dan hij ooit ergens anders heeft gewoond, vertelt hij.
Het is niet dat hij vermoeid kijkt, hij kan zich schijnbaar voor alles opnieuw opladen, maar zijn blik verraadt dat het die dag allemaal niet vanzelf is gegaan. Er zijn een hoop mensen ziek, vertelt hij, niet ideaal nu de kostbare tijd tot de première zich in weken en niet langer in maanden laat meten. Ze hebben hem er vandaag echt doorheen geholpen, zegt hij. Hij vertelt over de stand van zaken, maar het valt hem lastig om woorden te vinden voor het proces. Zijn manier van werken is intuïtief, al weet hij op hetzelfde moment schijnbaar precies wat hij doet.
Uiteindelijk moet alles in elkaar vallen. 'Ik denk dat ik van lange lijnen in een voorstelling houd. En deze voorstelling is als een vloed die komt opzetten. Het begint met natte voeten, op den duur staat het water de hoofdpersoon aan de lippen en ten slotte gaat hij helemaal kopje onder. Dan is hij in een andere wereld terechtgekomen. Het is nog niet de onderwereld, maar wel een andere dan de onze. Ik heb er het juiste woord nog niet voor gevonden. De wereld hierna komt door de realiteit heen zetten, en op den duur hoort hij nog wel wat er in onze werkelijkheid gebeurt, maar hoort en ziet hij dingen die totaal anders zijn.'
Nachtwachtdraait om de laatste levensfase van een man die goed noch slecht heeft geleefd en om wat dat uitgerekte stervensproces in een verzorgingstehuis met hem en zijn familie doet - een familie waarbinnen dingen makkelijker niet dan wel worden gezegd. De moeizaamheid van sommige gesprekken en de noodzakelijkheid om die toch te blijven voeren is iets wat ook telkens terugkomt wanneer Weizman vertelt over wat hem bezighoudt. Hij vertelt over hoe divers het gezelschap is, maar hoe hij tijdens de coronacrisis en daarna begon te begrijpen dat ook in een veilige en inclusieve omgeving mensen nog altijd kunnen rondlopen met twijfels of ideeën waarover ze zich niet willen of durven uitspreken. Hij vertelt over hoe de kunstwereld soms zelfgenoegzaam kan zijn; zo tevreden over de eigen correcte opvattingen die door schijnbaar iedereen worden gedeeld -en daarmee zo blind voor de wereld. En dat hijzelf wat dat betreft ook dikwijls tekortschiet.
Hij vertelt over hoe hij in het leven probeert te blijven staan, hoe hij een 'liefdevol midden' probeert te bewaken in een wereld die polariseert en dat hij dingen die verder en verder uit elkaar beginnen te liggen probeert vast te houden. 'Ik denk dat één ding dat voor mijsuperbelangrijk is, de afgelopen twee jaar duidelijk is geworden: dat complexiteit gewoon iets is wat je moet accepteren. Dat ambiguïteit ongemakkelijk is, maar dat dat is waarhumanzijn op neerkomt. Je moet de complexiteit accepteren. En accepteren dat het niet supersmoothgaat. Dat dat erbij hoort in relaties. Met je partner, met je collega's. Het hoort erbij in al je relaties met defuckingwereld. Het hoort er gewoon bij.'
Over de betrokkenheid van waaruit het gezelschap onder leiding van Weizman theater maakt, zegt dramaturg Friederike Schubert een paar weken later aan de telefoon dat de tijd van met een zekere vrijblijvendheid 'gewoon vragen te willen stellen' wat haar betreft achter ons ligt. De samenleving zit er vol mee, met die vragen. En het nadenken over zulke vragen moet vroeg in het maakproces gebeuren. In de vertellingen zelf moet, zonder ooit moralistisch of didactisch te worden, naar mogelijke antwoorden op zulke vragen worden gezocht. Misschien is het haar achtergrond in Oost-Duitsland, zegt ze, maar een bepaald idee van betrokkenheid als een vorm van dienstbaarheid spreekt haar wel aan. Theater als een publiek goed dat de mensen, die er tenslotte linksom én rechtsom voor hebben betaald, in de eerste plaats vermaakt, maar dat hun daarbovenop misschien ook de mogelijkheid biedt om, desnoods weken later, op nieuwe gedachten over hun eigen leven te komen, of tot een nieuw begrip van de wereld.
Nachtwacht is een lange reisnaar het einde. Wouterse speelt Gerrit Tromp, al lijkt hij die naam te hebben afgelegd toen zijn kinderen hem naar het verzorgingstehuis brachten. Voor het personeel, dat zijn bestaan tot in het kleinste detail vastlegt in een logboek, is hij simpelweg 'de heer'. Een lange reeks aan verzorgers noteert niet alleen zijn fysieke klachten en de behandelmethoden, zijn droge benen en welke oogdruppels hij krijgt, maar ook zijn stemmingen: de verlangens en twijfels die hij uitspreekt, het verdriet dat hij opkropt, de uitbarstingen wanneer het hem te veel wordt en de excuses die erop volgen. Kortom: alle manieren waarop hij lijdt onder wat nog leven wordt genoemd, maar dat soms nog amper lijkt te zijn. Op hetzelfde moment is de voorstelling het verhaal van een familie die wordt geconfronteerd met het naderende einde van de patriarch. Een familie zoals de meeste families, denkt de kleindochter: 'Een tikje disfunctioneel, maar met goede intenties.'
Geen familie die zucht onder geheimen, maar wel een familie waarin mensen langs elkaar heen leven omdat dat makkelijker is dan alles wat je niet echt onder woorden kunt brengen toch, hoe gebrekkig ook, te moeten uitspreken. Het is misschien vooral ook een familie waarin de ander niet wordt begrepen, waarin het anderszijn van de ander altijd wat onwerkelijk blijft. Gerrit was bij leven geen slecht mens - hooguit iemand wiens tekortkomingen ook ten koste van anderen zijn gegaan. Iemand die van zijn vrouw hield maar haar kleineerde, die dacht zijn beste jaren aan zijn gezin te hebben gegeven, maar er op hetzelfde moment zelden echt voor zijn kinderen was.
Die kinderen zijn op hun beurt ook geen slechte mensen, maar ook zij zijn in zekere zin hun onvermogen. Ze laten elkaar niet het achterste van hun tong zien, en vertellen elkaar halve waarheden, totdat het echt niet anders kan. Bien De Moor is Bianca, de dochter die zich wegcijfert voor anderen om er voor zichzelf niet te hoeven zijn. Sanne den Hartogh is Leon, een zoon die alles wil regelen, zolang hij zijn vader maar niet onder ogen hoeft te komen. Sarah Janneh is Roxanne, een kleindochter die de anderen feilloos doorziet maar als het erop aankomt met zichzelf geen raad weet.
Het is zware materie, dit einde dat in weinig opzichten waardig kan worden genoemd. En hoewel de behandeling, in tekst, beeld, zang en dans, eigenlijk altijd haar lichtvoetigheid weet te bewaren, blijft dat immense gewicht voelbaar. Wat begint met een familie die in een nieuwe werkelijkheid wordt gestort, eindigt in een andere wereld, ergens halverwege leven en dood, onder begeleiding van Hermes onderweg van hier naar daar. In een tussenwereld waarin woorden op hetzelfde moment meer gewicht krijgen en toch ook ijler worden, waarin ze plaatsmaken voor andere vormen van expressie. Hoe dichter het einde nadert, hoe harder de muziek wordt. Er zit woede in, en natuurlijk ook verdriet. Maar de twee zijn niet altijd uit elkaar te houden.
De dingen waarover we niet kunnen praten, begraven we onder verdriet. Weizmans pijn is voelbaar wanneer hij zegt niet te kunnen praten over wat er gebeurt in zijn geboorteland. Wat zouden zijn woorden toevoegen? Alsof ze die pijn, die woede en dat verdriet - en de complexiteit waarmee al die dingen zich tot elkaar kunnen verhouden - recht kunnen doen? En hoe gemeend of diep doordacht ook, uiteindelijk hebben zulke woorden de kracht om ons kleiner te maken, ons te reduceren tot minder dan we zijn. Als hij ergens het gezicht van moet zijn, dan van het bonte gezelschap dat hij leidt. En niet alleen de acteurs en de dansers, maar ook al die mensen eromheen die het werk op de vloer mogelijk maken. De vruchten van hun gezamenlijke werk moeten zijn bijdrage vormen - en de wereld verrijken.
Tijdens de première in Groningen hoor ik tijdens de pauze hoe iemand het complete verhaal van de voorstelling vanuit zijn eigen perspectief opnieuw vertelt. Over de zakelijke taal in de zorg en over een broer die in Leeuwarden woont en die het daarom vaak laat afweten waar het de zorg voor een vader of moeder aangaat. Over hoe de lasten telkens weer net wat makkelijker op zijn eigen schouders lijken te belanden. Ik weet niet of de voorstelling voor het eerst woorden heeft gegeven aan zijn eigen ervaring, maar wat hij op het podium heeft gezien, heeft het mogelijk gemaakt om zijn ervaring met mensen te delen.
Andreas Etter | Nachtwacht, met op het bed Jack Wouterse