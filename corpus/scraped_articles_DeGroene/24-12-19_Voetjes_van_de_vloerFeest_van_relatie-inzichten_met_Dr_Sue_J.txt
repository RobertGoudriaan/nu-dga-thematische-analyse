Voetjes van de vloer Feest van relatie-inzichten met Dr Sue Johnson en Esther Perel

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
19 december 2024
De relatietherapieboeken van Dr Sue Johnson en Esther Perel zijn mateloos populair. Waarom lezen we zo graag over overspel of over relatietrauma's van anderen? En: hoe ben jij eigenlijk met je gevoelens?
Ik ga proberen dit op te schrijvenals een John Cheever-verhaal.
Het was een van die midzomerse zaterdagen waarop iedereen tegen elkaar zegt: 'Ik moet niet te veel drinken.' Normaal stonden agenda's vol met leesclubjes, met spinklasjes, met een duinwandeling bij zonsopgang met het Jac. P. Thijsse-genootschap, als dat al bestaat. Maar nu was het midzomer, de vakanties lagen om de hoek en mensen hadden het idee dat er meer uren in de dag zaten en dat katers dus overkomelijker waren dan normaal. 'We moeten niet te veel drinken', zei Ingmar terwijl hij ipa's uitdeelde aan de visite. 'Nee, nee', zei Laura, 'we moeten vooral niet te veel drinken', en mensen lachten omdat ze wisten hoe laat het was.
Om privacyredenen zijn de namen Ingmar en Laura verzonnen, maar je moet me even geloven dat ze bestaan. Sterker nog: Laura vind ik een passende naam, maar Ingmar klinkt me niet scherp genoeg. Ik verander 'm hierbij in Reinier.
Zomer dus. Een feestje, een uitgestelde verjaardag. De vorige paar waren overgeslagen, en nu had Reinier niet eens een kroonjaar bereikt 'maar wel een nieuw priemgetal!' Reinier kon soms dit soort middelbareschoolleraar-humor waarderen, zoals hij er ook onnodig veel van hield dat zijn naam een palindroom was. Hij kon het nooit laten ze aan te wijzen aan zijn kinderen wanneer hij er eentje tegenkwam: maandnaam!, moorddroom!, meetsysteem!
Enfin, hij jarig, en Laura had besloten dat nu hun twee kinderen zelf naar school konden, zij weer fulltime de werkvloer op wilde. Ze was zelf verbaasd over de baan die ze had gevonden. Iets te vieren dus. Proost.
Hun ene zoontje heette Ingmar, hun andere Onno.
Als dit echt een John Cheever-verhaal was, dan dronken we geen bier, maar schonken de genoemde kinderen gulle whisky-cocktails in voor de vrienden van hun ouders. En dan was er ook niet, zoals nu wel, een professionele barbecue-master ingehuurd, die meer saté-spiesjes grilde dan God kon eten. De tuin was groot en bood genoeg schaduw. Mensen die ik normaal nooit zag roken, zag ik nu ineens roken. Vrouwen droegen lange jurken, bijna alle mannen linnen jasjes. InDe aanslagbeschrijft Mulisch dat zijn hoofdpersoon merkt dat hij de midlife nadert omdat hij een steeds sterkere voorkeur ontwikkelt voor jasjes met een Engelse ruit, en daar waren we nog niet, maar die ruit zat eraan te komen.
Reinier droeg een gelig jasje dat niet flamboyant was, maar wel opvallend genoeg dat het iets over hem zei, denk ik. Namelijk dat hij het stadium naderde - meer mannen van die leeftijd hebben dit - waarin hij zichzelf vagelijk begon te zien als een'character'.Een hoofdpersoon. Niet zoals de anderen.
Enfin,to the point.Als vanzelf segregeerde het gezelschap in vaststaande groepen, een groep met collega's van Reinier, een groepje met schoolpleinouders, Laura met haar vriendinnen, die op hun beurt allemaal de geliefdes, verloofden en vrouwen waren van Reiniers oudste vrienden - het groepje waar ik toe behoorde.
Waar hadden wij het over? Volgens mij over de naderende Tour, en welke renners we zouden opstellen in onze wielerpoule.
In het groepje geliefdes, verloofden en vrouwen zag ik, toen ik opzij keek, mijn geliefde/verloofde/vrouw het hoogste woord voeren. Of in ieder geval; de andere vrouwen hingen aan haar lippen. Nu ik erover nadenk vind ik dat zij ook een pseudoniem mag, dus vanaf hier zal ik haar Joan noemen. Een cheeveriaanse naam. We gingen verder over de rivaliteit tussen Pogacar (was hij niet te moe?) en Vingegaard (was hij al hersteld van zijn val?) en toen we later nog eens opzij keken, was het vrouwengroepje uiteengevallen. We zagen alleen Joan en Laura. Ze zaten achter in de tuin, ver buiten gehoorsafstand. Volgens mij hielden ze elkaars hand vast.
'Waar zouden ze het over hebben?' vroeg Reinier en ik merkte al dat het hem niet beviel.
'Ja, gewoon', zei ik, waarbij het gewone er dan uit bestaat dat je als man maar iets stereotyperends zegt, om de angel eruit te halen, 'over hun gevoelens ofzo.'
Reinier nam een lange hijs van zijn sigaret, en blies uit door beide neusgaten.Double dragon.
'Hoe ben jij met je gevoelens?' vroeg hij en dat was onraad, want het is echt niets voor Reinier om zoiets te vragen.
Later vertelde Joan me waar ze hetmet de groep vrouwen over hadden gehad. Het was wel grappig, zei ze, want de meeste vrouwen kenden
elkaar al tien, soms twintig jaar. Zij was redelijk nieuw in dit gezelschap, en het leek wel of ze daardoor dingen durfden te bespreken die ze onderling niet met elkaar deelden. In dit geval biechtte iemand op een relatietherapieboek te lezen, de naam werd stilletjes uitgesproken.
Monden vielen open. Een voor een, stuk voor stuk, bleken ze allemaal hetzelfde relatietherapieboek te hebben! En allemaal hadden ze moeite hun mannen zover te krijgen het met hen te lezen.
Het boek wasHoud me vastvan Dr Sue Johnson.
Dr Sue Johnson overleed dit jaar, eind mei.The New York Timesschreef dat toen scheidingscijfers steeds meer opliepen in de jaren zeventig,couples therapysteeds populairder werd. Voor therapeuten was relatietherapie redelijk nieuw grondgebied, maar ze benaderden het als reguliere therapie - door te vragen over de jeugd van hun cliënten, de band met hun ouders, door ze te zien als individuen die kalm moesten leren als duo's te opereren. 'Maar mijn koppels gaven niet om inzichten in hun jeugd', zei Dr Johnson. 'Ze wilden niet redelijk zijn en leren te onderhandelen. Ze wilden geen regels leren over hoe je effectief ruzie kunt maken. Liefde, leek het, ging om het niet-onderhandelbare. Je kunt niet onderhandelen voor compassie, voor verbinding. Het zijn geen intellectuele reacties, maar emotionele.'
Johnson vergeleek relatietherapie met een therapie voor kinderen die tijdens de Tweede Wereldoorlog wees waren geworden, of voor lange tijd van hun ouders gescheiden waren geweest. Allerlei vormen van 'hechtingstherapie' werden bedacht voor die kinderen om hun ouders of andere volwassenen weer toe te laten in hun emotionele leven. Het voorbeeld dat Johnson geeft inHoud me vast- 2008: uitgegeven bij Kosmos, vertaald door Dick van Alkemade - is dat je vroeger tegen je kind zei, na diens blindedarmoperatie, 'kop op, niet huilen, slaap een beetje en morgen weer verder'. Nu ga je juist naast hem in bed slapen.
Johnson besloot dit op liefdesparen toe te passen: het was een misvatting om volwassenen te zien als 'de onkwetsbare strijder die in zijn eentje het leven en het gevaar trotseert'. We leven niet alleen. Johnson zag emotionele afhankelijkheid van een partner juist als een door miljoenen jaren evolutie onderschreven vanzelfsprekendheid. Haar 'Emotionally Focused Therapy', of eft, leert je een grotere emotionele betrokkenheid te zoeken.
InHoud me vastschrijft ze, in het openingshoofdstuk, dat ruzies zelden rationeel uitgevochten kunnen worden. Ze gaan dan ook zelden om iets rationeels. Als je partner te laat komt voor jullie etentje, ben je niet boos omdat hij te laat komt, maar omdat je een verlies van verbondenheid voelt. 'De hechtingstheorie leert ons dat onze geliefde onze schuilplaats is in het leven. Als die persoon emotioneel niet beschikbaar is, of niet ontvankelijk, staan we in de kou.' Ons alarmsysteem gaat af. Johnson zegt dat we op dat alarmsysteem reageren met 'duivelse dialogen', waarbij de meest voorkomende de 'protestpolka' is: de een is agressief en kritisch, de ander defensief en afstandelijk.Houd me vastprobeert de lezer te helpen dit patroon te doorbreken.
'En waar hadden jullie het over dan?' vroeg Joan.
'Over Pogacar', zei ik.
Hoe ben jij met je gevoelens?,vroeg Reinier, en ik krijg ineens de behoefte om mezelf ook een pseudoniem te geven. Dus voor de verdere duur van dit verhaal ben ik Frans Jozef, keizer van Oostenrijk-Hongarije.
We hadden het trouwens niet alleen over de Tour. We hadden het ook over het kabinet; of dat de kerst zou halen. We hoopten van niet. We hadden het over de huizenmarkt, over je hypotheekrente opnieuw onderhandelen, over iemandsgreen egg. We bevonden ons verder buiten de stad dan Reinier en Laura een paar jaar geleden nog zeiden ooit bereid waren te gaan wonen.
Daar klaagden we over, op een manier van wat-zijn-we-toch-burgerlijk-geworden. In werkelijkheid zat er onder die klacht een troost: want veertig worden en bourgeois lijkt een platgetreden pad, maar goed, voor iedereen gaat dat een keer voor het eerst op. Ook het platgetreden pad is - voor jou - nieuw. Het is avontuurlijk, eigenlijk. Dus dat we dit allemaal meemaakten troostte, het was collectief, we voegden ons in een patroon, een patroon is veilig, mensen voor ons deden dit, wij konden dit dus ook, et cetera.
Dit is iets wat ik altijd aan Reinier waardeerde; hij zou mijn eerste persoon zijn om te vragen of ik mijn hypotheekrente opnieuw moet onderhandelen, of ik mijn erfpacht beter kan afkopen of kan vastklikken.
Wat Reinier ook tegen me zei toen ik ging samenwonen: 'Je moet haar appen dat je thuis eet. Als het dan zes uur is, app je dat je iets later bent. Dan om zeven uur app je dat nog eens. En dan laat je daarna niks meer weten en kom je gewoon om drie uur 's nachts laveloos thuis. Dan weet ze dat tenminste.'
Ik vertelde dit weleens aan mensen en die noemden dat toxic, maar ik vond het ergens op een domme manier ontroerend, of in ieder geval iets uit een roman van Cheever of Updike: Reinier als man die nadenkt over hoe hij zijn vrijheid waarborgt. Ik moest aan de eerste aflevering van de tv-serieMad Mendenken: het is 1960, de kijker volgt reclameman Don Draper terwijl die drinkt, rookt, bij een geliefde in bed duikt, flirt en ruziemaakt met een vrouwelijke klant. De schok bewaart de serie voor de laatste shot, namelijk dat Draper een huis binnengaat, waar een vrolijk gezin op hem wacht. De schok is niet zijn bandeloze leven, maar dat deze man ook niet-bandeloos kan zijn.
Ik zei dat ik wel oké ben met gevoelens. Dat ik niet zo'n type man ben die ze wegstopt en dan in de auto zit te schreeuwen naar voorbijgangers omdat dan alles loskomt. Als iets een probleem is, zeg ik het. En als iets maar een klein probleem is, houd ik het voor me.
'Precies', zei Reinier. 'Precies! Emoties kun je gewoon prima zelf oplossen.'
Ik wist niet of ik dit zo bedoelde, maar liet het maar.
'Je moet gewoon bedenken; heb ik recht op mijn emoties?' zei Reinier. 'En als je er even over nadenkt, en snapt dat je er geen recht op hebt, dan moet je dus ook niet maandenlang moeilijk doen.'
We keken naar Laura en Joan verderop in de tuin.
'Jullie moeten weer eens bij ons komen eten', zei Reinier.
'Leuk', zei ik, en in de tuin omhelsden Laura en Joan elkaar net. Reinier fronste en - het was alsof iemand een gebakje voor je neerzet, en het met dezelfde beweging weer weghaalt: 'Nou ja', zei hij. 'Jullie hebben het vast erg druk. En wij ook. Dus ik kan me voorstellen dat we voorlopig geen tijd hebben om af te spreken.'
In elke beetje boekhandel zalDr Sue JohnsonsHoud me vastin de kast staan - 45ste druk in Nederland. Op dezelfde plank zal onvermijdelijk een ander boek staan, namelijkLiefde in verhoudingvan de Belgisch-Amerikaanse psychotherapeut Esther Perel.
Esther Perel is inmiddels een fenomeen, een goeroe. Ze heeft TedTalks gegeven, trekt op met Oprah Winfrey, heeft twee van de populairste podcasts over relatietherapie, en was in 2018 Zomergast. Wat ze werd metLiefde in verhouding- 2017; uitgegeven door Lev. boeken, vertaald door Catalien en Willem van Paassen - is een soort overspelfluisteraar. 'Bijna overal waar mensen trouwen is monogamie de officiële norm en ontrouw de clandestiene', schrijft ze in haar openingshoofdstuk. Toch zijn we altijd al notoir moralistisch als het over overspel gaat: het is de enige zonde waar maar liefst twee van de tien geboden aan gewijd zijn. Het kan niet zo zijn dat de overspelplegers allemaal amorele, kwaadwillende mensen zijn. 'Het is toch ondenkbaar dat miljoenen overspelige geliefden allemaal pathologisch zijn?'
Perel ziet drie stappen die tot overspel optellen. De eerste is geheimzinnigheid; dit is vaak niet alleen een middel voor een affaire, maar mede het doel. Het hebben van geheimen, groot of klein, vinden we spannend. Daarom gaan ook in officieel open relaties mensen stiekem vreemd. De tweede is 'seksuele alchemie', want puur seks is een te nauwe definitie. Erotiek bestaat niet alleen uit te verrichten handelingen, overspel kan ook een gesprek zijn, of een diep doorvoelde flirt. Perel: 'We weten allemaal dat het net zo erotisch kan zijn om ergens van af te zien als het in praktijk te brengen.' (Bovendien heeft Bill Clinton ons wel geleerd dat de definitie van seks voor iedereen verschilt. Perel geeft een lijst die een collega samenstelde van vindingrijke argumenten waarom de seks niet als seks telde, bijvoorbeeld omdat 'ik niet wist hoe ze heette', 'we geen van tweeën een orgasme hadden', 'we onze kleren nog aanhadden' of 'één voet nog op de grond was'.)
De derde stap is emotionele betrokkenheid: veel van haar cliënten bagatelliseren overspel met 'het stelde niks voor, het was maar seks', terwijl veel andere cliënten juist roepen 'het was zoveel meer dan seks!' als een goedbedoelde verklaring.
Over of seks en gevoel los van elkaar te koppelen zijn verschillen de meningen, maar zoals Perel nuchter schrijft: 'in de zandbak van het overspel spelen gewoonlijk beide een rol'.
In de lange lijn van het menselijk bestaan, zegt Perel, is het moderne liefdeshuwelijk een historische anomalie. 'Ik hou van je. Laten we trouwen.' Die zinnetjes werden het grootste deel van de geschiedenis niet in een adem uitgesproken, schrijft Perel. Traditioneel gezien was het huwelijk 'een pijler van het patriarchaat, opgelegd aan vrouwen, om het patrimonium en nazaten te garanderen'. Idealiter zette een vrouw zes kinderen op de wereld (omdat je acht paar handen nodig hebt op een boerderij, blijkbaar). Ook toen een boerderij een minder vanzelfsprekende aanwezigheid in ons leven werd, bleef tot voor kort de rolverdeling traditioneel; man verdient geld, vrouw baart en zorgt voor kinderen.
Maar dat was vroeger; nu vinden we geluk en romantiek een grotere noodzaak dan voortplantingsdrift. Dit romantisch ideaal veronderstelt een soort ultieme symbiose tussen de twee partners. Alleen, dat ideaal is onhoudbaar. Daarom zien relatietherapeuten zoveel scheidingen en zoveel overspel in hun praktijk. Perel: 'Nooit eerder waren onze verwachtingen van het huwelijk van zulke epische proporties. We willen nog altijd alles waarin het traditionele gezin hoorde te voorzien - veiligheid, kinderen, bezit en fatsoen - maar we willen bovendien dat onze partner van ons houdt, naar ons verlangt,geïnteresseerdis in ons.' Perel heeft 'geïnteresseerd' zelf gecursiveerd, alsof interesse in je partner toch wel echt de laatste druppel is. Want het is meer dan je van één iemand mag verwachten, zegt ze. We hebben te hoge en bovendien tegenstrijdige verwachtingen van de liefde. We zeggen 'geef me comfort en geef me spanning. Geef me het vertrouwde en geef me iets nieuws.'
In haar praktijk ziet Perel dagelijks de 'consumenten van de moderne huwelijksideologie: ze kochten het product, namen het mee naar huis en ontdekten dat er een paar onderdelen ontbraken'. De consument is niet gelukkig.
Dit is dan de lans die Perel breekt, waarom ze als overspelfluisteraar geldt: de hedendaagse mens heeft van jongs af geleerd dat deze zichzelf moet zijn, authentiek en uniek is, en dat deze gelukkig moet zijn. Wanneer deze mens het gevoel heeft zich in een symbiotische relatie te verliezen - omdat zijn partner te veel vraagt, of omgekeerd - is overspel een manier van deze mens om zichzelf opnieuw te vinden. 'Op zoek naar een nieuw ik'. Ontrouw aan je partner kan een vorm van trouw aan jezelf zijn, grof samengevat.
Ontrouw is altijd een schok, maar in haar praktijk probeert Perel niet de twee partners op te delen in de boef en de politieagent. Ze vindt dat de partners op zoek moeten gaan naar wat een overspelige verhouding betekent voor de overspelpleger. Als het overspel eruit voortkomt dat de een iets voor zichzelf wilde, wat zocht deze dan? Hoe kan het overspel zorgen voor een terugkeer naar het zelf dat was kwijtgeraakt in de relatie? Wanneer de partners dat samen onderzoeken is dat een eerste stap richting hernieuwde intimiteit. 'We werken samen aan begrip en herstel. Een verhouding is een solo-onderneming; zingeving is een gemeenschappelijke onderneming.'
In zijn dagboek van 1948noteerde John Cheever: 'Ik ben moe, maar dat gaat wel weer over. Ik hou van het lichaam van mijn vrouw en de onschuld van mijn kinderen. Verder niets.'
Joan en ik waren moe. Voor sommigen op het feestje was de naderende vakantie een teken om alle remmen los te gooien, voor ons was de naderende vakantie een moment om vermoeidheid toe te laten. Ik stond te gapen, Joan bestelde een Uber om ons naar de Hofburg terug te brengen.
Ik vroeg haar waar ze het met Laura over had gehad, achter in de tuin. Ze grijnsde, o mijn god, zei ze. In hun groepsgesprek was het woord relatietherapie gevallen en alle vrouwen waren plotseling alert. Iedereen was ermee bezig, iedereen las Dr Sue Johnson - ik vond het leuk dat iedereen die 'Dr' erbij bleef zeggen. Behalve Laura. Die beende meteen weg bij het woord 'relatietherapie' om ergens vinnig te gaan staan roken. Daar zat dus iets, wist ik meteen, zei Joan.
Laura: Reinier had haar ontmoet op de tennisclub. Ik was erbij. Ze droeg een witte haarband in haar donkere haar. Een verschijning. Ze draaide haar hele schouder en elleboog helemaal in wanneer ze haar dubbele backhand sloeg, venijnig fanatiek. Reinier vond dat geweldig. Zo daadkrachtig, zo ambitieus. Hij zag in die backhand een hele persoonsbeschrijving.
Dat was vijftien jaar terug - langer? Joan was bij Laura gaan zitten en Laura liep leeg. Meteen. Hoe ze het had ontdekt vertelde ze niet, maar Reinier was vreemdgegaan. Tuurlijk was Reinier vreemdgegaan. Dat was nog het ergste; dat ze het aan haar vriendinnen had verteld en dat niemand opkeek, iedereen wist het al.
'Maar was het echt seks?' vroeg ik. 'Ik bedoel, waren beide voeten van de grond?'
Laura had het aan een oude tennisvriendin verteld, die blijkbaar ook al op de hoogte was van Reiniers escapades. O, had die gezegd, ik dacht dat jullie aan het estherperellen waren.
De grootste nachtmerrie is het scenario dat Stanley Kubrick ontvouwt inEyes Wide Shut:na aﬂoop van een feestje vraagt Nicole Kidman aan haar echtgenoot, Tom Cruise, waarom hij niet jaloers was toen ze danste met een man die haar duidelijk wilde verleiden. Omdat je nooit vreemd zou gaan, zegt Cruise. Maar waarom denk je dat ik nooit vreemd zou gaan?, vraagt Kidman. Omdat je mijn vrouw bent, omdat je de moeder van mijn dochter bent, omdat ik je ken, zegt Cruise. Ze lacht hem uit. En vertelt hem over die keer dat ze op vakantie een marineoﬃcier zag die ze zo onweerstaanbaar vond, dat ze ter plekke Cruise en haar dochtertje voor hem zou hebben opgegeven als hij haar had willen hebben. Cruise hoort het aan en zijn wereld stort in.
Perel noemtEyes Wide Shutniet, maar dit scenario is niet het meest waarschijnlijke. Zelden vinden mensen de aﬀaire belangrijker dan het huwelijk. Het plezier van het een is namelijk verbonden aan het belang van het ander. Perel: 'De verhouding bestaat in de schaduw van het huwelijk, maar het huwelijk bestaat ook in het middelpunt van de verhouding. Kan de relatie met de minnaar verleiding blijven zonder het heerlijke verbodene ervan?'
Dr Sue Johnson schrijft inHoud me vastniet heel uitvoerig over ontrouw, maar ze staat uitgebreid stil bij wat ze 'relatietrauma's' noemt. Hierbij worden onze gevoelens niet alleen gekwetst, maar 'een verwonding die ons in angst en hulpeloosheid stort, die al onze ideeën over voorspelbaarheid en controle ter discussie stellen'. Als voorbeeld geeft ze een vrouw die na een misselijkmakende autorit in huilen was uitgebarsten in de keuken. Susan was niet lekker, ze was depressief, de zorg voor drie kinderen groeide haar boven het hoofd. Hoewel ze normaal gesproken gereserveerd was, zat ze op de tegels in de keuken te huilen, en toen haar man Larry binnenkwam liep hij ongeveer langs haar om een paar telefoontjes af te maken.
Toen ze decennia later bij Dr Johnson in therapie gingen, zei Larry niet helemaal te begrijpen wat haar dwarszat. Ze vertelde dat ze hem zijn gedrag 'in de keuken op Morris Street' nooit had vergeven. Larry kon zich de keuken op Morris Street, waar ze al zeventien jaar niet meer woonden, niet eens meer voor de geest halen.
Het trauma is niet haar tranen, schrijft Dr Johnson, maar het gebrek aan reactie op haar tranen. Het is het ontrouw aan haar gevoel. In haar 'Zes stappen naar vergevingsgezindheid' wijst Dr Johnson zodoende er al in stap twee naar: 'de kwetsende partner moet emotioneel aanwezig blijven en de pijn van de gekwetste partner en zijn of haar aandeel daarin erkennen'.
Laura en Reinier zaten nu in relatietherapie, twee keer per week. In de wachtruimte bij de therapeut was ze een nieuwe collega en haar man tegengekomen. Het was zo gênant allemaal.
'Hij zit daar gewoon', had Laura gezegd. 'Hij staart voor zich uit en zegt niks. En ik weet niet of hij geen woorden voor zijn gevoelens heeft, of dat hij geen gevoelens heeft en gewoon zijn tijd uitzit.'
Ik dacht: daar zit Reinier gewoon in zijn eentje zijn emoties op te lossen.
Iemand in een relatiecrisis gaat naarde boekwinkel. Hij of zij heeft gegoogeld wat de succesvolste boeken van de laatste jaren zijn in deze categorie. Staande voor de boekenkast moet er gekozen worden. Johnsons boek is blauw. Perels is rood.Blue pill or red pill?
Als je niet vaak relatietherapieboeken leest - of eigenlijk; nog nooit hebt gelezen - verwacht je misschien zoiets. Of zoiets als een stappenplan, dat je onherroepelijk naar een beter verbond brengt. En Dr Johnson heeft ook wel stappen in gedachten, maar zowel zij als Perel zijn uiteindelijk te menselijk om schematisch te denken. Beiden hebben een oor voor anekdotes, voor veelzeggende opmerkingen. Perel schrijft opvallend grappig.
De vraag is: waarom zijn dit de twee populairste boeken? Perel gaat over sterk zijn, jezelf als autonoom individu zien, met een recht of een noodzaak tot gelukkig zijn, in het bezit van de harde kennis dat dit geluk nooit bij een persoon te halen valt. Johnson gaat over kwetsbaar zijn, over voelen en weten dat je het gelukkigst bent omsloten in een relatie waarin je je veilig voelt.
Misschien is de vraag beter te beantwoorden met de vaststelling dat dit soort boeken zelden preventief gelezen worden. Wie met zijn hand in de snoeppot is betrapt, vindt in Perels boek niet een verlaat-de-gevangenis-zonder-te-betalen, zo eenduidig is ze niet, maar vindt wel een verklaring voor eigen gedrag, een these waarom monogamie moeilijk kan zijn. Het maakt het vast makkelijker met jezelf te leven. Wie zich verraden voelt kan door Dr Sue Johnson haarﬁjn uitgelegd krijgen waarom dat zo pijn doet.
Later dat jaar zat ik met Reinier in een kroeg en vertelde hij me over de afgelopen paar jaar, hoe zoekend en ongelukkig hij was geweest en ik dacht: o, kijk, hij kan dus wel over zijn gevoelens praten. Hij had toen net het appje aan iedereen gestuurd over hoe hij en Laura 'besloten hadden als vrienden...'
Ik kreeg het appje van hem, maar kreeg het ook van drie anderen doorgestuurd. Er zat iets verheugds in, hoe gretig het daarna op weer andere feestjes en verjaardagen werd besproken. Dat is dan waarschijnlijk de andere reden dat boeken zoals Perel en Johnson zo populair zijn: omdat we als mensen om ons heen kijken. We kijken het leven af. Dit is waarom mensen dramaseries kijken, waarom we zo graag roddelen. Waarom we lezen over relatietherapie en de geheimen van de beschreven cliënten. We vragen ons af wie succes heeft, hoe dat komt. Wie ongelukkig is, wat wij daarvan kunnen leren. We lezen Dr Sue Johnson en denken: ik ben in ieder geval niet zo'n grote lul als Larry. We vinden inderdaad troost en bescherming in onze relaties, maar vinden ook troost in de relaties van anderen - in hun problemen, in hun fouten.