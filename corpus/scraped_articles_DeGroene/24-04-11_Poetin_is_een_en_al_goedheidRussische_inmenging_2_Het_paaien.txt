Poetin is een en al goedheid Russische inmenging (2) Het paaien van de Arabische wereld

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
11 april 2024
Met valse narratieven en vaak in scène gezette beelden beïnvloeden Kremlin-media de sentimenten in de Arabische wereld. De propaganda lijkt effect te hebben op de publieke opinie in de regio.
'Het volk van Donbasleeft al meer dan acht jaar in de meedogenloze greep van Oekraïne.' De presentator van de Russische nieuwszender RT Arabic kijkt recht de camera in. Gekleed in een militair shirt en een donkerblauw persvest bespreekt hij de 'Russische militaire operatie, de oorlog tegen het nazisme en de ontwapening van Kyiv'. De militaire operatie, zo vertelt hij in het verslag van vier minuten, is slechts een middel om deze onschuldigen van Donbas te beschermen.
In beeld wordt de kaart van Oekraïne getoond. Rode pijlen wijzen naar een nazisymbool op een gele achtergrond, wat de positie van Oekraïense troepen aanduidt. In een snelle overgang naar het virtuele slagveld staat de presentator tussen door AI gegenereerde tanks en helikopters. Ze razen richting Oekraïne om, zoals hij zegt, 'het land te bevrijden van het nazisme'.
Op de homepage van de website staat naast het blog van de 'speciale Russische operatie in Oekraine' een grote foto met aan de ene kant Israëlische tanks die granaten afvuren en aan de andere kant de Palestijnse vlag die uittorent boven verwoeste gebouwen en huizen. Er worden dagelijks veel nieuwsitems over Gaza gemaakt, met vergelijkingen tussen de oorlog in Oekraïne en die in Gaza. Meer dan acht maanden heb ik dagelijks de door het Kremlin gesteunde televisiezender RT Arabic bekeken. Daarnaast volgde ik nauwlettend de nieuwssites van RT en Sputnik Arabic. Binnen hun verslaggeving ruimen zij een prominente plaats in voor de Russische invasie van Oekraïne, die zij consequent in een positief daglicht stellen met een constante stroom van zorgvuldig gecultiveerde propaganda. Oekraïne wordt systematisch gedemoniseerd. De oorlogsmisdaden in Oekraïense steden als Tsjernihiv, Charkiv en Kyiv worden afgedaan als overdreven of zelfs verzonnen. Ook worden voortdurend verbindingen gelegd tussen de invasie en onderwerpen die voor Arabieren gevoelig liggen, zoals de westerse steun aan Israël, bemoeienis met regionale conflicten en de koranverbrandingen in westerse landen.
Een jonge Rus staat voor de grote moskee in de Russische stad Volgograd met een koran in zijn handen die hij vervolgens verbrandt. 'De Amerikaanse inlichtingendiensten hebben opdracht gegeven tot het verbranden van de koran in Volgograd, en de nazi's van Kyiv voeren het uit', begint de Algerijnse Kamal Amman zijn programmaVraag meer. Daarop toont de zender de jongeman in een zwart shirt die voor de camera beweert dat hij op bevel van de Oekraïense inlichtingendiensten voor tienduizend roebel de koran heeft verbrand. 'Ik heb er spijt van en bied mijn excuses aan moslims overal aan.' Vervolgens komt Vladimir Poetin in beeld. Hij ontvangt de koran uit de handen van de imam van de moskee en drukt deze tegen zijn borst. 'Het niet respecteren van de koran is een misdaad', zegt Poetin.
'Wat is het effect van zulke blootgelegde westerse plannen op de relaties tussen Rusland en de islamitische wereld of tussen de delen van de Russische samenleving waar meer dan twintig miljoen moslims wonen?' vraagt de presentator. 'De focus van het Westen en Oekraïne ligt op het Russische binnenland (...) Ze streven ernaar om door het verbranden van de koran binnen Rusland een breuk in de samenleving te creëren en de religieuze en etnische diversiteit in het land te vernietigen', antwoordt zijn gast uit Beiroet, Khalil Nasrallah.
Sinds juli publiceren beide kanalen een reeks artikelen over koranverbrandingen in Oekraïne, Zweden, Denemarken en later in Nederland, waarin wordt beweerd dat de regeringen dat ondersteunen. 'Een nieuwe misdaad onthult de schaamteloosheid van het regime van Kyiv en voegt zich bij zijn versnelde pad naar extremisme', zo luidt het verslag op RT Arabic. In beeld is iemand in militaire kledij te zien die pagina's uit een koran scheurt en deze tussen brandende houtstapels werpt. Vervolgens verschijnt er iemand die schiet met een mitrailleur. 'De soldaten van Zelensky', wordt gezegd terwijl Zelensky op het scherm verschijnt en zijn troepen groet, 'hebben hun munitie met varkensvet ingesmeerd in een poging de Tsjetsjeense moslimsoldaten tweemaal te doden: één keer met kogels en nogmaals door de ontheiliging van hun religie.' De verslaggever stelt in de voice-over: 'Het toneel van Oekraïense misdaden breidt zich uit van de slagvelden naar de minachting van culturele en religieuze symbolen, en richt zich op de identiteit van moslims, omdat de Arabische staten weigeren mee te gaan in het westerse narratief dat Moskou veroordeelt.'
Via SimilarWeb en Semrush,platforms voor data-analyse  en webverkeer, heb ik de activiteiten van de Kremlin-kanalen RT Arabic en Sputnik Arabic geanalyseerd. RT staat in de top-vijf van populairste zenders in de regio, met maandelijks ongeveer 13,5 miljoen views op hun website - vergelijkbaar met de bekende tv-zender Sky News Arabia uit de Verenigde Arabische Emiraten. De cijfers omvatten niet de kijkers die voor hun televisieschermen zijn gekluisterd. De ware omvang van de kijkersschare is daarom vele malen groter.
Sputnik Arabic trekt meer dan 4,5 miljoen bezoekers. Tijdens crises en conflicten, zoals de oorlog in Gaza en het begin van de invasie van Oekraïne, stijgt het aantal bezoekers van de Russische sites aanzienlijk. Zo registreerde RT Arabic 24 miljoen views in april 2022, terwijl de bekendste zenders Al Jazeera en Al Arabiya respectievelijk 22 miljoen en 21 miljoen views hadden. Ter vergelijking: de websites van Amerikaanse zenders als CNN Arabic hebben ongeveer 6,7 miljoen views per maand en Al Hurrah niet meer dan 5,4 miljoen.
De gegevens van de platforms tonen aan dat de meest gelezen publicaties van RT en Sputnik zich richten op de 'dubbele standaarden en hypocrisie van het Westen'. Ze verslaan bijvoorbeeld de oorlog in Gaza met een constante verwijzing naar Oekraïne, zoals: 'Kyiv zoekt toenadering tot Israël in deze uitdagende tijden', 'Washington zou de Palestijns-Israëlische crisis moeten oplossen in plaats van de nazi's in Oekraïne te steunen', 'De dubbele standaarden van het Westen: wat verboden is in Oekraïne, is toegestaan in Gaza?', 'De vrouw van Zelensky leeft mee met de vrouw van de president van Israël', en 'Zal Poetin het Russische prestige van de Al-Aqsa-poort herstellen?' Ze publiceren eveneens artikelen met provocerende titels, zoals een nieuwsbericht van RT over 'een video van Israëlische soldaten die de Oekraïense vlag hijsen en een "nazi-groet" brengen in Gaza' - een video die uiteindelijk niet te vinden is in de gelinkte nieuwsbron.
Midden oktober publiceerde RT Arabic een video getiteld 'Westerse trainers en huurlingen in Oekraïne bereiden zich voor om in Israël tegen Palestijnen te strijden', die snel viraal ging op sociale media. Kort daarna noemde Euronews de inhoud ongegrond en beschreef het als 'de meest recente desinformatiepoging van pro-Kremlin-propagandisten'.
Opmerkelijk genoeg hanteert de Engelse versie van RT een meer ingetogen toon over het conflict. De genoemde video ontbreekt daar en er zijn veel minder vergelijkingen tussen Gaza en Oekraïne. RT English benadrukt gebalanceerde verslaggeving van beide kanten. En anders dan bij de Arabische versie verschijnen er ook verhalen die de emotionele impact van de Hamas-aanval op Israëliërs belichten, zoals die van Midden-Oosten-correspondent Elizabeth Blade,'They Will Not Break Us: How Israelis Feel about a New War with Hamas'.
Dat er geen logische samenhang tussen de verschillende talen van RT bestaat, daarvan is Mariëlle Wijermars, universitair docent aan de Universiteit Maastricht, zich bewust. 'RT stemt de berichtgeving af op het specifieke publiek en de heersende sentimenten die in een bepaalde maatschappij leven. De berichten van RT Arabic kunnen daarom totaal tegenstrijdig zijn met die van RT English', zegt zij aan de telefoon. Ze is gespecialiseerd in digitale media en politiek, met een focus op het internet in Rusland, en onderzoekt hoe autoritaire regimes invloed proberen uit te oefenen op sociale media.
Zij noemt beide kanalen krachtige Russische propaganda-instrumenten. 'Welke thema's kunnen maatschappijen verder polariseren of liggen bijvoorbeeld politiek gevoelig in een land? Dat zijn precies de thema's waarop RT en Sputnik zich richten', stelt ze. En anders dan nepnieuws wordt propaganda effectief wanneer deze een kern van waarheid bevat. 'Hypocrisie van het Westen, dat is precies het spel dat zij spelen. Dat is effectief omdat de Verenigde Staten in bepaalde opzichten inderdaad hypocriet zijn. Maar tegelijkertijd is natuurlijk Rusland het meest hypocriet van allemaal, want zij liegen gewoon.'
RT, oorspronkelijk gelanceerd alsRussia Today, zette in 2005 de eerste stappen in de internationale nieuwsuitzendingen met een Engelse dienst, gevolgd door een Arabische variant in 2007. Tijdens een bezoek aan het RT-gebouw in 2013 onderstreepte Vladimir Poetin het doel van het netwerk: het doorbreken van de Angelsaksische dominantie in de wereldmedia. Een onderzoek van het Washington Institute over Russisch-Arabische propaganda wijst uit dat, na de annexatie van de Krim door Rusland en zijn interventie in Syrië, het Kremlin het budget van RT meer dan verdubbeld heeft naar ongeveer driehonderd miljoen dollar per jaar. Onder zijn netwerk valt ook Sputnik, dat sinds 2014 nieuws via de website en radio-uitzendingen in meer dan dertig talen aanbiedt.
RT's redactie bestaat uit een team van journalisten uit onder andere Syrië, Libanon, Palestina en Algerije. Daarnaast heeft RT ook een uitgebreid netwerk van correspondenten in Egypte, Gaza, Israël, Iran, Libanon en de Golfstaten. De zender biedt niet alleen nieuws, maar ook documentaires en programma's op het gebied van politiek, economie, sport, cultuur en literatuur. Onder de politieke programma's bevinden zichIn het kort,gepresenteerd door de Irakees Salam Musafer, enEen reis door het geheugendoor de Syriër Khaled Al-Rashd, waarin hij in gesprek gaat met onder anderen voormalige sovjetleiders om geheime dossiers van de kgb te bespreken, die speciaal voor zijn programma zijn ontsloten, zoals hij in een interview benadrukt.
In een documentaire over de oorlog in Oekraïne worden straten getoond waarin lichamen verspreid liggen. Mensen in militaire kleding, van wie alleen de benen te zien zijn, trappen met hun laarzen tegen deze lichamen. 'In een moment van waanzin hebben Oekraïense soldaten besloten tot veldexecuties van tientallen ongewapende Russische krijgsgevangenen, zonder enige veroordeling van het Westen', meldt een voice-over op RT. Vervolgens komt een jonge soldaat in beeld. Zittend op een stoel houdt hij een kalasjnikov vast. 'We hebben gisteren twintig Oekraïense soldaten gevangengenomen, weet je wat we met ze hebben gedaan?' vraagt hij aan de RT-presentator. 'We hebben ze verteld dat ze moeten stoppen met deze onzin, we namen hun wapens af en lieten ze vrij. Het goed behandelen van krijgsgevangenen is onze plicht.' De jongeman zegt dat hij uit de Krim komt en nu deelneemt aan de gevechten. 'Wat is het schandaligste aan de oorlog?' vraagt de presentator. 'Dat het Oekraïense leger kinderen gebruikt als menselijk schild in gevechten.'
Deze propaganda lijkt effect te hebben op de publieke opinie in de regio. Uit een recente enquête onder Arabische jongeren, uitgevoerd door de bbc, blijkt dat slechts 57 procent van hen de Verenigde Staten als bondgenoot beschouwt, terwijl 41 procent hen als vijand ziet. Daarentegen beschouwt 70 procent Rusland als bondgenoot, tegen 26 procent die Rusland als vijand ziet. Een breder onderzoek, uitgevoerd door de Duitse Friedrich-Ebert-Stiftung in 2023, toont aan dat in vijf Arabische landen, waaronder traditionele bondgenoten van Washington als de Emiraten, Egypte en Jordanië, het ver trouwen in Rusland groter is dan het vertrouwen in de Verenigde Staten. In zeven landen wordt de oorlog in Oekraïne beschouwd als een geopolitiek conflict tussen Rusland en het Westen, en niet slechts als een oorlog tussen twee landen.
'De polarisatie over de oorlog tussen Rusland en Oekraïne in de Arabische landen komt voort uit de voortdurende strijd tussen twee verhalen die de oorzaken van de Arabische revoluties sinds
2011 proberen te verklaren', zegt de EgyptischAmerikaanse schrijver Amr Salah. 'Een verhaal stelt dat al die revoluties gewoon kwamen door jarenlange corruptie en onderdrukking in die landen. Het tegenverhaal legt de schuld bij politiek-islamitische groepen en het Westen; en de mensen die dit geloven zijn vaak pro-Poetin.' Als onderzoeker verbonden aan het Middle East Institute schrijft hij regelmatig over de invloed van Rusland in de regio.
Hij wijst op nog een factor: 'De grote Arabische media in landen als Egypte, Tunesië, Irak en de Golfstaten zijn in handen van of staan dicht bij de regeringen daar, hun verhalen lijken erg op wat Rusland doet met hun media.' Russische pro-Poetin-deskundigen verschijnen regelmatig op de televisiezenders. Ze spreken over de solidariteit van Rusland met de Arabische wereld, de toenadering tussen Oekraïne en Israël, en Ruslands langdurige steun voor Arabische kwesties op het wereldtoneel.
Deze media hameren vaak op het idee van 'wij tegen zij', als in 'het Oosten tegen het Westen' of 'Arabieren en moslims versus het Westen', en ze hebben het ook over hoe Oekraïense vluchtelingen er veel beter worden behandeld dan Arabische vluchtelingen. 'Ze schetsen een overwegend negatief beeld van het Westen, ondanks het feit dat deze regimes in hun internationale betrekkingen met het Westen pragmatisch, realistisch en strategisch te werk gaan en aanzienlijke verdragen sluiten met Europese landen.' Hij vertelt dat ze dit doen om 'autoritair bestuur te rechtvaardigen en de aandacht van interne problemen af te leiden door een externe vijand te creëren die angst inboezemt'.
De Russische kanalen brengenregelmatig nieuwsitems over hoe Rusland een multipolaire wereld verkiest boven een door het Westen gedomineerde wereldorde en zich uitspreekt tegen buitenlandse inmenging in de soevereiniteit van landen. De Russische aanwezigheid in Syrië wordt dan niet voorgesteld als een inmenging, maar als 'ondersteuning van Syrië's streven naar herovering van controle', in combinatie met 'de strijd tegen de terreurorganisatie IS en voor verzoening tussen de oppositie en het regime'.
'Thema's als Palestina, de islam, een door het Westen gedomineerde wereldorde en westerse inmenging in bijvoorbeeld de Irakoorlog, liggen gevoelig in de Arabische wereld', zegt Ahmed Nour. Als Osint-onderzoeksjournalist bij de bbc onderzoekt hij regelmatig Russische propaganda in het Midden-Oosten en Noord-Afrika. Ook zijn bevindingen wijzen uit dat Rusland deze thema's benut om de 'tegenstrijdige houding' van het Westen ten opzichte van Oekraïne bloot te leggen.
'De strategie van het inzetten op complottheorieën om een sensatie van het "onthullen van de waarheid" op te wekken, werkt ook effectief bij de doelgroep', zegt Ahmed Nour. Volgens hem slaagt RT er deels in zijn publiek te bereiken door niet zozeer de Russische versie van gebeurtenissen te promoten, maar door het westerse narratief ter discussie te stellen met behulp van bijvoorbeeld complottheorieën.
David Remnick vanThe New Yorkeromschrijft RT als 'schitterend sluw' in het bevorderen van de 'weerzin tegen westerse superioriteit'. In het onderzoek van The Washington Institute wordt gesteld dat een gemeenschappelijke reeks van antiwesterse en specifiek anti-Amerikaanse sentimenten de verslaggeving van RT verbindt. De zender voedt inderdaad zijn volgers met nieuws en informatie die de spot drijven met het Westen en zijn waarden, vooral zijn mensenrechtenprincipes. RT omschrijft die als bedrog en noemt de westerse democratie een illusie.
RT beweert bijvoorbeeld dat IS een creatie van het Westen is. 'Langzaam maar zeker worden de ware feiten onthuld over de terreuraanslag op Crocus', begint een presentator zijn programmaMet details. In de uitzending van een half uur bespreekt hij met zijn drie gasten uit Moskou, Londen en Washington hoe Oekraïne in samenspel met westerse landen verantwoordelijk is voor de aanslag in maart op de Crocus City Hall in Moskou.
Sputnik legt een vraag voor aan zijn publiek: 'Wie zit er volgens jou achter de terroristische aanval van Crocus?' De keuzes zijn: 'Oekraïne, in samenwerking met het Westen? IS, zoals door het Westen wordt beweerd? Westerse landen, zoals Amerika en Groot-Brittannië, in het kader van de escalatie van de oorlog tegen Rusland? Of andere partijen?' Van de honderden respondenten wijst 52 procent Oekraïne aan, 44 procent kiest voor landen als Amerika en Groot-Brittannië, terwijl slechts 2,3 procent IS de schuld geeft.
De oorlogsmisdaden in Oekraïense steden als Charkiv en Kyiv worden afgedaan als verzonnen
Sputnik/Gavriil Grigorov / Kremlin / Sputnik / REUTERS | President Vladimir Poetin met koran in Derbent in Dagestan, Rusland, 28 juni 2023