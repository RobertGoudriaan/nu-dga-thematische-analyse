Is er licht aan het einde van de tunnel? Dichters&Denkers

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
23 januari 2025
Met het idee van Rusland als een raadselachtig land dat het kwaad eeuwig met zich meedraagt maakt Sjeng Scheijen korte metten. Grove generalisaties! Hoe staat het er nu dan voor, wat gaat er in de Kremlin-kliek om?
Een open en vrij landis Rusland gedurende de afgelopen honderd jaar maar kort geweest: zo'n dertig jaar, tussen de 'glasnost' van Gorbatsjov eind jaren tachtig en het begin van de totale oorlog tegen Oekraïne in 2022, toen het land na jaren langzaam afknijpen van vrijheden weer op slot ging.
Er zijn tal van overeenkomsten tussen de jaren tachtig en nu: een politiestaat waar de mensen bang zijn met een buitenlander te spreken, waarvoor je moeilijk een visum krijgt, waar politieke propaganda alomtegenwoordig is, en politieke besluitvorming vrijwel volledig ondoorzichtig. Gegeven de langdurige toestand van onvrijheid na de revolutie 1917 was het niet verwonderlijk dat de liberalisatie onder Gorbatsjov voor bijna iedereen als een verrassing kwam. Er waren westerse leiders rond 1990 die zich op de borst klopten dat zij 'de Koude Oorlog hadden gewonnen', maar feitelijk was het de Kremlin-top zelf die liberaliseerde.
Dat proces, onder andere leidend tot de ontbinding van de Sovjet-Unie in vijftien republieken waarvan Rusland de grootste was, ging verder dan de initiatiefnemers zich hadden voorgesteld. De verandering was er niet minder weldadig om, ook voor buitenlanders met belangstelling voor Rusland. Eindelijk was het een land waar je kon zeggen en lezen wat je interessant vond. Vrij reizen mocht opeens, studeren en vrienden maken onder Russen eveneens, archieven gingen open en culturele uitwisseling bloeide.
In die dertig jaar is de kennis over Rusland in de rest van de wereld sterk toegenomen. Ook in Nederland stond een nieuwe generatie Rusland-kundigen op die goed gebruik hebben gemaakt van de mogelijkheden: door persoonlijke contacten en open gesprekken met Russen die niet meer bang waren, door mogelijkheden tot research in archieven, door de toegankelijkheid van wetenschappelijke- en culturele instellingen in Rusland.
Die generatie Rusland-kundigen ziet de deur naar het land waarin ze zich hebben gespecialiseerd nu plotseling dichtgeslagen. Een van hen is Sjeng Scheijen (1972), onder andere auteur van een prachtige biografie van het Russische dans-genie Sergej Diaghilev en een studie over Russische avant-gardekunstenaars in de vroege twintigste eeuw. Zijn jongste boek,Een ander Rusland,is zowel een hartenkreet als een zeer boos geschrift.
Scheijen vreest dat de levende werkelijkheid die hij de afgelopen decennia heeft leren kennen, in de beeldvorming zal worden verdrongen door de talrijke grove generalisaties en vooroordelen die over Rusland sinds jaar en dag de ronde doen.
Dat gevaar loert van meerdere kanten. President Vladimir Poetin en zijn kliek verhullen hun machtshonger achter de pretentie dat hun regime de uitdrukking is van een eeuwenoude, Russische civilisatie die met Europese waarden niets te maken heeft en zich als een eigenstandige cultuur voortdurend moet verweren tegen externe bedreigingen. Russische ballingen verschansen zich, eenmaal in het Westen aangekomen, vaak eveneens in gedachten over de onveranderlijkheid van Rusland en de mentaliteit van zijn bewoners, of zelfs 'ziel'.
Bij zulke waanideeën over Russisch 'exceptionalisme' sluit veel gedachtevorming over Rusland in het Westen naadloos aan. Rusland is dan een raadselachtig, onbegrijpelijk land dat het kwaad eeuwig met zich meedraagt: de bevolking wordt er al eeuwen geknecht, achterlijkheid is troef, en het land slaagt er niet in zich te ontdoen van eeuwenoude wrede, imperialistische en dictatoriale tradities. Wie denkt dat er een ander Rusland mogelijk is, geeft in de ogen van zulke denkers blijk van grenzeloze naïviteit.
'Voor- en tegenstanders', schrijft Scheijen, 'zitten gevangen in een verhaal van onveranderlijke, homogene uitzonderlijkheid' die het denken over een ander Rusland in de toekomst op voorhand frustreert. Griezelen voor Rusland en dwepen met een veronderstelde 'Russische ziel' gaan daarbij vaak hand in hand.
Scheijen bestrijdt deze hopeloosheid met verve. Alleen een andere visie op Rusland maakt het mogelijk Poetin te verslaan, meent hij. Het betoog is soms ook zeer geestig, zoals in een rijke collectie vindingrijke epitheta voor Poetin: mompelende valsemunter, dwaas die een achterhoedegevecht voert, bejaarde puntenslijper, despoot uit een stripboek enzovoorts.
Voor een deel zijn Scheijens argumenten bekend: Rusland heeft zich, in ieder geval sinds de tijd van de Verlichting, niet volkomen los van Europa ontwikkeld, hoe graag Poetin dat ook had gezien. Vanaf de achttiende eeuw oriënteerde de Russische elite zich voornamelijk op de Verlichting in West-Europa, al was - schrijft Scheijen - Rusland in Europees verband 'het slaperigste jongetje van de klas'. Ook de in de negentiende eeuw opkomende 'intelligentsia' - intellectuelen die door hun progressieve ideeën in conflict raakten met de behoudende machtsstructuur van het tsarenrijk - haalde zijn politieke en sociale idealen uit Europa.
De meeste inwoners van het Russische rijk woonden steeds in het Europese gedeelte. 'Rus' is als etnische aanduiding altijd een problematisch begrip geweest (en is dat nog): bij de volkstelling van 1897 zag slechts 44 procent van de inwoners van het imperium Russisch als moedertaal. Van de perceptie van het prerevolutionaire Rusland als een baaierd van slavernij en wreedheid laat Scheijen niet veel heel: straf met de knoet werd in 1845 afgeschaft, die met de zweep in 1863. Ter vergelijking: geseling bestond tot 1854 in Nederland, en tot 1907 werden in Nederlands-Indië in het openbaar doodstraffen voltrokken. Wat mensenrechten aangaat was de situatie in Rusland na 1870 niet slechter dan in West-Europa en zeker beter dan in Frans Algerije of Nederlands-Indië.
Origineler is Scheijens uitvoerige betoog over de positie van vrouwen in het Russische Rijk. De auteur beschrijft hoe sinds de achttiende eeuw vrouwen uit de betere kringen fundamenteel in een betere positie waren dan haar zusters in de rest van Europa. En dat vooral omdat ze vanaf 1753 handelingsbekwaam waren, dat wil zeggen bij het beheer van hun bezit geen toestemming van hun echtgenoot nodig hadden. In Nederland trad die toestand pas in 1957 in.
Opmerkelijk waren de vorderingen in de tweede helft van de negentiende eeuw bij de invoering van gymnasiaal en hoger onderwijs voor vrouwen, met name onder het bewind van tsaar Nikolaas II, dezelfde die in 1861 ook de lijfeigenschap afschafte. Ondanks hardnekkige tegenstand van conservatieven ontstond een netwerk van gymnasia voor meisjes, ook voor vrouwen uit de middengroepen en de opkomende bourgeoisie.
Ter vergelijking: in Nederland zaten in 1894 in totaal 64 jonge vrouwen op het gymnasium, en 342 op de hbs. In dat zelfde jaar bezochten alleen al in Tasjkent, een uithoek van het rijk, meer dan zeshonderd vrouwen het gymnasium. Toen in Nederland in 1879 Aletta Jacobs promoveerde in de medicijnen, kende Rusland al honderden afgestudeerde vrouwelijke medici.
Zulke details weerleggen ook de veelgehoorde stelling dat in Rusland alle vooruitgang van boven wordt opgelegd aan een in essentie roerloze en initiatiefloze natie. Eerder heeft de staat in veel gevallen pogingen tot modernisering onderdrukt. Zo is dat na 1917 gebeurd met de Russische avant-gardekunst en onder Stalin ook met vrouwenrechten. Onder Poetin gebeurt dat laatste weer: door maatregelen om vrouwen uit het hoger onderwijs te krijgen, en vaker in het kraambed.
Scheijen heeft met zijn sympathieke benaderingswijze vaak gelijk. Het gaat niet aan de Russische samenleving af te schilderen als een onbeweeglijk slachtoffer van de elite in het Kremlin, en eeuwige terugkeer van de dictatuur als een Russisch fatum. Zo'n benadering is een vorm van intellectuele luiheid die niet zonder gevolgen blijft, nu Rusland weer op slot is. Omdat de bronnen van informatie op dit moment ernstig zijn opgedroogd, hebben we, net als in de nadagen van de Sovjet-Unie, een zeer gebrekkig inzicht in hoe het er met Rusland voorstaat.
Klopt de indruk wel dat Russen in grote meerderheid lijdzaam reageren op de huidige oorlog en tot hoever reikt hun geduld? Wat zijn de economische vooruitzichten van Rusland en wat is de kans dat Poetin zijn populariteit in de bevolking verspeelt? Net als in de jaren tachtig van de vorige eeuw bestaan daarover voldoende theorieën, maar doorleefde contacten met de Russische werkelijkheid zijn schaars.
Ons inzicht in wat er omgaat in Poetins kliek in het Kremlin is nog geringer dan begin jaren tachtig. Over wat Rusland te wachten staat als Poetin het veld ruimt, kunnen we alleen maar speculeren.
Is er licht aan het einde van de tunnel? Kan Rusland binnen afzienbare tijd weer een opener land worden, waar toeristen, studenten, wetenschappers en journalisten zich vrij kunnen bewegen en kennis opdoen?
Hier schiet mij 'Radio Jerevan' te binnen. Dat was een oneindige reeks moppen waarmee sovjet-burgers vroeger thuis, aan de veilige keukentafel, zich vrolijk maakten over het regime.'Radio Jerevan' - de hoofdstad van Armenië was nog deel van de Sovjet-Unie - werd in die moppen geacht een rubriek te hebben voor politiek gevoelige vragen uit de burgerij. Die werden op een naïeve manier regime-getrouw beantwoord, zó dat de absurditeit van de officiële ideologie aan het licht trad.
Vraag aan Radio Jerevan: Wanneer wordt het beter?
Antwoord: Beter is het al geweest.
SJENG SCHEIJEN Een ander Rusland: Bouwstenen voor een vreedzaam Europa ná Poetin Prometheus, 168 blz.