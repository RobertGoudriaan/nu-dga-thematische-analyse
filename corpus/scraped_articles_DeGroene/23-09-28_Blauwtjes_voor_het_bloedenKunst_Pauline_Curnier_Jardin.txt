Blauwtjes voor het bloeden Kunst Pauline Curnier Jardin

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
28 september 2023
De Franse kunstenaar Pauline Curnier Jardin maakt films en performances waarin ze volksgebruiken en processies een nieuwe lading geeft. In het Centraal Museum heeft ze nu haar eerste solotentoonstelling in Nederland.
Er vloeit veel bloedin de films van Pauline Curnier Jardin. Het druppelt uit de wonden in het lichaam van de moderne Sint-Sebastiaan, het spuit uit de nek van een uitgeschakelde clown en het klotst met liters langs de benen van oudere vrouwen die genegeerd worden door jongere mannen. En gek genoeg doet het omstanders noch slachtoffers iets. Het is net als in middeleeuwse schilderijen, waarop mensen met bijlen in hun hoofd of pas afgehakte ledematen rondlopen alsof er niets aan de hand is.
De overeenkomst met die kunsthistorische traditie is geen toeval. Terwijl veel hedendaagse kunstenaars hun inspiratie vinden in beelden uit de media en online, put Curnier Jardin voor haar kunst vaak uit middeleeuwse beelden en volksgebruiken. Toepasselijk is het dus dat de Franse kunstenaar nu haar eerste Nederlandse solotentoonstelling houdt in het Centraal Museum in Utrecht, samen met het naastgelegen Museum Catharijneconvent een van de weinige instellingen in Nederland waar oude en hedendaagse kunst zo dicht naast elkaar te zien zijn.
Curnier Jardin, geboren in Marseille in 1980, studeerde aan kunstacademies in Frankrijk en Zweden en was in 2015-2016 resident aan de Rijksakademie in Amsterdam. Net als generatieen voormalig landgenoot Laure Prouvost transformeert ze museumzalen in uitgebreide decors, je zou ze werelden kunnen noemen, die verwijzen naar de films die daarin te zien zijn. Beiden zijn uit Frankrijk vertrokken - Curnier Jardin woont in Berlijn en Rome, Prouvost in Brussel en Londen. Terwijl Prouvost vooral de waterwereld als territorium heeft, vindt Curnier Jardin haar attributen en vormen in de middeleeuwse en daardoor vaak christelijke traditie en de vroege filmgeschiedenis.
Beiden nemen vanuit die schijnbare fictiewereld grote hedendaagse problemen op een vrijmoedige manier onder handen en laten hun fantasie daarin de vrije loop. Beiden is geen techniek te banaal. Losse details kunnen voor een eerste kennismaking te eenvoudig lijken, naïef, een grondige onderdompeling in hun universum versterkt de betekenis. De film is het uitgangspunt, de aankleding en het decor zijn een manier om als toeschouwer dieper in de fantasiewereld van de film te belanden.
Voor die onderdompeling zijn op de bovenste verdieping van het Centraal Museum nu vijf zalen beschikbaar. Curnier Jardin begint met de filmQu'un sang impuruit 2019. Inspiratiebron was de filmUn chant d'Amourvan Jean Genet uit 1950, een broeierig erotisch liefdesverhaal over twee mannen in een gevangenis. Curnier Jardin geeft in haar film oudere vrouwen de hoofdrol. Het begint op straat: jonge mannen lijken de vrouwen niet te zien, zelfs niet als het menstruatiebloed nog één keer in golven langs hun benen gutst. Nadat de vrouwen deze mannen bruut hebben vermoord - we zien alleen het resultaat, maar dat is voldoende om te deduceren wat er is gebeurd - ontspint zich in de gevangenis eenzelfde broeierige scène als bij Genet. In hun cel hebben de vrouwen erotische fantasieën, die net als bij de mannen van Genet gepaard gaan met het schurken tegen de muur van de cel, het blazen van rook en een iets te nieuwsgierige mannelijke gevangenisbewaarder.
De titelQu'un sang impurkomt uit het refrein van deMarseillaise,waarbij de wens wordt geuit dat 'onrein bloed'abreuve nos sillons,onze akkers zal doordrenken. In het Duits noemt Curnier Jardin het werk simpelwegAusgeblutet.Dat onreine, want vijandige bloed als vrouwenbloed zien, is typisch Curnier Jardin. Menstruatiebloed fascineert de kunstenaar, vertelde ze in 2019 in een interview. 'Ik zag voor me hoe alle vrouwen van de wereld samen bloeden, jong en oud. Het is eng maar ook best grappig. Als eensplatter movie,eens per maand. Het maakt ons als vrouwen krachtig.'
Curnier Jardins grootmoederhad een belangrijke invloed op de kunstenaar - ze draagt nog altijd te grote brillen als een hommage. 'Ze zat voor de tv en vertelde verhalen. Ze verzamelde horrorfilms en opgezette dieren. En ze hield erg van ondeugende lingerie.' Van die lingerie is rondom de film genoeg te zien. Een enorme jarretelgordel hangt als een vrolijke slinger in de ruimte,'Heisse Frauen'staat er in grote letters. Een gordijn met geborduurde rozen maakt de installatie af. Waarom zouden vrouwen die niet meer menstrueren niet meer 'hot' kunnen zijn? Ze zijn weliswaar 'van de markt gehaald' - de toelichting citeert hier Virginie Despentes -, maar Curnier Jardin ziet daarin ook onbekende kracht en potentie, als een geheim genootschap.
Vanuit deze warme ruimte loopt de bezoeker door een met papier bedekte gang, er brandt rood licht. Het papier blijkt een foto van Marilyn Monroe te zijn, de gang heet dan ook deBlond Corridor. Geleid door lichtgevende pijlen komt de bezoeker in het schemerdonker bij een klein raam. Wanneer je een muntje in de machine gooit, gaat het licht in de ruimte achter het raam aan: we zien de binnenkant van een legertent, de wanden zijn versierd met eenvoudige, seksueel getinte tekeningen. De tekeningen zijn gemaakt door de leden van het Feel Good Cooperative, een collectief dat Curnier Jardin tijdens de eerste strenge coronalockdown in Rome opzette voor Colombiaanse transvrouwen, sekswerkers die door de lockdown geen inkomsten meer hadden. Curnier Jardin betaalde de vrouwen voor hun tekeningen het loon dat ze normaal gesproken hadden verdiend. De afbeeldingen zijn in witte lijnen op de donkere ondergrond afgedrukt, als in een negatief, of als grotschilderingen. Dankzij het muntjesmechanisme en het kleine raampje doet het ook denken aan een peepshow of een kermistent.
Theater, kermis, carnaval en processies zijn terugkerende thema's in het werk van Curnier Jardin. Nadat ze in 2019 in Berlijn de Preis der Nationalgalerie had gekregen, bouwde ze voor de bijbehorende tentoonstelling in 2021 de gevel van een arena in de historische grote hal in het Hamburger Bahnhof-museum in Berlijn. Curnier Jardin groeide op tussen de arena's van Arles en Nîmes, de versie in Berlijn zag eruit als een slagroomtaart: zacht en knuffelbaar. 'Een ridiculisering van die enorme masculiene architectuur', zegt ze in de catalogus.
Binnen in de taart was de filmFat to Asheste zien, waarin het martelaarschap van de heilige Agatha van Sicilië centraal staat. Haar borsten werden afgesneden, maar bij de processie voor de heilige in Catania is haar martelaarschap aanleiding voor een vijf dagen durend feest. Met de film probeert Curnier Jardin te laten zien dat die twee dingen elkaar niet per se uitsluiten: gewelddadig én seksueel, aantrekkelijk én verwerpelijk.
In Utrecht komt die uitbundige kant minder expliciet naar voren. Van drie projecten die de kunstenaar wijdde aan de katholieke processies in Europa, is steeds alleen een geglazuurd keramiek reliëf te zien, gebaseerd op een still uit de films. De vormen zijn lomp, de details kinderlijk getekend. Curnier Jardin lijkt met de letterlijke, directe beeldentaal te willen verwijzen naar de volkskunsttradities, maar de reliëfs zijn los van de films te dun om de grotere boodschap te dragen.
Beter uit de verfkomt de installatieAdorationdie Curnier Jardin in 2022 maakte voor een Venetiaanse vrouwengevangenis op het eiland Giudecca. De aankondiging gonsde als eenGeheimtippover de biënnale van dat jaar, toen was de film voor een select gezelschap ín de gevangenis te zien, bij hoge uitzondering toegankelijk voor buitenstaanders. In Utrecht is de gemeenschappelijke ruimte waar de film getoond werd opnieuw gesuggereerd met een echte kroonluchter en muurvullende foto's, met daarop ook de ramen, de tralies, het uitzicht en de Italiaanse instructie hoe je een mondkapje moet opzetten.
Curnier Jardin dook in de geschiedenis van het gebouw waar de gevangenis in is gevestigd. 'Hier, op deze plek die nooit volledig open is, worden geheimen goed bewaard', vertelt een Italiaanse vrouwenstem. In beeld verschijnen in blauw en wit bloemen en tekeningen, het doet denken aan de cyanotypieën, de 'blauwtjes' waarmee Anna Atkins als eerste vrouwelijke fotograaf rond 1845 haar collectie gedroogde algen vereeuwigde. Sinds de zestiende eeuw hadden alleen vrouwen in het gebouw gewoond. Voormalige 'prostituees','the most beautiful sinners in the country',gingen er gedwongen het klooster in.
Niemand is er ooit vrijwillig gaan wonen. Maar eens per jaar, met carnaval, verkleedden de vrouwen zich als mannen en priesters en voerden ze populaire theaterstukken op. Ze heroverden de ruimte. Naast de film, die bestaat uit de geanimeerde tekeningen die de gevangenen hebben gemaakt, gaf Curnier Jardin ook de gemeenschappelijke ruimte een nieuw uiterlijk met de blauw-witte collages uit de film. Anders dan bij de arena of het lingeriedecor gaat het hier dus om een bestaande ruimte, die dankzij haar niet alleen een decor is geworden. Het decor is nu in Utrecht, mét de lading van de ruimte.
Toch is de meest complete scenografie van de tentoonstelling die waarin Curnier Jardin voorwerpen uit de collectie van het museum heeft gecombineerd met haar eigen werk. Ze heeft een eclectisch interieur gemaakt van modernistische meubels van Martin Visser, Sybold van Ravesteyn en Ed Annink, aan de muur hangen twee zeventiende-eeuwse schilderijen van de heilige Sebastiaan. Hoog middenin bungelt het schilderijAangekomenevan J.H. Moesman uit 1933. Het is een van de meest expliciete mannelijke naakten van de Utrechtse schilder, twee gespierde benen zijn met elkaar verbonden door de penis, boven het schaamhaar houdt het lichaam op. Zowel de onderwerpen als de kunstenaars zijn mannelijk in het kwadraat. Op een tv, zichtbaar voor museumbezoekers maar ook te bekijken vanaf de bank, speelt Curnier JardinsSebastiano Blu,een korte film over de vrouwenhaat van een knappe jongen naar aanleiding van een processie gewijd aan San Sebastian, een processie waaraan Curnier Jardin zelf sinds 2004 jaarlijks schijnt deel te nemen.
Rondom deze samenballing van mannelijke lichamen, meubels en schilderijen heeft Curnier Jardin nonchalant haarPeaux de dame,letterlijk dameshuiden, opgehangen en neergelegd. Het zijn levensgrote vrouwensilhouetten van zachtroze kunstleer. Net als Prouvost, die vaak goochelt met taal en titels, is Curnier Jardin hier suggestief:Peaux de dameverwijst naar het sprookjePeau d'âne,over de incestueuze relatie van een koning met zijn dochter, waarbij zij zich onzichtbaar voor hem kan maken met een ezelsvel. Deze huiden hebben duidelijk geen zin om zich nog onzichtbaar te maken voor de mannelijke omstanders. Schaamteloos hangen ze hier op de banken, staan ze op hun kop tegen de muur, hangen ze over het dressoir van Annink. Ze mogen dan eeuwenlang onzichtbaar zijn geweest, dat betekent niet dat ze het nu niet naar hun zin kunnen hebben.
Ze zag voor zich hoe alle vrouwen ter wereld samen bloeden, als een splatter movie