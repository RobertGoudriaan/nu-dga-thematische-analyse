Gewelddadig protest

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
8 september 2022
Jelle van Buuren betoogt inDe Groenevan 25 augustus dat bij de boerenprotesten geen sprake is van terroristische misdrijven en dat harde overheidsrepressie daarom niet noodzakelijk is. Het blokkeren van snelwegen is echter wel een 'gewoon' misdrijf, ook al ontbreekt een terroristisch oogmerk. Meerdere blokkeerfriezen, waaronder hun voorvrouw Jenny Douwes, zijn daarvoor strafrechtelijk veroordeeld nadat ze anti-zwartepietdemonstranten op de snelweg hadden tegengehouden met boerentrekkers. Het opruien tot illegale demonstraties is een misdrijf waarvoor Willem Engel is opgepakt en binnenkort voor de strafechter moet verschijnen na een aangifte door 22.000 mensen. De fakkeldragende demonstrant voor het huis van Sigrid Kaag is veroordeeld voor het misdrijf bedreiging. Inmiddels zijn ook meerdere boerenactievoerders opgepakt en veroordeeld voor opruiing, bedreiging, openlijke geweldpleging en blokkering van snelwegen.
Dat roept de vraag op waarom de leiders van Agractie en Farmers Defence Force niet net als Douwes en Engel voor opruiing kunnen worden vervolgd en hun organisaties niet als 'gewone' criminele organisaties kunnen worden bestempeld, ook al is er nog geen sprake van terrorisme. Een argument voor strafrechtelijke vervolging is dat het onbestraft laten van deze organisaties en hun leiders suggereert dat iedereen die zijn politieke gelijk niet krijgt mag protesteren op de manier waarop zij dat doen. Farmers Defence Force claimt op haar website dat het bij de boerenprotesten om een 'democratisch demonstratierecht' gaat dat voor iedereen geldt. Dat zou echter betekenen dat milieuorganisaties en dierenactivisten eveneens het democratische recht hebben op gewelddadig protest, maar dan tegen stikstofuitstoot en dierenmishandeling. De Land- en Tuinbouworganisatie LTO waarschuwt daarvoor ook op haar website, met de oproep aan boeren om aangifte te doen van stalbezettingen en dierenbevrijdingsacties.
Als die acties tegen boeren strafrechtelijk moeten worden vervolgd, moet dat echter ook met de boerenacties tegen het stikstofbeleid gebeuren. Niemand kan alleen voor zichzelf het democratische recht op gewelddadig protest claimen. Zo'n recht zou voor iedereen moeten gelden en dat zou het einde betekenen van de relatief geweldloze democratie zoals wij die nu nog in Nederland kennen.
KLAAS ROZEMOND, Amsterdam