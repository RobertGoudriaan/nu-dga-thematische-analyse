Jij bent net als ik Dichters&Denkers

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
21 september 2023
Het zijn geen lichte thema's die Zadie Smith in haar romanCharlatanaansnijdt - klasse, racisme, slavernij - maar wat een heerlijk verteld verhaal. Smullen!
In 1941 schreef George Orwell- terwijl 'hoogst beschaafde mensen boven mijn hoofd vliegen, en me proberen te vermoorden' - zijn beroemde essayThe Lion and the Unicorn. In een deel van het lange essay probeert Orwell te formuleren wat Engelsen zo Engels maakt. Want het is niet te missen dat je een andere lucht inademt zodra je op het eiland aankomt, schrijft Orwell. Het bier is bitterder, het gras is groener, het muntgeld zwaarder, de tanden zijn slechter.
Er zijn drie dingen, volgens Orwell. Het eerste is dat Engeland een eiland is met een grote marine en maar een klein leger. Dat kleine leger boezemt de Engelsen geen angst in. IJverig marcherende soldaten worden uitgelachen door de man op straat. De macht ligt bij de marine en is dus voor de gewone Engelsman onzichtbaar, want die macht wordt uitgeoefend op zee. Het tweede is dat Engeland zijn rijkdom haalt uit zijn koloniën, met harde hand. Ook dat ziet de gewone Engelsman niet. Deze twee leiden tot een derde punt, namelijk dat Engeland stuitend hypocriet is. Het is een machtig en gewelddadig rijk, dat andere volkeren domineert, maar tegelijk kan de bevolking doen alsof het daar niets van weet, omdat die macht zich niet ín Engeland afspeelt. In Engeland wordt er getuinierd, polo gespeeld en theegedronken. De Engelse omgangsvormen dicteren dat er niets belangrijker is dan dat je je aan de regels houdt, geschreven en ongeschreven, terwijl het rijk met brute kracht volkeren domineert die zich niet kunnen verweren.
In Zadie Smiths nieuwe romanCharlatanklinkt Orwells betoog vrijwel letterlijk door. Aan het woord is haar heldin, de Schotse huishoudster Eliza Touchet. Eliza is grappig, slim, mondig, ziet alles, heeft overal bedenkingen bij. Haar man en kind stierven jaren terug, maar ze vond liefde op andere plekken en woont alweer jaren bij haar neef, de slechte schrijver William Harrison Ainsworth. Het is de tweede helft van de negentiende eeuw, Victoriaans Groot-Brittannië staat in bloei, en 'mevrouw Touchet had een theorie: Engeland was geen echt land; Engeland was grootschalige schijn. Er gebeurden nooit echte dingen in Engeland. Alleen diners en kostscholen en bankroeten. Al het andere, alles wat Engelsen echt deden en echt wilden, alles wat ze begeerden en namen en gebruikten en wegwierpen - dat alles deden ze ergens anders.'
Toch is er een verschil tussen Orwell en Smith: voor Orwell waren zijn personages instrumenten om politieke processen te ontleden. Smith, daarentegen, gebruikt politieke stellingnames en maatschappelijke posities over klasse en identiteit eerder als proefwerken voor haar personages. Ze wil onderzoeken hoe ze reageren, denken, voelen, en hoe hun moreel besef overeind blijft (of instort).
Dat zal iets persoonlijks zijn, denk je met enige psychologie van de zijlijn. Vanaf haar debuutWhite Teeth(2000) is Zadie Smith meer dan Zadie Smith. Ze werd niet alleen door de literaire wereld omarmd en opgetild, maar ook door de academische, de mode- en de politieke wereld tot een boegbeeld gemaakt. Gezaghebbend progressief icoon, tot uw dienst, voor al uw identiteitsvraagstukken. Probleem was dat Smith daar zelf nooit om vroeg en de laatste jaren zuchtend en steunend kritiek op sociale media over zich heen moest laten komen als ze eens net niet links genoeg was, net niet gevoelig genoeg, net de voorste voorhoede niet bijbeende. Ze vertelde eens dat activisten boos op haar waren omdat ze met een witte man was getrouwd - alsof ze daarmee niet solidair was aan de zwarte zaak. Het gaf het idee dat ze inmiddels zo'n gezaghebbend symbool was, dat ook de mensen die van haar hielden haar menselijkheid nog weleens over het hoofd zien.
Die menselijkheid staat inCharlatanvoorop. Want inderdaad, haar hoofdpersoon mevrouw Touchet stelt dat Engeland 'geen echt land' was, maar dat is niet zozeer een politieke stelling, maar de optelsom van alle mensen om haar heen. Als huishoudster van haar neef Ainsworth ziet ze de denkende, literaire klasse oreren over kunst en empathie, terwijl ze alleen met hun eigen plekje op de apenrots bezig zijn. Ze hoort politici spreken over gerechtigheid en vrijheid, en denkt: hoe zit het dan met vrouwenrechten? Met slavernij?
Het is niet zozeer, denkt mevrouw Touchet, dat deze mensen liegen. Ze geloven vaak in wat ze zeggen, alleen ze zijn zichzelf iets aan het wijsmaken. De charlatans liegen bovenal zichzelf voor. En ondertussen voelt ze zichzelf een charlatan: ze had een affaire met Ainsworths eerste vrouw, zonder dat Ainsworth het wist. En ze had een affaire met Ainsworth, zonder dat de vrouw het wist. Ze is politiek actief, uitgesproken progressief, maar trekt zelf een weduwepensioen dat uit koloniaal vermogen komt. Wees maar eens oprecht in een maatschappij die dat niet is.
Mevrouw Touchet is het kloppend hart van de roman. Of liever: de aorta. Via haar stroomt bloed naar alle personages van het boek. Ze is scherp, maar vergevingsgezind. Ze ziet de onschuldige ijdelheid van Ainsworth en de zelfwaarde van zijn jonge volkse bruid Sarah. Ze ziet voormalig huisvriend Charles Dickens als de vampier die hij is, maar ziet ook zijn genie. Ze vindt dat Dickens de menselijkheid uit de mensen zuigt en gebruikt om zijn personages tot leven te blazen. Als Ainsworth weer iets ijdels zegt, betrapt ze Dickens op een vals lachje. Maar Dickens ziet dat zij het ziet. Hun blikken kruisen elkaar. Dickens' blik zegt: jij bent net zoals ik.
Het Victoriaanse Engeland van Smith is dat van Dickens; vol minderjarige dakdekkers, stratenvegers en krantenjongens. Het is een bruisende, bewegende maatschappij. Een middenklasse staat op, leest kranten, bemoeit zich met cultuur, met rechtspraak, met politiek. Die laatste twee worden verenigd in de letterlijke charlatan in het boek. Het is een beroemde rechtszaak: een steenrijke Brit die zijn zakken vulde met geld uit de suikerkolonie Jamaica overlijdt. Zijn enige erfgenaam, zijn neefje sir Roger Tichborne, zou op zee verloren zijn gegaan. Maar zie daar: een meneer meldt zich en zegt sir Roger te zijn en claimt de erfenis. Alleen is deze meneer, naar Engelse standaard, nauwelijks een meneer te noemen. Hij mist de verfijnde manieren, spreekt geen Frans, scheelt enorm in lichaamsomvang. Sterker nog, hij lijkt sprekend op een slager die naar Australië verhuisde op de vlucht voor zijn schulden. Een oplichter, niet te missen, behalve dan dat de zaak een mediarel wordt wanneer massa's uit de werkende klasse hem wél geloven. Of willen geloven.
Smith schrijft het op alsof het de zaak tegen O.J. Simpson is, waarbij wiens gelijk je kiest vooral wordt ingegeven door je sociale klasse en vertrouwen in het systeem. Je zou er ook de Trump-paradox in kunnen zien: hij is een van ons, roept het volk, dus geloven we hem. Terwijl hij juist beweert niet van het volk te zijn, maar van de bovenklasse.
Voor iemand met de acute intelligentie van mevrouw Touchet is dit kinderspel. Behalve dan dat ze zichzelf op een paradox betrapt: namelijk dat ze de pretendent niet gelooft, maar wel heilig overtuigd is van diens hoofdgetuige, de voormalig slaafgemaakte Andrew Bogle. Bogle was ooit uit Jamaica meegenomen naar Engeland, en kende sir Roger als kind. En deze man, bezweert Andrew Bogle, is dat kind.
Smith schuift Touchet naar voren als haar stand-in: Touchet besluit de pen op te pakken en het levensverhaal van Bogle op te schrijven, door hem en zijn zoon Henry uitvoerig te interviewen. Wat volgt is een slavernijverhaal, licht geschreven, zwaar van betekenis. Hoe Bogle's familie uit Afrika werd geroofd, hoe families op de plantages uit elkaar werden gedreven, hoe onwerkelijk het was om daarna weer uit Jamaica naar Engeland gebracht te worden en daar te overleven in een maatschappij die op je neerkeek.
Bijna zou je als lezer denken: mevrouw Touchet is te goed om waar te zijn. Ze is biseksueel, ze is anti-racistisch, anti-klassistisch. Smith plaatst haar wel heel nadrukkelijke aan de juiste kant van de geschiedenis. Maar in een van de scherpste scènes is juist Touchet ineens het punt van aanklacht. Wanneer ze tegen Bogle's zoon Henry zalvend zegt dat een jongen als hij - goed geschoold, welbespraakt - recht zou moeten hebben op alle mogelijkheden die witte jongens ook hebben. Henry wordt boos. Alsof scholing er iets mee te maken heeft, bijt hij van zich af. Alsof vrijheid een prijs is die je moet verdienen. Jongens als hij zitten niet te wachten op vrijgevigheid of steunbetuigingen van witte burgervrouwen als zij; vrijheid is niet iets wat gegeven kan worden. Vrijheid is zelfevident, het is de waarheid! Het is de bewaker die liegt door te doen alsof hij iemand gevangen mag houden!
Wat mevrouw Touchet leert, keer op keer, is dat je mensen nooit echt kunt kennen. Dat er altijd meer aan de hand is dan je kunt waarnemen. Dat sociale posities niet alles zeggen. Dat zelfs als je in de spiegel kijkt, je nooit helemaal weet wie je aankijkt.
Voor een boek dat zoveel grote thema's aanvliegt, leestCharlatanlicht. Alsof Zadie Smith haar schoenen uittrapte, het bovenste knoopje van haar broek losmaakte en lekker ontspannen achter haar laptop is gaan zitten. Het sleutelwoord is lekker. Het is boek is vrolijk, het is - en dit klinkt weinig intellectueel - vooral heel leuk. Waar haar vorige boeken meer cerebraal waren en dreven op politieke theorie en vraagstukken over etniciteit en klasse, wordtCharlatanvooral opgestuwd door schrijfplezier. En dus leesplezier.
Eva Tedesjo / TT News Agency / ANP | Zadie Smith thuis in Kilburn, Londen, 2020. Smith onderwerpt haar personages aan een proefwerk