Elke oplossing is van papier Gaza na het staakt-het-vuren

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
30 januari 2025
Na het staakt-het-vuren in Gaza is er de hoop dat de oorlog voorgoed stopt en Israëlische troepen zich volledig terugtrekken. Maar de vraag die op ieders lippen brandt: komt die dag echt?
In Gaza zijn weer gemaskerdeHamas-strijders zichtbaar, de feitelijke machthebbers op de strook. Op beelden is te zien hoe ze toeterend rondrijden in pick-uptrucks, gekleed in militaire uniformen en zwaaiend met hun wapens. Ook de politie is weer actief. Maandenlang waren ze nauwelijks te zien, verscholen in tunnels om de Israëlische bombardementen te ontlopen. Nu probeert Hamas, via het door hen gecontroleerde ministerie van Binnenlandse Zaken, zo snel mogelijk de orde te herstellen. Ze willen het bestuur weer oppakken en de openbare diensten hervatten die door de oorlog de afgelopen vijftien maanden grotendeels stillagen.
Na maanden van onderhandelingen, internationale druk en diplomatiek overleg ligt er een deal tussen Hamas en Israël, opgebouwd uit drie fasen van elk zes weken. Tijdens de eerste fase wordt een deel van de Israëlische gijzelaars vrijgelaten en trekken Israëlische troepen zich terug uit dichtbevolkte gebieden. Ondertussen mogen de Gazanen langzaam terugkeren naar hun huizen. Israël laat meer dan duizend Palestijnse gevangenen vrij, van wie de meesten tijdens de oorlog zijn opgepakt. De grensovergang bij Rafah gaat open voor vrachtwagens met humanitaire hulp en voor de evacuatie van Palestijnse gewonden naar Egypte.
De tweede fase moet zich richten op de wederopbouw van Gaza, de vrijlating van meer gevangenen en gesprekken over wie Gaza na de oorlog zal besturen. Gazanen noemen deze stap 'de dag daarna'. De hoop is dan dat in de derde fase de oorlog definitief stopt en Israëlische troepen zich volledig terugtrekken uit de Gazastrook. Maar de vraag die op ieders lippen brandt: komt die dag daarna er daadwerkelijk? En zo ja, hoe zal die er dan uitzien?
'Het is onmogelijk dat Hamas Gaza op dezelfde manier als vroeger kan besturen en het is al helemaal onmogelijk dat ze het alleen zouden kunnen doen', zegt Azzam Shaath door de telefoon vanuit zijn tent in Khan Younis in het zuiden van Gaza. De Palestijnse onderzoeker heeft meerdere boeken en studies op zijn naam staan over onder andere het Palestijns-Israëlische conflict en de democratische transformatie in het Palestijnse politieke systeem. In dat tentje woont hij al een jaar, samen met zijn gezin. Terug naar huis, dat iets verderop ligt, kan hij niet, dat ligt in puin. De oorlog heeft hem dertig familieleden ontnomen en nog veel meer vrienden en buren.
Volgens Shaath is er een duidelijke breuk tussen voor en na 7 oktober 2023. 'De inwoners van Gaza willen koste wat het kost voorkomen dat de oorlog doorgaat en zullen Hamas onder druk zetten om de macht uit handen te geven', zegt hij. De strook, die grotendeels in puin ligt en waarvan de wederopbouw naar schatting meer dan tachtig miljard dollar zal kosten, kan ook geen investeerders of donoren aantrekken zolang Hamas aan de macht blijft. Bondgenoten zoals Hezbollah zijn verzwakt. In Syrië is Assad gevallen. 'Tegelijkertijd verwacht Hamas minder steun van Iran, dat zich terughoudend opstelt.'
Hamas lijkt volgens hem pragmatischer te worden. Ze beseffen dat het vasthouden aan de macht niet houdbaar is. Een leider van de beweging vertelde aan Al Jazeera dat Hamas in overleg is met andere Palestijnse groeperingen over de vorming van een technocratische regering die na de oorlog het bestuur over Gaza op zich moet nemen. 'De zionistische vijand beweert dat onze aanwezigheid aan de macht een rechtvaardiging is om de oorlog voort te zetten', zei de Hamasleider. 'Om dat argument te ontkrachten en een politiek verhaal te creëren dat zo veel mogelijk Arabische, regionale en internationale staten achter onze visie schaart, richten we dit comité op.'
Maar deze plannen stuiten volgens de Hamas-leider op verzet van Fatah, een dominante partij binnen de Palestijnse Bevrijdingsorganisatie (PLO) die de Palestijnse Autoriteit op de Westelijke Jordaanoever controleert. Fatah ziet Hamas als een rivaliserende beweging, waarvan het in 2006 de Palestijnse parlementsverkiezingen verloor. Een kortstondige eenheidsregering tussen beide liep uit op een gewapend conflict, waarna Hamas in 2007 de macht in Gaza greep en Fatah, en daarmee ook de PLO, naar de Westelijke Jordaanoever verdreef.
Fatah, geworteld in het seculiere en linkse Palestijnse nationalisme, gelooft in een centraal en relatief seculier bestuur waarin verschillende Palestijnse facties onder de PLO samenkomen. De partij streeft naar een onafhankelijke Palestijnse staat binnen de grenzen van 1967, met OostJeruzalem als hoofdstad, en wil dat bereiken via onderhandelingen. Hamas, dat zijn wortels heeft in de Moslimbroederschap, wil bestuur op basis van islamitische principes. De groep accepteert inmiddels een tweestatenoplossing als een strategische stap, zolang Israël niet erkend hoeft te worden. Hamas wijst namelijk elk vredesakkoord af dat afstand doet van het recht op heel historisch Palestina - van de rivier tot de zee.
'Het probleem zit inmiddels dieper',zegt Naji Shurab via Zoom vanuit Canada. De Palestijnse hoogleraar, die tot kort voor de oorlog politieke wetenschappen doceerde aan de Universiteit van Gaza, ziet een opvallende verschuiving: sinds 7 oktober wint Hamas steeds meer aan populariteit op de Westelijke Jordaanoever en in Jeruzalem, terwijl de steun in Gaza afneemt.
'Veel Gazanen zien Hamas als de oorzaak van de oorlog, maar op de Westoever wordt de beweging steeds vaker als bevrijder gezien', legt hij uit. De toenemende woede over Israëlische nederzettingen, onderdrukking en slachtoffers in Gaza speelt Hamas op de Westoever in de kaart. De beweging gebruikt dat om jonge strijders te rekruteren. Ze heeft op de Westoever verschillende gewapende acties uitgevoerd, waarop Israël reageerde met zware aanvallen. De Palestijnse Autoriteit komt daardoor volgens Shurab steeds verder in het nauw. 'Die heeft geen grote grip op Hamas, maar kan ook de Israëlische operaties en de verdere uitbouw van de nederzettingen niet tegenhouden.'
Toch bewogen beide partijen zich de afgelopen tijd steeds weer naar de onderhandelingstafel. Terwijl Hamas via bemiddeling van de VS, Qatar en Egypte met Israël onderhandelde, voerde de groep ook gesprekken met de PLO. Bijeenkomsten in Rusland, China, Qatar, Egypte en Saoedi-Arabië brachten telkens weer hoop. De gesprekken werden afgesloten met akkoorden, optimistische toespraken, stralende foto's en omhelzingen. Maar de hoop vervloog net zo snel als hij kwam.
De afspraken tussen Hamas en de PLO lijken op papier een oplossing, zoals een gezamenlijk bestuurscomité om de wederopbouw en humanitaire hulp te coördineren, een idee dat in Beijing werd besproken. Maar in de praktijk blijkt dat de partijen elkaar niet vertrouwen. Arabische media melden dat de PLO weigert een gezamenlijk comité met Hamas te vormen, omdat Hamas dit wil inrichten volgens eigen belangen. Volgens Sky News Arabia, dat zich baseert op Palestijnse bronnen, wil Hamas zelf ministers benoemen, het comité een onafhankelijke begroting geven en het onder eigen toezicht laten opereren. Fatah wil juist dat het toezicht en de ﬁnanciering bij de Palestijnse Autoriteit liggen.
'Elke bestuursvorm voor Gaza zonder de Palestijnse Autoriteit is onaanvaardbaar', stelt Ahmad Majdalani in een reactie via WhatsApp. De secretaris-generaal van een belangrijke partij binnen de PLO, lid van het uitvoerend comité en voormalig minister van Sociale Ontwikkeling in de Palestijnse regering, vindt dat de PLO de enige legitieme vertegenwoordiger is voor Gaza, de Westelijke Jordaanoever en Oost-Jeruzalem. Daarom wil hij niet meedoen aan onderhandelingen die de positie van de PLO ondermijnen.
Volgens Majdalani begon Hamas deze oorlog op eigen houtje, zocht ze daarna bemiddelaars om het conﬂict te stoppen en onderhandelde alleen voor zichzelf, niet voor het Palestijnse volk of voor de internationaal erkende tweestatenoplossing. Dat Hamas de macht kan vasthouden, noemt hij een illusie. 'Hamas moet de controle opgeven. Pas dan ontnemen we Netanyahu zijn excuus om de oorlog en de blokkade voort te zetten onder het mom van het beëindigen van het bewind van Hamas.'
Het is onrealistisch dat de PLOdirect de macht grijpt. Antony Blinken, de Amerikaanse minister van Buitenlandse Zaken onder president Joe Biden, liet voor zijn opvolger een 'routekaart' achter aangaande het bestuur van Gaza na de oorlog. Dit plan voorziet in een tijdelijke VN-administratie die duurt totdat de Palestijnse Autoriteit hervormd is, de corruptie is aangepakt en er verkiezingen worden gehouden - de laatste waren in 2006. Ook landen als Egypte, Qatar, Saoedi-Arabië en de Verenigde Arabische Emiraten zouden hieraan kunnen bijdragen.
Ehud Barak, oud-premier van Israël, maakte het concreter. In november 2023 stelde hij inPoliticovoor dat een multinationale Arabische troepenmacht, gesteund door de Arabische Liga en de VN-Veiligheidsraad, drie tot zes maanden de controle over Gaza krijgt. Zo zou de Palestijnse Autoriteit de macht 'geleidelijk en op de juiste manier' kunnen overnemen.
Het is onduidelijk of Donald Trump het plan van voorganger Joe Biden zal voortzetten. Op zijn eerste dag als president schafte hij de sancties af die Biden had ingesteld tegen Israëlische kolonisten, wegens hun geweld tegen Palestijnen op de Westelijke Jordaanoever. Afgelopen week kondigde Trump bovendien aan dat de VS de levering van zware bommen aan Israël, die Biden had stopgezet, hervatten. Daarnaast riep Trump Jordanië, Egypte en andere Arabische landen op om meer Palestijnse vluchtelingen uit Gaza 'tijdelijk of voor de lange termijn' op te nemen. 'Je hebt het over waarschijnlijk anderhalf miljoen mensen en we ruimen dat hele ding gewoon op en zeggen: weet je, het is voorbij', zei hij tegen journalisten aan boord van de presidentiële Air Force One. Op Truth Social, zijn eigen platform, schreef hij dat zijn regering nauw zal samenwerken met Israël en bondgenoten om te voorkomen dat Gaza een 'toevluchtsoord voor terrorisme' wordt. Daarmee doelt hij op Hamas, dat op zijn beurt elke vorm van regionale of internationale inmenging afwijst.
De Palestijnse onderzoeker Azzam Shaath ziet deze oplossing vooralsnog als de meest haalbare. Al jaren spelen internationale organisaties zoals UNRWA en landen in de regio een sleutelrol in de hulp voor Gaza. Volgens Shaath ligt een mogelijke middenweg tussen de PLO en Hamas bij een gematigde Palestijnse groep onder leiding van Mohammed Dahlan. De naam van de 63-jarige Gazaan, die al jaren in Dubai woont, gonst sinds 7 oktober steeds vaker door de regio. In een interview metThe New York Timesonthulde hij een 'geheime discussie' onder Arabische leiders over de toekomst van Gaza na de oorlog. Noch Hamas, noch de huidige Palestijnse president Mahmoud Abbas wordt als de oplossing gezien; de sleutel ligt bij een nieuw Palestijns leiderschap in samenwerking met Arabische landen.
Geen enkele Palestijnse ﬁguur heeft de Arabische media zo in zijn greep gehouden als Dahlan. Evenmin is een Palestijnse leider ooit zo vaak beschuldigd van alles en nog wat als hij, van corruptie tot samenzwering met Israël. Ooit was hij een invloedrijke veiligheidschef binnen de PLO en een vertrouweling van de overleden Palestijnse leider Yasser Arafat. Maar in 2011 werd hij uit de PLO gezet, beschuldigd van een poging om de macht over te nemen van president Abbas. Sindsdien onderhoudt hij nauwere banden met Hamas. Hij kent de beweging van binnenuit en kan uitstekend overweg met haar leiders. Velen van hen kent hij al van jongs af aan. Toch gelooft hij niet in militair verzet als de weg naar een Palestijnse toekomst. Hij zet in op diplomatie en dialoog.
Als adviseur van de Verenigde Arabische Emiraten regelt Mohammed Dahlan veel steun voor de Gazanen, bijvoorbeeld op het gebied van onderwijs, gezondheidszorg, voedselhulp en werkgelegenheid voor jongeren. Zo verzamelt hij een groeiende groep jonge mensen om zich heen. De zakenman, met een geschat vermogen van 120 miljoen dollar, heeft invloedrijke banden in Saoedi-Arabië, Egypte en de VS. Hij heeft ook wat contacten in Israël, waar hij vloeiend Hebreeuws leerde tijdens zijn gevangenschap in de jaren tachtig.
Volgens Shaath zou Dahlan, als het hem lukt zijn relatie met de PLO te herstellen, mede dankzij de druk van zijn bondgenoten, samen met zijn gematigde groep en invloedrijke Palestijnen een sleutelrol kunnen spelen in de hervorming van de PLO. Of zoals Dahlan het in november 2023 zelf verwoordde in een interview metTime Magazine:'Ik ben niet bereid deel uit te maken van een toekomstige Palestijnse regering, maar ik wil helpen als er een kans is om het Palestijnse politieke systeem opnieuw op te bouwen.'
'Maar', zegt Shaath,'geen van deze plannen kan doorgaan als Netanyahu het niet goed vindt.' Volgens hem is de kans klein dat de deal in alle fasen overeind blijft. Benjamin Netanyahu noemt het staakt-het-vuren, dat hij volgensThe Wall Street Journalna acht maanden twijfelen onder druk van Trumps Midden-Oosten-gezant accepteerde, slechts tijdelijk. Hij houdt de mogelijkheid open om de oorlog te hervatten als de onderhandelingen vastlopen. De deal zorgt namelijk voor spanningen binnen zijn regering: de extreem-rechtse minister Ben-Gvir stapte uit protest op en de partij Religieus Zionisme dreigt hetzelfde te doen als de gevechten na 42 dagen niet worden hervat. Als de partij vertrekt, verliest Netanyahu zijn parlementaire meerderheid en dan valt mogelijk de regering, wat nieuwe verkiezingen zou betekenen.
Trump heeft er ook geen vertrouwen in dat de deal standhoudt, liet hij weten aan de pers. Netanyahu verwierp eind 2023 het idee om Hamas te vervangen door internationale troepen. Hij wil Hamas helemaal weg uit Gaza, maar ziet de Palestijnse Autoriteit ook niet als oplossing. Vorig jaar presenteerde Benjamin Netanyahu in een toespraak voor het Amerikaanse Congres zijn plan voor een 'nieuw Gaza, zonder wapens en extremisme', met een permanente Israëlische militaire aanwezigheid om nieuwe dreigingen te voorkomen. Zijn voormalige minister van Defensie, Yoav Gallant, met wie Netanyahu vaak botste, was tegen directe Israëlische controle over Gaza. Maar zijn opvolger wil juist dat het Israëlische leger vrij kan blijven opereren.
'Israël heeft geen belang bij een langdurige bezetting van Gaza', stelt de Palestijnse hoogleraar Naji Shurab. Hij wijst op de nadelen voor Israël: internationale druk, instabiliteit met buurland Egypte en de demograﬁsche en geograﬁsche beperkingen van de smalle, dichtbevolkte strook. 'Gaza stelt voor Israël niet veel voor', zegt hij. 'Maar het blijft een veiligheidskwestie door gewapende groeperingen zoals Hamas en Islamitische Jihad, die al jaren tegen Israël strijden. Israël ontwapent daarom Hamas en andere groeperingen en vernietigt de militaire infrastructuur, zoals de tunnels. Tegelijkertijd heeft Netanyahu er belang bij dat Hamas deels blijft bestaan, zolang het Israël niet meer serieus militair bedreigt. Zo kan "Mr. Security" de dreiging van de Palestijnen in stand houden. Dit vermindert de internationale druk om de blokkade op te heﬀen of stappen te zetten richting een Palestijnse staat.'
Een geleidelijke terugkeer van de PLO naar Gaza zou de kans op een verenigde Palestijnse staat vergroten. 'Een dergelijke hereniging tussen Gaza en de Westelijke Jordaanoever zou een sterke basis kunnen leggen voor een Palestijnse staat. En dat gaat regelrecht in tegen de verdeel-en-heersstrategie van Netanyahu.'
'De inwoners van Gaza zullen Hamas onder druk zetten om de macht uit handen te geven'
...