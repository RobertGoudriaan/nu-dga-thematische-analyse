Oog in oog Iduna Paalman

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
19 oktober 2023
De nacht is een goed moment om in te zoomen. Zoals nu: ik zit met een vriend aan zijn keukentafel en het woord 'drankkast' is gevallen. Drankkast. Het tijdstip waarop een woord meer is dan zijn betekenis. 'Die a, in ank en ast, dat is zo mooi,' zegt de vriend. 'Wil je grappa? Grap-pa?'
Er is al op verschillende dingen ingezoomd. Eerst op een verjaardagskaart van zijn vader, die in Egypte woont en die hij nauwelijks spreekt.Van harte gefeliciteerd,staat er op de kaart,ik weet de dag dat je geboren werd nog heel goed.Wat wil hij zeggen? vraagt de vriend. Weet hij nog welk weer het was? Welke trui hij droeg? Hoe ik huilde toen ik uit mijn moeder kwam? Wat moet ik antwoorden?Dankjewel, ik niet?
Er is ingezoomd op de baas die ik een ﬂink aantal jaar geleden had. Er is één heel heldere, vacuümgetrokken herinnering die ik aan hem heb, het moment dat hij mijn arm beetpakte en knijpend zei: jij mag wel iets meer sporten. De context ben ik vergeten maar dat moment weet ik nog, alsof het geïsoleerd rondzweeft, ergens los in de tijd hangt. Ik vraag me af waarom ik dit onthouden heb. Dat ﬂauwe kneepje.
Mijn vriend schenkt de grappa in en vertelt dat hij bij het woord grappa moet denken aan het woord grapjas. Dat zijn zus dat altijd zei als hij iets serieus probeerde te vertellen. 'Dan wilde ik uitleggen hoe ik dacht dat iets werkte, en dan lachte ze me weg. Grapjas, zei ze dan, wees jij maar stil.'
Langzaam dempt alles om ons heen: de auto's stoppen met rijden, de tv van de buurman gaat uit. 'Uiteindelijk wordt het nacht en dan blijven alleen wij over,' zegt de vriend. 'En dan ga jij weg en dan is alles weer roerloos.'
Ik neem een slok uit het kleine glaasje, waarin het cirkeltje sterke drank slinkt en slinkt. Kun je zo ver op iets inzoomen dat je niet meer herkent waar het vandaan kwam? Ik denk aan een gedicht van Edward van de Vendel uit zijn nieuwste bundelGelukkig en blij, dat zo eindigt:
'Hee, snelle libelle boven de plas. Beeld dat dagenlang bij ons blijft omdat het er twee tellen was.'
Ik denk ook aan het gedichtDe stiervan de Vietnamees-Amerikaanse dichter Ocean Vuong, waarin een jongen op een nacht roerloos oog in oog staat met een stier. Een dier dat hij helemaal niet wil zien, maar tegelijkertijd prachtig vindt en waar hij zijn blik niet van af kan houden. Een dier waarvan hij zowel de moordenaar als de aanbidder is. Vuong onderzoekt in het gedicht hoe de jongen zich tegenover (zijn eigen) mannelijkheid verhoudt - althans zo hebben veel mensen het gelezen. De stier wordt één met het moment in de nacht. De stier en de jongen zoomen zo diep op elkaar in dat ze met elkaar samenvallen.