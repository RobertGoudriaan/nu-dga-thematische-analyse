De Albanese detentiecentra van Meloni staan leeg Aan de grens

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
12 december 2024
De twee nieuwe Italiaanse detentiecentra voor migranten liggen er leeg bij in Shëngjin en Gjadër in Albanië. In totaal hebben negentien 'veilige landers' uit Egypte en Bangladesh er de afgelopen maand een paar nachtjes doorgebracht. Ze moesten op gezag van de Italiaanse rechtbank echter onmiddellijk naar Italië worden gebracht. 'Een weekendje in Albanië', kopte de krantIl Fattobij een foto van de Egyptische en Bengalese vluchtelingen, die, gestoken in gloednieuwe zwarte trainingspakken met een brede paarse streep over de borst, weer naar het Italiaanse marineschip werden geleid.
Zowel het Europese gerechtshof als het Italiaanse oordeelden dat het illegaal is om migranten direct vanaf zee over te hevelen op een Italiaans marineschip en af te voeren naar Albanië. En je mag asielzoekers niet in een ander land dan waar ze heen willen vastzetten. Je mag ook niet zelf een lijst opstellen van 'veilige landen', zoals Italië heeft gedaan. Alle pogingen om de Europese regels voor asielrecht te ontlopen zijn tot nog toe gestrand.
De operatie kostte al ruim achthonderd miljoen euro, hetzelfde bedrag als waarvoor de Notre Dame is gerestaureerd. Italië staat er belachelijk op, klagen de oppositiepartijen, terwijl premier Giorgia Meloni, de grote strateeg achter het Albanië-plan, haar kaken stijf op elkaar houdt.
Afgelopen weekend werd een filmpje vrijgegeven van het Albanese tv-programmaPiranjat,dat twee aantrekkelijke journalistes naar het Rafaelo Resort in de kustplaats Shëngjin had gestuurd. In dit viersterrenresort zit het Italiaanse bewakingspersoneel van de lege detentiecentra zich een ongeluk te vervelen. De Albanese journalistes gaan gewapend met een verborgen cameraatje samen met twee Italiaanse politieagenten naar de sauna van het resort, iets wat ze iedere dag doen, vertellen de mannen, wijdbeens onderuithangend met een handdoek om de lendenen. Om de tijd te doden hebben ze ook toeristische uitstapjes gemaakt naar verschillende Albanese steden zoals Tirana en Durrës. Alles op kosten van de Italiaanse staat. 'Het is eigenlijk volkomen geldverspilling dat we hier zitten', constateert een van de politieagenten.
Dit filmpje haalde uiteraard alle nieuwsuitzendingen. Giorgia Meloni blijft echter zwijgen. 'Ze zou haar excuses moeten aanbieden aan de Italianen,' zei oppositieleider Elly Schlein van de PD.
Het aantal in 2024 getelde doden en vermisten aan de Europese buitengrenzen, volgens het Missing Migrants Project (IOM): 4191