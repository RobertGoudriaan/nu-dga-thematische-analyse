David Lynch 20 januari 1946 -15 januari 2025 Het einde

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
23 januari 2025
Het alledaagse sinister aan het kantelen brengen, de hoofden van kijkers binnendringen met het groteske; filmmaker David Lynch werd terecht een woord in het woordenboek.
Wanneer ik de kans krijg ga ik naar binnen bij halfvergane of niet meer bestaande bioscopen. Dan loop ik onzeker tussen kapotte stoelen en staar ik wezenloos naar beschimmelde schermgordijnen en donkere projectiegaten. De ervaring is bij uitstek 'lynchiaans', een woord dat inmiddels is opgenomen in de Oxford English Dictionary, dat 'surrealistische of onheilspellende elementen combineert met het alledaagse' en 'via dwingende visuele beelden een dromerige sfeer van mysterie en gevaar benadrukt'.
Met mijn ogen open zie ik nu, na de dood van David Lynch, de Ster City in het centrum van Johannesburg. Daar ging ik als student naarBlue Velvet- met een vrouw die net als Dorothy Vallens in de film zo'n tien jaar ouder was dan ik. En net als Jeffrey in de film was ik in de ban van haar terwijl dat niet mocht. Dat was in 1986. Is de herinnering waargebeurd? Wel heel toevallig. Toen kreeg ik vijf minuten na het nieuws van Lynch' dood een appje van haar. 'Weet je nog?' schreef ze. Ik antwoordde: ja. Echt dus. Lynchiaans echt.
Zoveel van het leven, leerde Lynch ons, is verheven werkelijkheid. Met zijn werk vangt hij deze onbehaaglijke staat van zijn: zwevend tussen licht en donker, droom en werkelijkheid. Hij schuift het gordijn weg en daar zijn dan al onze geheimen in klaarlichte dag. Zijn werk raakt ons persoonlijk, maar voor sommigen gaat dit te ver. Criticus Roger Ebert walgde van de 'misogynie' inBlue Velvet.Ebert kon niet tegen de scènes waarin Frank (Dennis Hopper) met een zuurstofmasker op Dorothy (Isabella Rossellini) verkracht, en die waarin ze wil dat Jeffrey (Kyle MacLachlan) haar slaat tijdens het vrijen - en hij dat doet.
Via de David Foster Wallace valt Eberts reactie te duiden: 'Lynch' beste films zijn films die we als zijn meest zieke ervaren (...) Zijn personages zijn altijd volrond, bijvoorbeeld Jeffrey, en ook Laura Palmer inFire Walk With Me.Zij breken de muur van afstand en onthechting af. De films zijn zo eng, omdat we personages zien waarin we onszelf herkennen.' Of we dit aankunnen is maar de vraag.Twin Peaks: Fire Walk With Me(1992), Lynch' prequel van zijn fenomenaal succesvolle tv-serie van een paar jaar eerder, flopte. Vincent Canby vanThe New York Timesvond het werk praktisch het slechtste ooit gemaakt en Quentin Tarantino zei dat Lynch zo zelfingenomen was dat hij nooit meer naar een Lynch-film hoefde.
Lynch' oeuvre is consequent vervreemdend, van het schokkende vaderschapstrauma inEraserhead(1977) en de mislukte maar fascinerende sciencefiction inDune(1980) totMulholland DriveenInland Empire,de laatste films die hij aan het begin van deze eeuw maakte, waarin al zijn obsessies over dromen, kunst en het moderne leven bij elkaar komen. Altijd was Lynch avant-garde, zoekend naar de uiterste grenzen van cinema en televisie als populaire media. Toen we 'gezellig' verslaafd raakten aan de eerste twee series, blies Lynch dat op metFire Walk With Me,een ongrijpbare film die het dualisme in zijn kunst het meest op de voorgrond brengt. Licht en donker. Droom en nachtmerrie. Goed en kwaad. Dochter en hoer, vader en verkrachter. Dit is mijn favoriete Lynch, zijn grote meesterwerk.
Deze film bestaat zoals de eerste tweeTwin Peaks-series plusTwin Peaks: The Return(2017, seizoen drie dat eigenlijk een lange speelfilm is) in hetzelfde universum alsBlue Velvet.We zijn in een stadje dat we allemaal herkennen maar vooral zijn we in dat gebied tussen slapen en wakker zijn, waar het normale sinister kantelt. Hoe verontrustend dit kan zijn, blijkt uit een aflevering uit het tweede seizoen. fbi-agent Dale Cooper en zijn baas Gordon Cole (Lynch) drinken koffie met Shelley, een aantrekkelijke serveerster. Gordon:'Coop! They say that love makes the world go round! Makes people who need people the luckiest people in the world! Although they never said a doggone thing about a cure for hearing loss!'
De Barbra Streisand-songPeopleis herkenbaar. Maar Gordon spreekt schreeuwend omdat hij half doof is, wat dat mierzoete van de tekst onderuithaalt en kortsluiting in ons hoofd veroorzaakt. Liefde is alles. Oké, maar hoe zit het dan met het kwaad? Hier in deze woonwijken vol geheimen waar Leland Palmer, zeg gerust je buurman, zijn dochter Laura al sinds haar twaalfde meerdere keren per week verkracht.
Lynch' enige agenda als cineast is om je hoofd binnen te dringen. Geprojecteerd op onze hersenen woekeren zijn beelden omdat we hier geen verdediging tegen kunnen opwerpen. Alsof we gedwongen kijken naar hoe alles wat geheim hoort te blijven voor het voetlicht komt.
Zo legt Lynch bloot dat de alledaagse werkelijkheid een verschrikkelijk landschap vormt. David Foster Wallace: 'SindsBlue Velvetmerk ik dat 65 procent van de mensen in bussen tussen middernacht en zes uur 's ochtends kwalificeert als lynchiaanse figuren: grotesk, verzwakt, flamboyant-onaantrekkelijk, belast met buitenproportionele ellende... een soort mens in de openbare ruimte dat ik voor mezelf heb geclassificeerd alsinsistently fucked up.'
'Met nadruk gestoord.' Ja, zo zijn wij. Althans dat is mijn conclusie nu ik alles weer bekijk en ik op een droomtrip uitgelokt door Lynch' kenmerkende elektrische vonken spattend van mijn scherm weer in Ster City beland. De verdwenen, lynchiaanse bioscoop.
Ze zit naast mij waar ze niet hoort te zijn. Gevaar. De dieprode gordijnen schuiven geruisloos open. Even later kijk ik gehypnotiseerd naar Jeffrey die inLum-ber-ton!(radiojingle plus de schreeuw van een kettingzaag) tegen zijn vriendinnetje Sandy (Laura Dern) zegt: ik zie iets dat altijd verborgen was, ik ben middenin een mysterie. En nog het beste van alles:'It's all secret'.
Hij schuift het gordijn weg en daar zijn dan al onze geheimen in klaarlichte dag
Gamma Presse Images / ANP | 2002