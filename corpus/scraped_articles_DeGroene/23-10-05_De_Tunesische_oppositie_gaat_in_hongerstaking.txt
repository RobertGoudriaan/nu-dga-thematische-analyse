De Tunesische oppositie gaat in hongerstaking

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
5 oktober 2023
Tunis- Nee, hij schrok niet en probeerde ook niet zijn zoon ervan te weerhouden. 'Wie strijdt, die leeft. De militant in mij wint het van de bezorgde vader.' Ezzedine Hazqui is de vader van Jahouar Mbarek, een 55-jarige politieke gevangene en leider van de belangrijkste Tunesische oppositiebeweging Front de salut national. 'Een hongerstaking is drastisch', bevestigt de eind zeventiger bij hem thuis in La Marsa, vlak bij Tunis. 'Maar Jahouar heeft als gevangene geen andere keuze. Voorop staat het doel. Vrijheid. Verzet tegen de putschist.'
Die strijd lijkt erfelijk. Hazqui verhaalt over 'tientallen jaren ervaring'. Zijn eerste hongerstaking voerde hij begin jaren zeventig. Toen zat hij in de cel wegens protest tegen oud-president Habib Bourguiba. 'Jahouar, hij was vier of vijf, kwam op bezoek: "Wil je echt geen chocolaatje? Ga je dan vanavond niet eten? En morgenochtend ook niet?"'
Hazqui houdt zijn hand bij zijn oor, alsof hij een telefoongesprek imiteert. 'Gisteren sprak ik hem. Door de telefoon, met glas ertussen - dat zijn de regels van de terrorisme-afdeling. Jahouar voelde zich goed. Had geen honger meer.' Hij beantwoordt het zoveelste telefoontje van een steunbetuiger en concludeert: 'De actie is nu al geslaagd.'
Uit solidariteit ging kort na Jahouar Mbarek ook oppositieleider en politiek gevangene Rached Ghannouchi in hongerstaking. 'Het wordt een soort estafette-actie', zegt Hazqui. 'De komende periode zullen politieke gevangenen en andere oppositieleden om de beurt een driedaagse hongerstaking bekend maken. Natuurlijk doe ik mee.'
Jahouar Mbarek stopt pas met zijn hongerstaking als de Tunesische autoriteiten een einde maken aan het 'juridisch theater' en hem, samen met de zeven andere gedetineerden in zijn zaak, vrijlaten, zeggen zijn advocaten. De groep, geen bekenden van elkaar, wordt beschuldigd van 'samenzwering tegen de staatsveiligheid'.
'Ongegrond', rapporteerde Amnesty International eind september. 'Geheel in strijd met het internationaal recht gebruiken de autoriteiten vage bepalingen om prominente tegenstanders, publieke figuren en mensen die worden beschouwd als vijanden van president Kais Saied gevangen te houden.'
Sinds juli 2021, de maand waarin Saied de macht greep, stelden de Tunesische autoriteiten tegen 74 oppositieleden strafrechtelijke vervolging in. '44 van hen werden aangeklaagd voor misdrijven in verband met de uitoefening van hun mensenrechten. Deze detenties markeren een ernstige achteruitgang van de mensenrechten', vindt Amnesty. Onveranderlijk optimistisch belooft Ezzedine Hazqui: 'Op een dag zal ons land een democratie zijn.'