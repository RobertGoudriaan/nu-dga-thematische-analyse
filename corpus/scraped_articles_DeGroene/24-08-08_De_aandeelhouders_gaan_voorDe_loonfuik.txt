'De aandeelhouders gaan voor' De loonfuik

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
8 augustus 2024
Het aantal werkende armen groeit doordat hun lonen zijn achtergebleven bij de hoge inflatie van de afgelopen jaren. Een hoger minimumloon en Europese regelgeving kunnen een oplossing bieden aan werknemers in callcenters, horeca of de winkelstraat.
Zodra haar salaris is gestort,rijdt Jiska de Vries naar Duitsland. 'Ik woon hier vlak aan de grens en bij de oosterburen zijn de boodschappen flink goedkoper. Iedere maand koop ik eenmalig in, dan hou ik alleen nog wat geld over voor verse waren.' Na twee weken is dat kleine potje meestal al op. 'Daarom sla ik altijd appels in, die zijn niet duur en lang houdbaar. Ze stellen me in staat mijn dochter de nodige vitaminen te geven, ook als de portemonnee al leeg is.'
De Vries werkt fulltime als medewerker van een facilitair callcenter met een internetprovider als opdrachtgever. 'Ik heb de leukste baan van de wereld, dat geloof ik echt, ik kan de hele dag kletsen. Ik krijg heel Nederland aan de lijn, van een kasteelheer tot alleenstaande moeders. Soms ook een BN'er. Ze hebben vaak acute problemen: slechte wifi, storingen, verkeerde facturen. De meeste mensen zijn erg blij als ik hen goed help.'
Toch heeft het werk van De Vries één groot nadeel: 'De betaling is bagger.' Ondanks ruime ervaring verdient ze namelijk maar 14,35 per uur, dat is een krappe euro boven het minimumloon.
De Vries zit in de zogenaamde loonfuik: haar salaris stijgt niet mee met het minimumloon, dat begin vorig jaar met maar liefst tien procent toenam en per 1 juli verder stijgt naar 13,68 per uur. Op deze manier worden ervaren werknemers ingehaald door nieuwkomers met het minimumloon. Ervaring telt bij werknemers namelijk niet of nauwelijks mee. Sterker: omdat het salaris niet eens gelijke tred houdt met de inflatie, die de afgelopen twee jaar maar liefst 13,8 procent bedroeg, neemt de koopkracht van laagverdieners zelfs af.
Honderdduizenden mensen zitten in een vergelijkbare situatie. Ze werken in sectoren zonder collectieve arbeidsovereenkomst of met een slechte cao, zoals in callcenters, de horeca of in de winkelstraat. Dit zijn de werkende armen.
Bij goede cao's waar een sterke werknemersvertegenwoordiging is, stijgen de onderste schalen ten minste mee met de toename van het minimumloon. Maar in de slechtere sectoren moeten de werknemers het doen met zeer marginale verhogingen. 'Het verhoogde wettelijk minimumloon heeft in veel gevallen een opstuwend effect op de lonen daar net boven', zegt Elmar Smid, fnv-beleidsadviseur en afgelopen juni kandidaat-europarlementariër namens GroenLinks-PvdA. 'Maar in sommige sectoren plooit het loongebouw zich niet naar de nieuwe werkelijkheid.'
Op het Beursplein in Amsterdamstaat een grote zwaaiende kat, Maneki Neko, die haar poot ritmisch op en neer beweegt. Hier treffen fnvactievoerders met rood-blauwe hesjes elkaar. Het dier is het Japanse symbool van geluk en welvaart en prijkt pontificaal op de flyers die in de winkelstraat worden uitgedeeld. 'De #gelukskat! staat voor rijkdom en geluk voor iedereen', zo valt te lezen op de website van de grootste vakbond van Nederland.
In twee- en drietallen gaan de fnv-vrijwilligers naar de grootwinkelbedrijven rond de Kalverstraat. Ze lopen snel langs de bewakers. 'Meestal worden we er na enige tijd uitgezet', zegt vakbondsbestuurder Linda Vermeulen. 'Ik ben benieuwd hoe het nu gaat.' De bond voert vandaag actie voor een verhoging van het minimumloon naar zestien euro per uur.
'Mag ik je deze folder geven?' Vermeulen spreekt een medewerker van kledinggigant Primark aan. De vragende blik beantwoordt ze met'Can I give you this flyer?'Sommige medewerkers vragen om extra exemplaren om te verspreiden tijdens de lunch. 'Via de QR-code kom je bij de Engelse vertaling', legt Vermeulen uit. Dat is hard nodig, want bij Zara, Primark, Pull&Bear, Urban Outfitters en Uniqlo spreekt iedereen Engels.
Even later begint Elmar Smid achter de pilaar een gesprek met een Kroatische medewerkster. 'Zij en haar man willen lid worden van een vakbond', legt hij na afloop uit, 'maar ze vertrouwen de bonden niet die bijna geen contributie vragen.' Vermeulen praat ondertussen met een Oekraiense medewerker bij de pashokjes. 'Hij had vragen over zijn loonstrookje en gaat mij er later over bellen.'
De grote warenhuizen en winkelketens, zoals Zeeman, Blokker en C&A, vallen onder de slechtste cao van Nederland - de cao Retail Non-Food. Medewerkers verdienen het minimumloon of net erboven. Promotie naar beter verdienende functies is niet of nauwelijks mogelijk. 'In Letland is de situatie nog veel slechter', zegt een Urban Outfitters-medewerker. 'Vandaar dat ik met dit salaris akkoord ga.'
Alleen bij de Hema en de Douglas werken Nederlandstalige, oudere werknemers. Zij zijn dehappy fewen vallen nog onder een oudere, betere cao. Voor nieuwe werknemers gelden slechtere arbeidsvoorwaarden. 'Dat vinden deze vrouwen overigens niet leuk', zegt Linda Vermeulen. 'Niet voor hun collega's maar ook niet voor henzelf. Omdat ze gezien worden als de duurdere krachten, zijn ze bang om eruit gewerkt te worden.'
'De verdeling van de loonsommenis een politiek spel', weten Niels Jansen en Roy Poelstra, onderzoekers arbeidsrecht aan de Universiteit van Amsterdam. Jansen promoveerde in 2019 op de representativiteit van vakbonden in het arbeidsvoorwaardenoverleg en Poelstra doet momenteel promotieonderzoek naar de formulering van procedurele basisprincipes van rechtvaardigheid voor het collectief arbeidsvoorwaardenoverleg.
Volgens de onderzoekers gaat het bij de strijd om arbeidsvoorwaarden vooral om macht en de verdeling van de beschikbare middelen. 'De functie van de cao is niet enkel de compensatie van macht tussen werkgever en werknemer, maar ook de verdeling van macht, goederen en bronnen over werknemers onderling. In een goede cao is er sprake van vertegenwoordiging van alle belangen', zegt Jansen. 'Hogere loonschalen stijgen dan naar rato mee met de verplichte verhoging van de laagste salarissen.'
Toch vindt een dergelijke vertaalslag lang niet altijd plaats. 'In slechte cao's leidt de verhoging van het wettelijk minimumloon zelfs tot de nivellering van de salarisschalen binnen een bedrijf.'
Om tot een rechtvaardige cao te komen moeten alle belanghebbenden zonder inmenging van buitenaf worden vertegenwoordigd, blijkt uit onderzoek van Poelstra. 'Dan is de kans op vakvolwassen salarissen het grootst.'
Met name aan de onderkant van de arbeidsmarkt gaat dit nogal eens fout. Werkgevers sluiten hier geregeld cao's af met kleine bonden met zeer bescheiden ledenaantallen, zonder stakingskas. Bonden die financieel grotendeels afhankelijk zijn van het 'vakbondstientje': de bijdrage van werkgevers aan vakverenigingen die de cao wél afsluiten. En dat heeft gevolgen voor de representatie van de belangen, meent Jansen: 'Met kleinere bonden voeren werkgevers in de meeste gevallen een volstrekt ander gesprek over salarisschalen en de beloning van senioriteit dan met gerenommeerde bonden.'
Het is volgens Jansen zelfs de vraag of zulke organisaties überhaupt vakbonden mogen heten. 'Ze zijn in elk geval niet financieel onafhankelijk.' Desondanks worden cao's die alleen door kleine bonden zijn afgesloten door de minister van Sociale Zaken en Werkgelegenheid wel gewoon algemeen verbindend verklaard, en dan gelden ze voor de hele sector.
Een recent geïntroduceerde Europese richtlijn stelt echter eisen aan zowel de hoogte van het minimumloon als aan de onafhankelijkheid van vakbonden. Zo moet het minimumloon zestig procent van het mediaanloon in een land gaan bedragen. Voor Nederland is dit inmiddels zestien euro bruto per uur. Bovendien moeten onafhankelijke vakbonden in staat gesteld worden om hun werk zonder belemmering te kunnen doen. 'Het is bijvoorbeeld verboden voor werkgevers om eigen vakbonden op te zetten of bij de cao-onderhandelingen te betrekken', legt Elmar Smid uit, die als medewerker van PvdA-europarlementariër Agnes Jongerius nauw betrokken was bij de totstandkoming van de richtlijn. De International Labour Organisation (ilo) heeft hier duidelijke maatstaven voor: 'Bonden moeten financieel onafhankelijk zijn, ze moeten iets van een stakingskas hebben en ze moeten de financiële ruimte hebben om niet akkoord te gaan met de cao.'
Hoe de Europese richtlijn in Nederlandvorm krijgt, is nog niet volledig uitgewerkt. Het ministerie van Sociale Zaken en Werkgelegenheid organiseert nu consultatiesessies met experts. Ook Niels Jansen en Roy Poelstra zijn hiervoor uitgenodigd. 'Grofweg zijn er twee sporen denkbaar: veranderingen binnen of van het systeem', zegt Poelstra. In de eerste categorie valt het voorstel om iedereen automatisch vakbondslid te maken, tenzij iemand dat pertinent niet wil. De contributie zou eenvoudigweg op de lonen kunnen worden ingehouden, als een heffing. Jansen: 'Dat deze wijziging vruchten kan afwerpen toont de praktijk aan. Kijk bijvoorbeeld maar eens naar de sterke stijging in het aantal potentiële orgaandonoren door de veranderde regelgeving.'
Meer binnen het systeem ligt het voorstel dat werknemers direct bij indiensttreding de keuze krijgen om lid te worden van de vakbond, waarbij de contributie wordt ingehouden op het salaris. Leden krijgen dan in ruil voor lidmaatschapsgeld extra inspraak in de cao-onderhandelingen. 'Dit zal resulteren in een stijging van werknemersbewustzijn en vakbondsparticipatie', denkt Poelstra.
Ook wettelijk zijn er mogelijkheden. 'In Frankrijk bijvoorbeeld moeten werkgevers en vakbonden iedere twee jaar verplicht onderhandelen over lonen', zegt Jansen. 'Hiermeeboostje het cao-overleg. Het proces krijgt een gedwongen karakter, is minder vrijblijvend, minder liberaal.'
De nieuwe, rechtse regering zal echter waarschijnlijk kiezen voor een meer minimale invulling van de nieuwe Europese richtlijn, verwachten deskundigen. Maar ze is verplicht een standpunt in te nemen over een hoger minimumloon en over maatregelen die de onafhankelijkheid garanderen van vakbonden die aan het cao-overleg deelnemen.
Drie keer per week reist Jolanda van Esvan Spijkenisse naar de Bijenkorf aan de Coolsingel in Rotterdam. 'Met veel plezier', zegt ze. Als een klant door haar advies de winkel tevreden verlaat, is de voldoening groot. In de 25 jaar dat ze er werkt, heeft ze veel zien veranderen. 'Vroeger was de Bijenkorf-klant een chique type, meestal van hogere leeftijd. De huidige bezoeker is jonger er meestal meer geïnteresseerd in de merknaam dan in de kwaliteit van het product.'
Haar salaris ligt krap boven het minimumloon. 'Een nieuwe medewerker verdient al snel evenveel.' De afgelopen paar jaar heeft ze zestien keer gestaakt voor een beter salaris. 'Het gaat om erkenning, om waardering. Daar ontbreekt het al jaren aan.' Tot nu toe staakte ze zonder groot resultaat.
'Ik vind het vreselijk om te zien dat collega's moeten vechten om het hoofd financieel boven water te houden', zegt Van Es, 'ook als ze fulltime werken. Dat zou toch niet zo moeten zijn als je gewoon werkt.'
Grote concerns als de Bijenkorf zijn niet van plan om meer aan hun loonkosten uit te geven dan ze gereserveerd hebben, is de ervaring van Linda Vermeulen van de fnv. 'De aandeelhouders gaan voor.' Het gevolg is dat werknemers die net boven het wettelijk minimumloon zitten in feite de verhoging van dat loon betalen. 'Op het salaris van de ervaren krachten wordt nu beknibbeld omdat men weigert de gehele loonsom te verhogen.'
Jiska de Vries krijgt bij het callcenter inmiddels een toeslag van vijftig cent per uur omdat ze ook als 'vraagbaak voor nieuwe medewerkers' functioneert. 'Maar alleen als er daadwerkelijk vragen zijn', nuanceert ze. 'Mijn basisloon blijft 14,35.'
Ana Fernandez / SOPA Images / LightRocket / Getty Images | Werknemers van de Bijenkorf tijdens een staking voor hogere lonen op Black Friday, Amsterdam, 25 november 2022