Egoïstische seks

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
28 september 2023
Uitgeverij Prometheusmoet de ontstane ophef verwacht hebben:Mimosa,de debuutroman van Mette Maria van Dijk (2000). Een zeer jonge schrijfster, een zwarte slang op het omslag, het woord 'gangsters' op de achterflap, het controversiële fragment waarmee het boek opent: een meisje dat naar de Bijlmer verhuist 'zodat ik al mijn zwarte buurmannen kan neuken'. Je kunt er vergif op innemen dat mensen zullen reageren zonder het boek gelezen te hebben. Op Joop was iedereen woedend. Van Dijk werd bedreigd op sociale media. En dan ook nog een interview waarin de auteur moet ingaan op de doodsaaie vraag of zij zelf eigenlijk de hoofdpersoon is.
Dat neemt niet de mogelijkheid weg dat het boek, de auteur of haar hoofdpersonage in racistische stereotypen handelt. Het is niet een vraag die ik kan of wil beantwoorden - de mannen die erin voorkomen lopen zo uiteen wat achtergrond, uiterlijk en persoonlijkheid betreft. Woorden als 'gangster' en 'gorilla-achtig', de geur van 'kokos en kruiden' springen wel in het oog. Maar een paar pagina's eerder zag ook het lichaam van de witte hoofdpersoon er 'aapachtig' uit.
Het personage Maria komt uit een welvarend, intellectueel milieu, met een nerveuze moeder die regelmatig voor een trein dreigt te springen, en een onbetrouwbare vader. Maria wil zich losmaken van haar ouders maar is bang om alsnog te 'zwichten voor de moederschoot'. En dat doet ze, ieder pijntje drijft haar terug het ouderlijk nest in, en zelfs haar grote onafhankelijkheidsdaad, de verhuizing naar Amsterdam-Zuidoost, wordt door haar moeder bekostigd.
Maria wil iets hebben wat van haarzelf is. De wereld komt op haar over als iets wat al af was voordat zij erbij kwam, en niets in die wereld kan haar boeien, niet de kunstopleiding waarvoor ze niets uitvoert, niet de Russische grammatica waar ze zich lusteloos mee bezighoudt. Haar seksualiteit, het effect dat ze op mannen heeft, is het enige domein dat zij bestuurt.
De seks die Maria heeft met haar 'zwarte buurmannen' is inderdaad egoistisch, zoals de seks die de naamloze hoofdpersoon vanBlauwe maandagenheeft met prostituees. Arnon Grunbergs debuut was gelaagder, de band met de ouders schrijnender door hun kampverleden. Maar de passieve, verveelde richtingloosheid die zo typerend is voorcoming of agekomt duidelijk overeen in beide debuten. Zowel de vrouwen van Grunberg als de mannen van Van Dijk zijn decorstukken in het zelfverkennende toneelstuk dat de hoofdpersoon aan het opvoeren is. Ontmenselijkend? Wellicht, maar daar gáát het om: alles draait om mij ('de strepen op de weg lijken allemaal naar mij te wijzen', denkt Maria), ik moet erachter komen wie ik ben, of dat nou ten koste gaat van mijn ouders of van mijn sekspartners of wie dan ook.
Van Dijk blinkt in een reeks walgelijke maar memorabele seksscènes ('kom maar bij Sinterklaas') uit in het beschrijven van het machtsspel tussen jonge vrouw en oudere man. Maria denkt dat zij de touwtjes in handen heeft, ze voelt zich verleidster. Maar de ontmoetingen die ze heeft lopen vaak uit op dingen die ze eigenlijk niet wil, die ze vies of pijnlijk vindt. De mannen staan machteloos tegenover haar, uitgehongerd, zij speelt met het idee dat haar seks geld waard is, misschien wel duizend euro! Maar tegelijkertijd is zij een jonge vrouw op wie mannen dwang uitoefenen, met nauw verholen woede, een hand op haar kruin, een paar denigrerende woorden.
Maria houdt zichzelf voor dat ze'sophisticated'is, geen 'gewone hoer'. Als laatste poging om haar carrière als kunstenaar te redden stelt ze voor om een pornofilm van zichzelf te maken, seks als kunst, zij als regisseur en actrice. Haar beste vriendin verdient toch ook geld aan OnlyFans, als 'radicaal gebaar naar de wereld'. Maar echt overtuigd is Maria niet, en de lezer ook niet. Het is maar de vraag of het ooit echt kan, de seksuele macht hebben, als vrouw.
Onder haar escapades schuilt de band met haar ouders, de burgerlijkheid die ze hun verwijt, hun afkeuring van haar levensstijl. Ze speelt ermee, koopt van haar eerste prostitutieklus een grote bos bloemen voor haar moeder. Haar privileges ondergaat ze gelaten. 'Het is toch normáál dat we dat doen, voor onze kinderen', zegt haar moeder over het koophuis. 'Een prinsesje, ben je. Toch?' zegt Maria's grote liefde.
Van Dijks taalgebruik is nog een beetje slordig, soms te letterlijk: 'Ik kijk haar enthousiast en enigszins ondeugend aan'; 'ik knikte begrijpend, met een licht cynische glimlach om mijn lippen'. Ze overlaadt de lezer met vergelijkingen: 'als een zeemeermin', 'als keizerspinguïns', 'alsof hij in het gips zat', 'als de beentjes van een baby in een trappelzak', 'alsof het struisvogeleieren zijn', 'als smaragden'. Maria besteedt veel tijd aan 'trillen' en 'naar adem happen'. Maar de dialogen zijn vlot, geestig en overtuigend. Beschrijvingen van personages zijn hard, maar raak en beeldend. Onverwacht ontroerende passages doorbreken het cynisme.
Het is een veelbelovend debuut. In ieder geval brengt de botte, ietwat ouderwetse schrijfstijl iets waarachtigs terug dat ik sinds Tobi LakmakersDe geschiedenis van mijn seksualiteitniet meer in een coming of age-roman heb gezien. Over de vraag of het problematisch is moeten anderen zich buigen; ik vind dat deze roman meer overennuigaat dan over de Bijlmer. Maria staat in een lange traditie van verwende en ontgoochelde jonge hoofdpersonages, en Van Dijk in een lange traditie van semi-autobiografische konttegen-de-kribbers. Had ze zich met haar evidente talenten op een ander onderwerp moeten richten? Waarschijnlijk.
Deze roman gaat meer over ennui dan over de Bijlmer
METTE MARIA VAN DIJK Mimosa Prometheus, 256 blz. Koos Breukel | Een veelbelovend debuut van Mette Maria van Dijk