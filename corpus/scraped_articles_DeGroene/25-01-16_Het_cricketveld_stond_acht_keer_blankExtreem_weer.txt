Het cricketveld stond acht keer blank Extreem weer

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
16 januari 2025
Het land beheerste ooit de wereldzeeën, maar tegenwoordig heeft Groot-Brittannië grote moeite om het eigen water in toom te houden. Ook deze winter zijn delen van het eiland onder water gelopen. De graafschappen Lincolnshire en Leicestershire hebben na de kerstdagen het meeste last gekregen, en ook in delen van Yorkshire, Wales en Worcestershire is er een gevecht gaande tegen het wassende rivierwater.
In Worcester liep het plaatselijke cricketstadion onder water, wat een bijna jaarlijks terugkerende traditie aan het worden is. De ergste overstroming ter plekke was weliswaar in 1947, iets waar een gedenkplaat aan de muur aan herinnert, maar het gebeurt nu steeds vaker. Afgelopen winter stond het veld liefst acht keer blank. De club overweegt zelfs te verhuizen nu de Severnrivier, waar het New Road-stadion aan gelegen is, niet meer te beheersen is.
Vast lijkt te staan dat de Engelse winters veranderen in deze tijden van wereldwijde klimaatverandering. Minder extreem koude dagen, maar meer storm en nattigheid door de hogere temperaturen. De regen heeft ook de neiging in een zeer kort tijdsbestek te vallen, wat al enkele keren heeft geleid totflash floods,onder meer in Londen. Dat steeds meer putten wegens gebrek aan onderhoud, en aan putjesscheppers, dicht zijn geslibd, maakt de situatie er niet beter op.
Omgaan met de nieuwe nattigheid is niet iets waar de Britten in uitblinken. Zo zijn de autoriteiten behoedzaam waar het gaat om het uitbaggeren van rivieren, omdat het duur is en het waterleven kan aantasten. Tijdens de overstromingen van de Somerset Levels, tien jaar geleden, keek de plaatselijke afgevaardigde Ian Liddell-Grainger naar het Nederlandse waterbeheer. 'Het wordt tijd dat we leren van de Nederlanders', zei de Conservatief indertijd, 'voorkomen is beter dan genezen.'
Veel is er sindsdien niet veranderd. Sterker, er worden nog steeds huizen gebouwd in gebieden met overstromingsgevaar. Ook het kappen van bomen gebeurt nog te veel. De huidige minister van Klimaat & Energie Ed Miliband richt zich op net-zero anno 2030, door het land vol te zetten met zonneweiden en windmolens. Dat gaat niet zonder slag of stoot. In het dorp Wormald Green, Noord-Yorkshire, zijn bewoners bang dat hellingen vol zonnepanelen het overstromingsgevaar juist vergroten.
...