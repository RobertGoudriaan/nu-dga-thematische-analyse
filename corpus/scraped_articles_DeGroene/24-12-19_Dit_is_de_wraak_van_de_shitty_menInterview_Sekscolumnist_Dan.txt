'Dit is de wraak van de shitty men' Interview Sekscolumnist Dan Savage

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
19 december 2024
Hij wordt 's werelds invloedrijkste sekscolumnist genoemd. In de wijze raad die Dan Savage al 33 jaar deelt over bizarre kinks, vreemdgaan en open relaties, klinken meer dan ooit zijn politieke zorgen door. 'Ze proberen de twintigste eeuw terug te draaien.'
Vraag van een luisteraar:'Hey Dan Savage, wat is jouw lijn als het gaat om iemand informeren over het feit dat hun partner vreemdgaat?' Ha, interessant dilemma, denk je als trouwe volger van zijn podcast. Maar dan vertelt de vrouw het verhaal erachter. 'Een week nadat mijn vriend onverwacht was gestorven, ontdekte ik dat hij een andere relatie had. En meerdere sekspartners.'
Ze kwam op 'de wreedst mogelijke manier' achter zijn bedrog, vervolgt ze haar ingesproken bericht. Bij zijn begrafenis nam een andere vrouw het woord. Ze introduceerde zich tegenover het publiek: Hallo, ik ben de partner van de overledene. Totale verwarring. Wat bleek? Allebei waren ze in de veronderstelling dat zij de enige voor hem waren. Ondertussen wisten hun wederzijdse vrienden wél van zijn promiscuïteit. 'Ze spraken hem erop aan, maar niemand heeft het mij ooit verteld.'
Dan Savage, waarschijnlijk Amerika's bekendste seksgoeroe, reageert precies zoals hij dat al 33 jaar lang op onnavolgbare wijze doet. Hij toont zich, allereerst, empathisch('omg,ik leef met je mee'). Daarbij lijkt hij, ten tweede, amper geschokt over wat hij zojuist gehoord heeft. Hoe kan het ook anders, gezien de duizenden intieme inkijkjes die hij inmiddels heeft gehad in onze meest private verlangens en fantasieën? Nooit zal hij in de lach schieten door de vaak absurde vragen waar zijn luisteraars mee komen. Zelden is er iets wat hij veroordeelt, gewend als hij is aan volwassenen die opgewonden raken vandiaper playof mannen die een zoutoplossing injecteren om hun testikels voor één nacht tot gigantische proporties op te blazen. Onlangs belde een kattenbazin die er heilig van overtuigd was dat haar huisdier ruwe seks van haar eiste.
Zijn advies is, ten derde, glashelder. Ooit bekritiseerde Savage de wijze waarop deskundigen over seks spreken als 'een soort Sanskriet'. Archaïsche taal, waarin een pijpbeurt tot fellatio wordt verheven. In zijn columns en podcasts gebruikt hij bewust de woorden die we in de slaapkamer gebruiken. Veelfucking, cockenpussydus. Menig relatietip eindigt met een welgemeend'Dump The Motherfucker Already'.
Het vierde en belangrijkste kenmerk: Dan Savage is wat je het best kunt omschrijven als een seksueel realist. 'Je kunt je dode ex niet meer vragen wat hij dacht toen hij spelletjes speelde met jou en die andere vrouwen', luidt zijn nuchtere raad voor de beller. 'Wat je wél kunt doen, is je wederzijdse vrienden vragen waarom ze het jou niet vertelden. Misschien dachten ze een goede reden te hebben. En als het gewoon lafheid was, zijn het je vrienden niet meer.Maybe they never were.'
'De invloedrijkste sekscolumnistvan de wereld', heeftThe GuardianDan Savage genoemd. Zijn populaire columns zijn verschenen in tientallen kranten in binnen- en buitenland. Sinds 2006 deelt hij ook advies uit via een podcast die elke maand zeshonderdduizend keer gedownload wordt, deLovecast. Hij had een eigen talkshow op tv-zender mtv, verschijnt regelmatig op tv om commentaar te geven op de Amerikaanse politiek en organiseert elk jaar het filmfestival Hump. Daarin delen gewone stervelingen hun korte, zelfgemaakte pornovideo's. Het resultaat, rijp en groen, nu eens opwindend, dan weer dolkomisch, is onder meer in Amsterdam te zien.
Bekend is Savage ook van de vele nieuwe woorden en afkortingen die hij op zijn naam heeft staan. Zoals zijn advies aan sekspartners om'GGG' te zijn. Het staat voor'Good'(in bed),'Giving'(denk niet alleen aan jezelf, maar schenk ook de ander aandacht en plezier) en'Game'(sta, binnen de grenzen van het redelijke, open voor diens seksuele wensen).
Apetrots was hij toen eerder dit jaar'pegging'het tot de Oxford English Dictionary schopte. Het werkwoord slaat op een persoon die iemand anaal penetreert met een voorbinddildo.
Indrukwekkende prestaties, maar hoe word je een iconische seksconnaisseur? Zelf wijst hij op zijn jeugd. Savage werd in 1964 geboren in een vrome, rooms-katholieke familie in Chicago. Zijn middelbare school was een seminarie, maar daar ligt niet de reden voor zijn opmerkelijke carrière. Het zit hem naar eigen zeggen in het feit dat hij in deze omgeving opgroeide als homo.
'Toen ik tiener was, moest ik mijn moeder vertellen dat ik op mannen viel', zegt hij in een interview vanuit zijn woonplaats Seattle. In Nederland schemert het al, bij hem thuis is het nog vroeg in de ochtend. 'Het beeld dat zij bij dat nieuws op het netvlies kreeg, was niet mijn man en ik op ons sprookjeshuwelijk. Nee, natuurlijk niet. Ze dacht direct aan een of andere gast die haar zoon in de kont neukt. Wat ik daarmee wil zeggen: als je ooit tegenover je ouders uit de kast bent gekomen, voel je nooit meer angst om je vrienden op te biechten dat jij en je partner, ik noem maar iets, graag trio's hebben.' >
De allereerste man met wie hij seks had, stelde hem een vraag:'What are you into'?Die houding maakt volgens hem dat queers van oudsher iets beter zijn in communiceren over seks dan hetero's. Het is een van zijn terugkerende adviezen. Houd het niet bij een bot 'wil je seks, ja of nee?' Blijf praten. Zeg wat je niet lekker vindt, maar ook wat je wel graag zou willen.
Zijn onbeschroomdheid kwam van pas toen hij, net 26 jaar, in gesprek raakte met een vriend die een alternatief tijdschrift wilde beginnen. Savage werkte op dat moment in een videotheek. Hij drukte de aanstaande hoofdredacteur op het hart de seks-column niet te vergeten, 'want stiekem wil iedereen die lezen'.
Savage mocht het zelf gaan doen. In eerste instantie onbetaald, later voor twaalf dollar per stukje. Wat hem voor ogen stond, was één grote parodie. 'Ik zou hetero's en hun seks met dezelfde minachting gaan behandelen waarmee columnisten tot dan toe homo's hadden benaderd.' Om verder te provoceren begon hij steevast met de aanhef'Hey Faggot!'
Hij gaf het experiment nog geen zes maanden. Daarna zou hij naar Europa vertrekken om bij zijn toenmalige vriend te wonen. Het lot bepaalde anders. De relatie liep stuk, het seksadvies gaf hij zo'n vierhonderd maanden later nog altijd. Dat ging met vallen en opstaan. In een van zijn vroege adviezen vergiste hij zich in de locatie van de clitoris. Hij ontkende aanvankelijk het bestaan van aseksualiteit, suggereerde dat biseksuele mannen doen alsof en werd meermaals beschuldigd van transfobie.
Zelf geeft hij zijn fouten ruiterlijk toe. 'Mensen sturen een 25 jaar oude column rond en roepen dan: kijk nou wat Dan Savage hier voor iets verschrikkelijks zegt! Maar ik heb geluisterd en geleerd van nieuw bewijs. Dat je het soms bij het verkeerde eind hebt, is onvermijdelijk als je decennialang elke week hardop nadenkt en advies geeft. Het gaat erom hoe je met die vergissingen omgaat.'
'Wat is een buttplug?'wilden mensen in het begin weten. Of: 'Mijn man sabbelt aan mijn tenen, is dat normaal?' Met de opkomst van het internet heeft hij de vragen van zijn lezers en luisteraars zien veranderen. De buttplug heeft een eigen Wikipedia-pagina. Hetzelfde geldt voor voetfetisjisme. Wat overblijft zijn de ethische dilemma's rond seks en relaties. Door Savage samengevat als: zij heeft dit gezegd, ik deed dat - wie van ons is de klootzak?
Het leeuwendeel van deze kwesties gaat over trouw en ontrouw. 'Als me iets duidelijk is na tientallen jaren columns schrijven en podcasts maken', zegt Savage, 'is het wat voor een enorm én onnodig struikelblok dit is voor relaties.' Het heeft alles te maken met onze ideeën over 'de ware liefde'. Je soulmate moet niet alleen de ideale huisgenoot en medeopvoeder zijn, maar ook je beste vriend, therapeut, sportmaatje, thuiswerk-collega en enige sekspartner.
'Vervolgens ontdek je dat hij, zij of hen porno kijkt, masturbeert terwijl die over iemand anders fantaseert, of per ongeluk een verkeerde naam noemt tijdens de seks.' Zijn boodschap: dat gebeurt. Wen er maar aan. Ieder individu heeft nu eenmaal een 'erotische autonome zone' nodig, zoals Savage het noemt. 'Ik heb zo veel gesprekken gehad met mensen die zich om die reden verraden voelden door hun vriend of vriendin. Oké, zeg ik dan, heb jij je nooit aangetrokken gevoeld tot iemand anders? Heb je nooit boven op het gezicht van Timothée Chalamet willen klimmen? Ja, is steevast het antwoord, eigenlijk wel. En dan vraag ik: maakt dat je minder verliefd op je partner? Nee, reageren ze, natuurlijk niet. Waarom ga je er dan van uit dat dit voor je partner niet geldt? Het is tragisch, maar onze onrealistische verwachtingen van de liefde, het huwelijk en monogamie ondermijnen uitgerekend diezelfde waarden.'
Natuurlijk doet het vreselijk pijn om bedrogen te worden, geeft hij toe. En uiteraard zijn grof gedrag en terugkerende leugens onacceptabel. Je moet eerlijk zijn tegen elkaar. Ethisch ook. Maar een relatie van veertig jaar waarin iemand één of twee keer vreemdgaat? Dat is geen mislukking, vindt hij. Dat is een succes. Zelfs als beide partners vervolgens besluiten uit elkaar te gaan. 'Het idee dat liefde en monogamie betekenen dat je nooit meer iemand anders aantrekkelijk zult vinden, is een oneindige bron van conflict', zegt Savage. 'Een volstrekt vermijdbare, bovendien. Mijn god, je gaat met z'n tweeën al zo veel ruzies hebben! Wie het huis schoonmaakt, of je wel of geen kinderen wil. Dat zijn belangrijke, ingewikkelde kwesties die je binnen een relatie moet zien op te lossen. Maak het dan niet nog moeilijker.'
Uiteindelijk moeten we volgens hem kiezen. 'Wat wil je liever? Doen alsof je alles bent voor elkaar, en vervolgens als een politieagent speuren naar bewijs dat je echtgenoot stiekem toch naar die aantrekkelijke barista staart? Of verder gaan met iemand die zegt: ik ben er voor jou. Samen zullen we overeenstemming vinden over hoe ditcommitmenteruitziet, maar dat betekent niet dat ik nooit zal fantaseren over alternatieve tijdlijnen waarin ik Taylor Swift had kunnen daten.'
Savage spreekt uit ervaring.In januari is hij dertig jaar samen met zijn echtgenoot Terry. Ze ontmoetten elkaar in 1995 in een club. Een onenightstand, dacht hij, maar tien jaar later trouwden ze in Canada. Na de legalisering van het homohuwelijk in hun thuisstaat deden ze dat, als een van de eerste elf koppels, nog een keer in de Verenigde Staten. Romantisch, maar het betekent niet dat ze de enigen zijn voor elkaar. De term die Savage hiervoor bedacht is'monogamish'.
'Terry en ik waren een aantal jaren monogaam geweest', vertelt hij. 'Vervolgens openden we onze relatie een heel klein beetje. Ik zocht naar een geschikte manier om dat uit te leggen, want zelfs onze queer vrienden dachten dat we met Jan en alleman het bed in doken. Terwijl we net ouders waren geworden. We hadden een kind geadopteerd, er was amper tijd om uit te gaan. We hadden vrijwel uitsluitend seks met elkaar en eens in de zoveel tijd ontvingen we een specialeguest star.'Hij lacht: 'Onze lesbische vrienden maakten er grappen over. Terry en ik zouden samen één lesbienne zijn. In plaats van op Grindr te gaan en homokroegen af te stropen op zoek naar mannen, hadden we één vent waar we allebei mee optrokken. Zelfs verliefd worden deden we samen.'
Sindsdien is 'monogamish' breed ingeburgerd. 'Mensen gebruiken het om een relatie te beschrijven waarin de erotische focus bij elkaar ligt, maar er ruimte is voor sporadisch seksueel contact met anderen. Of gewoon erkenning dat je ook weleens naar anderen verlangt.' Het sluit naadloos aan bij Savage's pleidooi voor realisme. Dat geldt ook voor een ander neologisme waarmee hij onlangs kwam.'Tolyamory'is een samenvoeging van 'tolereren' en 'polyamorie', waarbij mensen meerdere liefdes en relaties tegelijkertijd kunnen hebben.
'Mijn werk biedt me een buitengewoon interessante blik op wat zich achter de voordeur en in de slaapkamers van dit land afspeelt. Geloof me, er zijn verrassend veel partners die niet zitten te huilen als hun geliefde met iemand anders naar bed gaat. Sommigen zijn opgelucht. Zo van: ik wil geen seks meer hebben met mijn man, nu hoef ik me niet langer slecht te voelen als ik hem afwijs. Aan het begin van een relatie is het belangrijk om je loyaliteit uit te drukken in de vorm van seksuele exclusiviteit. Maar in een lang huwelijk neemt het verlangen onvermijdelijk af. Wat doe je dan? Trek je de deur achter je dicht? Ik denk dat de geschiedenis die je deelt, het huis, de vrienden - kinderen wellicht - op zo'n moment zwaarder wegen dan seksuele trouw.'
Inmiddels hebben Savage en zijn vriend ook dit stadium achter zich gelaten. 'We doen nu aan wat ze "keukentafelpolyamorie" noemen.' Savage heeft al twaalf jaar een langeafstandsrelatie met, jawel, een Europeaan. Terry's vriend woont met hen samen in Seattle. Dat is helemaal niet zo ongemakkelijk als het klinkt, meldt hij opgewekt. 'Mijn relatie met mijn echtgenoot, díe is gecompliceerd! Met zijn geliefde is het veel simpeler. We houden allebei van Terry, maar we hoeven niet te ruziën over de hypotheek, hoeveel geld we opzij zetten voor ons pensioen of wanneer we eindelijk het dak gaan vervangen. Ik kan met zijn vriend gewoon een marihuanakoekje eten en naar katten kijken.It is great.'
Sceptici noemen deze relatievorm spottend de 'trage scheiding'. Tegenover de spanning en het avontuur staan meer onzekerheid en lastige gesprekken. Het is soms ook ingewikkeld, geeft Savage toe. Ze hebben ruzies gehad. Maar uiteindelijk heeft het hun relatie versterkt. 'Ik denk niet dat Terry en ik, als we hadden geprobeerd dertig jaar lang monogaam te blijven, nog altijd bij elkaar waren geweest.'
Hoe ze voorkomen dat ze de romantiek en de seks uitsluitend bij anderen zoeken? 'Dat voorkom je niet. De heersende norm luidt dat er iets verschrikkelijk mis is met je relatie zodra je niet net zo veel en intense seks hebt als op de allereerste avond. Dat is simpelweg onmogelijk. Terry en ik houden van elkaar. We hoeven nooit de schijn op te houden of te liegen, er is intimiteit, maar de seksuele passie, die vinden we vooral bij onze vriendjes. Daar staat tegenover dat zijn toewijding en loyaliteit meer bij mij liggen. Met die uitruil kan ik prima leven.'
Niet voor het eerst is Savagezijn tijd ver vooruit gebleken. In de media, vanThe New York TimestotVolkskrant Magazine,verschijnt de laatste jaren het ene na het andere verhaal over heteroseksuele stellen die 'swingen' (partnerruil), polyamoreus zijn of 'ethische non-monogamie' (de bredere verzamelterm) uitproberen. Oudere handleidingen à laThe Ethical Slutworden herontdekt, terwijl er ook nieuwe bestsellers verschijnen. ZoalsMore: A Memoir of Open Marriage,waarin de auteur ontdekt dat nota bene haar ouders een gelukkige open relatie hebben.
Volgens Savage is dit vooral een mediahype - leuk om over te lezen en te fantaseren, maar niet om in de praktijk te brengen. 'Het is echt niet zo dat alle hetero's ineens non-monogaan zijn geworden', denkt hij. 'Het is een klein, maar significant percentage. En, heel belangrijk, mensen zijn er steeds vaak open over naar de buitenwereld toe.'
Hij benadrukt dat een persoon niet monogaam of non-monogaam 'is'. Anders dan seksuele voorkeur gaat het om een keuze. Of het werkt, hangt af van iemands persoonlijkheid, maar ook van diens relatie en de fase waarin deze zich bevindt. Alleen al het besef dat er zo'n keuze is, vindt Savage een vooruitgang. 'Ik hoor voortdurend over stellen die nu monogaam zijn, maar vroeg in hun relatie al een discussie hebben gehad over of en wanneer ze hun relatie zouden willen openen.'
Die ontwikkeling leidt onvermijdelijk tot een tegenreactie. Hoe meer er wordt gepraat over open relaties, hoe losser de maatschappelijke normen rond trouw en ontrouw, hoe feller een andere groep dit lijkt te veroordelen. In de Verenigde Staten wordt gesproken van'microcheating'en'micro-infidelity'.Minuscule vormen van vreemdgaan dus. Monogaam zijn is dan niet genoeg, je mag ook geen vrienden van de andere sekse hebben. Je ex feliciteren met haar verjaardag kan taboe zijn. Net als de foto van een ander liken op Instagram.
Savage zucht diep, als om te laten zien hoe vermoeiend hij dit vindt. Paranoia, noemt hij het. 'Dit soort narcisten eisen voortdurend bewijs dat zij het centrum van het heelal zijn. De zon waar alle planeten om draaien. Nou, dan heb ik nieuws voor je: dat ben je niet. Maar ben ik dan niet genoeg, vragen ze zich af? Nee, natuurlijk ben je niet genoeg! Hoe eerder je dat accepteert, hoe minder verraden je je zult voelen, hoe stabieler je relatie.'
Actie is reactie, dat geldt ook voorhet andere stokpaardje van Dan Savage: de politiek. Net nu bewoners van westerse landen meer seksuele en romantische vrijheid hebben dan ooit tevoren, rammelt de seksuele contrarevolutie aan de poort. 'Ze proberen de twintigste eeuw terug te draaien', merkt hij verbitterd op over de verkiezingszege van Donald Trump. 'Sinds ik uit de kast ben, heb ik de sociale tolerantie alleen maar zien toenemen. Het tij was continu aan het stijgen. Vanuit die ervaring is het logisch dat je denkt: dit zal eeuwig doorgaan. Maar zo zit de wereld niet in elkaar. Helaas.'
Zijn engagement gaat terug tot de jaren tachtig, toen hij om zich heen vrienden en kennissen zag sterven aan de gevolgen van aids. Later zou hij het aan de stok krijgen met de conservatief Rick Santorum over diens uitspraken tegen het homohuwelijk. Met een prijsvraag daagde Savage zijn achterban uit een nieuwe definitie van 'santorum' te bedenken. Het werd een mix van glijmiddel en feces, bijproduct van anale seks. Voortaan kwam iedereen die op Google naar 'santorum' zocht als eerste bij een website hierover van Savage uit. Puberaal? Absoluut. Maar hij kreeg de persoon Santorum er wel mee op de kast. Op diens herhaalde klachten reageerde hij met het aanbod om zijn santorum-site uit de lucht te halen. De politicus hoefde alleen maar vijf miljoen dollar te doneren aan de actiegroep Freedom to Marry. Hij weigerde.
Zachtaardiger van toon was de met een Emmy Award bekroonde It gets better-campagne die hij in 2010 startte. Aanleiding vormde de zelfmoord van een vijftienjarige jongen die door het slijk was gehaald vanwege zijn seksuele voorkeur. Samen met zijn partner postte Savage een YouTube-video over hun eigen leven, van gepeste scholieren tot gelukkige volwassenen. Binnen twee maanden hadden tienduizend mensen een soortgelijk hart-onder-de-riem geüpload. Zelfs president Obama deed mee.
'Zodra politici seks met rust laten, zal ik hetzelfde doen met de politiek', zei hij eens in een vraaggesprek. Daar ziet het voorlopig niet naar uit. Neem het roemruchte Project 2025. Deze door de conservatieve Heritage Foundation opgestelde blauwdruk voor Donald Trumps tweede termijn bevat niet alleen plannen om de president ongebreidelde macht te geven en immigranten te deporteren. Het plan mikt ook op de verdere inperking van het recht op abortus en lhbtqi+-rechten. Een kind adopteren, zoals Savage en zijn echtgenoot hebben gedaan, zal uitsluitend voor hetero's zijn weggelegd. Porno wordt gecriminaliseerd, scheiden moeilijker gemaakt. Zelfs anticonceptie dient te worden bestreden.
Of het kamp-Trump hierin zal slagen, is geen uitgemaakte zaak. Savage wijst op de impopulariteit van anti-abortusmaatregelen. Dat belooft wat als straks de pil en condooms in de ban gaan. Bovendien staan lhbtqi+-groepen sterker dan vroeger. 'Anders dan etnische minderheden zijn wij willekeurig verspreid over de bevolking. Dat maakt ons cynisch genoeg minder kwetsbaar. We hebben ouders, broers, zussen, ooms en tantes. Sommigen daarvan, ook in mijn familie, hebben op Trump gestemd. Maar in tegenstelling tot de jaren zeventig en tachtig staan zij ditmaal veelal aan onze kant. Dus ja, ik zie de pogingen om alle vooruitgang die we hebben geboekt ongedaan te maken. Maar of dat ook gaat gebeuren? We zijn niet langer geïsoleerd.'
In zijn analyse van het succes vanuiterst rechts in de Verenigde Staten en Europa staat één bevolkingsgroep centraal. Trump-stemmers noemden de economie als belangrijkste motief, met immigratie als nummer twee. Maar Savage behoort tot het gezelschap commentatoren dat ervan overtuigd is dat op de achtergrond de crisis van de mannelijkheid een grote rol speelt. Maar liefst 54 procent van de mannen stemde op de Republikeinen. Vooral de groeiende steun onder jongeren, de spreekwoordelijke gym-bros, viel op. Bij vrouwen was het precies omgekeerd: de meerderheid koos voor Kamala Harris.
'Vergeet niet', zegt Savage, 'dat het nog maar kortgeleden is dat vrouwen praktisch gedwongen waren te trouwen en kinderen te krijgen.' Tot 1974 konden ze in Amerika zonder handtekening van hun man geen bankrekening openen. In Nederland was het tot de jaren zestig normaal dat vrouwen hun ontslag kregen zodra ze in het huwelijk traden. 'Dat heeft enorm verstorend gewerkt op de romantische marktplaats. Bot gezegd: zelfs de meest waardeloze man kon een partner vinden. Dat is voorbij. Vrouwen kunnen nu carrière maken, ze hoeven niet langer te trouwen. En al helemaal niet met een man die op geen enkele manier rekening houdt met hun behoeften.'
Inderdaad was nog nooit zo'n groot deel van de volwassen Amerikaanse vrouwen single: maar liefst 52 procent. In het onderwijs doen ze het al langer stukken beter dan jongens. Ondanks de hardnekkige loonkloof gaf in een onderzoek uit 2020 bijna de helft van de vrouwen aan dat zij meer of evenveel verdienen als hun partner. De reactie hierop noemt Savage, met een titel die niet zou misstaan in Hollywood,'the revenge of the shitty men'.'Er wordt een hoop seksuele frustratie en woede gesublimeerd via de stembus. Wat deze jonge mannen niet beseffen, is waaróm ze minder romantisch succes hebben. Ze begrijpen niet dat hun vaders en opa's profiteerden van een systeem dat simpelweg niet meer bestaat. Je moet je partner verdienen. Je krijgt er niet eentje toegewezen.'
Hij schetst de tweesprong waarop deze groep zich bevindt. Ze kunnen koppig terugverlangen naar vroeger, zoals Project 2025 doet, naar de tijd waarin vrouwen afhankelijk waren van hun man. Daarbij schuwt hij de vergelijking met Afghanistan niet. 'De eerste stap is dat je vrouwen de zeggenschap over hun eigen lichaam ontneemt. Vervolgens geef je een signaal af door een stel verkrachters aan te stellen in je kabinet. Ik denk dat wat Trump doet voor sommige mannen een heel verleidelijke optie is, ja.'
Het alternatief is haalbaarder en leuker, betoogt Dan Savage: 'Word een betere man!' Hoe? Hij somt het op. Doe iets aan je uiterlijk, ruim je eigen troep op, maar werk ook aan je emotionele intelligentie. Wees attent en stel alsjeblieft een keer een vraag over háár leven, in plaats van oeverloos over jezelf te praten. 'Uit peilingen blijkt dat op dit moment een meerderheid van de vrouwen geen zin heeft om te daten of te trouwen met een Trump-stemmer. Zeker in de steden. Wat doe je in zo'n situatie als man? Vrouwen opnieuw tot je persoonlijk bezit maken, zoals uiterst rechts voorstelt? Ik denk dat het veel makkelijker is om wat aan jezelf te doen.'
Heteroseksuele vrouwen mogen trouwens ook zelf in de spiegel kijken, voegt hij er direct aan toe. 'Dat eeuwige verlangen naar een mannelijke partner die meer geld verdient en langer is dan jij. Alsjeblieft zeg... Je wil niet dat mannen wrokkig zijn over de carrière van hun vrouw? Nou, dan moet je ook niet willen dat mannen als minder aantrekkelijk worden beschouwd zodra hun inkomen lager is dan dat van jou.'
'In a way, I am very old',grijnst Savage tegen het einde van het gesprek. Hij vertelt hoe hij onlangs uitspraken teruglas die Jerry Falwell senior deed in de jaren zeventig. De predikant, bekend om zijn extreme behoudzucht, fulmineerde in die teksten zoals gebruikelijk tegen homo's. Dat ze met hun hedonisme een gevaar vormden voor het heteroseksuele gezin als hoeksteen van de samenleving. Omdat ze brave burgers nog eens op ideeën zouden brengen.
'Dé gay lifestyle bestond niet', legt Savage uit. Er was niet één voorgeschreven wijze waarop je als queer diende te leven. Er waren een miljoen manieren. Je kon, heel gewoon, een gezin stichten en kinderen willen. Je kon ook een drag queen worden, een leernicht, of juist een net pak dragen. Sommige mensen waren openlijk kinky. Anderen liever het omgekeerde, heelvanilla.
Fast forwardnaar 2024, waarin hetero's getuige zijn eigen columns en podcasts net zo hard en in alle openheid experimenteren metfriends with benefits,bdsm en alternatieven voor monogamie. 'Hoezeer ik een man als Falwell verafschuw', besluit Savage tevreden, 'op dit punt had hij gelijk. Ik denk dat het grote publiek inderdaad naar ons heeft gekeken en onbewust dacht: waarom is er dan maar één manier om hetero te zijn? Waarom kunnen wij niet net als de queer-gemeenschap iets meer uitproberen? Dat is, en daar ben ik heel erg blij om, exact wat er gebeurd is.'
... ...