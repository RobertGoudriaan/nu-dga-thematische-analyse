Feestvreugde Rooksignalen Marian Donner

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
14 december 2023
Vreugde bij de vrijlating van Palestijnse gevangenen werd door Israël gezien als steun aan terrorisme. Misschien niet eens zo gek.
Het was maar een detail, een voetnoot bij een aaneenschakeling van gruwelijkheden, maar in mijn hoofd groeien kleine dingen nu eenmaal snel uit tot enorme proporties, en de Israëlische regering had een verbod op uitingen van vreugde ingesteld. Tijdens de ruil van gevangenen/gegijzelden mochten Palestijnen geen blijdschap tonen over de terugkeer van hun geliefden. 'Mijn instructies zijn duidelijk', had de Israëlische minister van Binnenlandse Veiligheid, Itamar Ben Gvir, gezegd. 'Uitingen van vreugde zijn het equivalent van de ondersteuning van terrorisme.' In het huis van een vrijgelaten gevangene was daarom al het aanwezige snoep geconfisqueerd, zo meldde de krantHaaretz. In Oost-Jeruzalem schoot de politie een al te uitbundig feestvierende jongen neer.
Nu waren bijna alle vrijgelaten gevangen kinderen tussen de veertien en achttien jaar oud, driekwart daarvan was ook nog eens nergens voor aangeklaagd of veroordeeld: geen terroristen dus, eerder gegijzelden. Maar verder had de Israëlische regering op zich gelijk. Feestvreugde, en alles wat daarbij hoort: zang, dans, het breken van brood (of uitdelen van snoep), is inderdaad gevaarlijk. Misschien zelfs wel gevaarlijker dan een terrorist.
InDancing in the Streets: A History of Collective Joybeschrijft Barabara Ehrenreich feestvreugde als een therapeutische kracht: ze brengt mensen samen, laat ze hun ellende vergeten, in het feest is men vrij. 'Een overvloeien van het leven', noemt Byung-Chul Han het inThe Disappearance of Rituals. Feestvreugde duldt geen autoriteit, geen grenzen, alleen het hier en nu telt, en de onderlinge verbondenheid die daarin wordt gevoeld. Het is 'een jubelende bevestiging van het menselijk bestaan', schreef Jozef Pieper en in navolging van Émile Durkheim meent Walter Weyns daarom inHet tijdperk van de maatschappijdat 'feestelijke opwinding' een sacrale gebeurtenis is, 'sacraal omdat de samenleving hier in haar geweldige macht en glorie voor de ogen van eenieder verschijnt'. De samenleving in haar essentie dus, een die niet uit wetten bestaat, maar uit mensen.
In ons huidige tijdsgewricht heeft het feest echter aan betekenis ingeboet, zo menen alle bovengenoemde schrijvers. Waren het ooit dominees en monarchen die collectieve uitingen van vreugde probeerden uit te bannen (mooi detail: Ehrenreich beschrijft hoe de Zuid-Afrikaanse Namaqua-stam iemand die bekeerd was tot het christendom aanduidde als 'hij die het dansen opgegeven heeft'), tegenwoordig is de partypooper een neoliberale ideologie van doelmatigheid, efficiëntie en individualisme.
Het feest is verworden tot spektakel, uitgehold door commercie, je koopt er een kaartje voor. En hoewel de bron van alle vreugde schuilt in de verbondenheid met anderen, inclusief vreemden, schrijft Ehrenreich, is de aantrekkingskracht daarvan verloren gegaan: 'In de wereld van vandaag zijn andere mensen een obstakel geworden voor onze individuele bezigheden.' Het leven vloeit niet meer over, maar is ingedamd tot aan de grenzen van onze huid.
En misschien geldt het omgekeerde daarom wel voor de dood. Zo las ik tenminste het bericht inThe Guardianwaarin beschreven wordt hoe Israël de frequentie van haar bombardementen op Gaza flink heeft weten op te schroeven dankzij AI. In vorige oorlogen raakten de aanvalsdoelen al snel op, men wist niet meer wat weg te vagen, maar dankzij algoritmen is dat probleem nu opgelost. Habsora heet het gebruikte programma, in het Engels The Gospel. 'Een machine die effectiever dan een mens ooit zou kunnen enorme hoeveelheden gegevens produceert en deze vertaalt in aanvalsdoelen', zo beschrijft een voormalig Israëlisch legerleider het. Een 'massamoordfabriek' vult een anonieme bron aan, waarbij 'de nadruk ligt op kwantiteit in plaats van kwaliteit'.
De vernietiging van Palestijnse ziekenhuizen, scholen en gerechtsgebouwen, de duizenden dode kinderen, het gebeurt niet per ongeluk. Met behulp van AI heeft precisie plaatsgemaakt voor de verschroeide aarde: ook dat is een vorm van efficiëntie. Het is een mechanisch moorden, de dood die wordt uitbesteed. Computers knappen het vuile werk op zodat de mens in de waan kan blijven dat zijn handen schoon zijn. Hij is slechts nog een radertje in de machine.
Van Gaza is inmiddels weinig meer over, twee weken geleden was al meer dan zestig procent van alle gebouwen gedeeltelijk of geheel verwoest. De enige beelden die nog naar buiten komen zijn die van puin, as en bloed. Zo groot is de destructie dat ze haast onwerkelijk lijkt, eerder het decor van een film, AI gegenereerd, onecht. En juist daarom zouden publieke uitingen van vreugde dus zo gevaarlijk zijn geweest. Palestijnse burgers die hun kinderen weer in hun armen sluiten, die openlijk zingen en dansen en ongereguleerd feesten, in een viering van leven en liefde en gemeenschap, als 'een jubelende bevestiging van het menselijk bestaan', van levenslust, en de hele wereld die het zou hebben kunnen zien: voor de heersende machten, met al hun wapens, technologie en staatsapparaat bestaat er geen grotere ondermijning. Feestvreugde is de ultieme revolutionaire kracht.
Het leven vloeit niet meer over, maar is ingedamd tot aan de grenzen van onze huid