In China heeft corona nooit bestaan

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
30 mei 2024
Beijing- Na vier jaar cel is de veertigjarige Zhang Zhan vrijgelaten. Maar ze is niet vrij. Logisch, want de Communistische Partij wil dat ze voor altijd haar mond houdt. Had ze maar geen videoblogs moeten maken over de ravages van de coronapandemie en het onmenselijk optreden van de autoriteiten. Haar filmpjes doorbraken de censuur over corona. De Partij heeft het haar niet vergeven.
Partijleider Xi Jinping is dol op geschiedenis, vooral die van de Partij. In het onderwijs is partijgeschiedenis verplichte kost. Maar dan wel zonder wrange tragedies als de Grote Sprong Voorwaarts, de Culturele Revolutie en het bloedbad van Tiananmen. De campagne om ook corona uit de geschiedenisboeken te houden, begon direct na het uitbreken van de pandemie. Volgens de Partij mocht de toen nog naamloze ziekte geen naam hebben. Mensen konden elkaar niet besmetten, verzekerde de Partij. Artsen die alarm sloegen werd het zwijgen opgelegd. Kort daarop stierf een van hen aan corona.
Toen er niets meer te bagatelliseren viel, ging Xi over tot het andere uiterste. Zijn 'wetenschappelijke' nul-covid-beleid veranderde de steden in quarantainestrafgevangenissen. Burgerjournalisten documenteerden die ramp in Wuhan, de stad waar corona begon. De eerste en bekendste was Zhang Zhan. Zij trotseerde politie en censuur totdat ze in mei 2020 werd opgepakt. Ze werd veroordeeld wegens 'ruzie zoeken en problemen veroorzaken', de gebruikelijke beschuldiging tegen andersdenkenden. In de gevangenis ging ze in hongerstaking, totdat ze nog maar 37 kilo woog. Toen haar straf erop zat, duurde het acht dagen voordat ze via een video opdook. Met een zwak stemmetje zei ze dat ze bij haar broer was, en ze bedankte iedereen voor hun bezorgdheid. Ze blijft onder strenge politiecontrole.
Intussen kammen censoren het internet uit om alle sporen van kritiek en protest tijdens de coronaperiode te wissen. Speciale aandacht krijgen de betogers die eind 2022 met lege A4'tjes het einde van het nul-covid-beleid eisten. Kort daarop werden inderdaad alle coronabeperkingen opgeheven. Peng Lifa, de 'brugman' die vanaf een viaduct demonstreerde tegen Xi, is nog altijd zoek, waarschijnlijk voorgoed, net als de 'tankman' van Tiananmen. De schilder die Peng portretteerde, de cineast die een documentaire maakte over het A4-protest, demonstranten die daaraan deelnamen: allemaal opgepakt.