Marian Donner Inheems Rooksignalen

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
30 mei 2024
Wat een fantastische levenslessen biedt de plantenwereld ons. En dan die stukken in de tuintijdschriften...
In 2006 verstopte een Aziatische buxusmot zich in een kist met mango's die voor Duitsland was bestemd en nu is er in heel Europa bijna geen buxushaag meer intact. Oké, het was geen kist met mango's en de buxusmot verstopte zich natuurlijk ook niet, hij zat gewoon toevallig op wat verpakkingshout, de toegevoegde details waren alleen om het verhaal wat beeldender te maken, wat opruiender ook, want deze mot heeft wel degelijk een slachtpartij aangericht. Haar nazaten vreten elke buxus, bekend van bijvoorbeeld de tuinen van Versailles met al die strakke hagen, of de lieve figuren die Edward Scissorhands ervan knipte, een konijn ofzo, helemaal kaal.
De buxusmot is wat we een invasieve exoot noemen: een insect of plantje dat niet van hier is en bij gebrek aan natuurlijke vijanden inheemse soorten dreigt te verdringen. Je zou het een soort Great Replacement, of omvolking, van de insecten- en plantenwereld kunnen noemen. De reuzenbalsemien bijvoorbeeld heeft prachtige bloemen, maar verspreidt zich zo massaal en is zo aantrekkelijk voor 'onze' bijen dat inheemse planten al snel het onderspit delven, of zelfs verdwijnen.
En natuurlijk zijn er ook niet-invasieve exoten die inmiddels prima ingeburgerd zijn, maar sinds ik zelf een tuinhuisje heb en daarom lid ben geworden van allerlei Facebook-groepen over planten, weet ik dat sommige tuiniers een agressie naar exoten tonen die niet onderdoet voor de eerste de beste complotdenker. Zoals Raisa Blommestijn foto's plaatst van het straatbeeld van Brussel of Deventer waar naar haar mening te veel vrouwen met een hoofddoek op staan, zo speuren deze tuiniers gezellige tuinfoto's af om die woedend te becommentariëren: 'Waar zijn alle inheemse planten??' Of: 'Zie ik daar links bovenin nou een rododendron staan??' Eigen natuur eerst!
Ook mensen vallen in te delen als inheems, exoot of invasief, zo las ik online in een geweldig artikel dat eerder verscheen inPermacultuur Magazine(en dit als terzijde, maar ik stuit sowieso af en toe op fantastische stukken in tuintijdschriften - mijn favoriet tot nu toe isHet eindigt altijd met een bos,die titel alleen al! - waarin beschreven wordt hoe zogenaamde pioniersplanten de grond verrijken, zichzelf daarmee overbodig maken, waardoor er steeds meer andere soorten kunnen gedijen: als levensles zou dit in een essaybundel niet misstaan). Bij planten is een soort officieel inheems als deze zich op eigen kracht in een streek gevestigd heeft omstreeks het einde van de laatste grote ijstijd, het Weichselien, 11.700 jaar geleden. Belangrijker dan een strakke categorisering is volgens hetPermacultuur-artikel echter de hoeveelheid relaties die een soort met andere organismen aangaat, of hij deel uitmaakt van een zo groot mogelijke kringloop.
Momenteel is nog slechts vijf procent van de totale wereldbevolking inheems. Bedoeld wordt daarmee dat deze mensen verbonden zijn aan de grond waarop ze leven. Ze gebruiken de natuur niet voor hun eigen kortetermijngewin, maar gaan er een wederkerige relatie mee aan, omdat ze zich onderdeel weten van een levensweb: 'In permacultuurtermen zou je kunnen zeggen dat een soort inheems is als hij feedback ontvangt en accepteert van zijn omgeving.' De kennis die dat oplevert is opgebouwd, bewaard en doorgegeven gedurende vele generaties (toen Israëlische kolonisten, veelal afkomstig uit Amerika, onlangs Palestijnse olijfboomgaarden in brand staken, werd door sommige mensen daarom ook meteen gezegd dat alleen 'exoten' zoiets zouden doen: inheemse mensen beschouwen de grond waarop ze al generaties lang leven als heilig). Is er iemand in Nederland die kan zeggen dat hij in een wederkerige relatie met de natuur leeft, net als zijn verre voorouders dat al deden, liefst sinds de laatste ijstijd, en dus inheems is?
Vooralsnog is de buxusmot nauwelijks te bestrijden. De bekendste methode is om met oneindig geduld elke dag, wekenlang, rupsjes uit de struiken plukken. Verder bestaat er nog zoiets als een feromonenval waardoor de vrouwtjes minder eitjes leggen. En er is natuurlijk gif, dat zullen ze in Versailles wel gebruiken (ik vind dit een mooie metafoor: om het verleden in stand te houden, is gif nodig, op menselijk niveau bijvoorbeeld het gif van woorden). Maar de meeste mensen halen hun buxussen gewoon weg.
Zelf heb ik ook drie buxusbolletjes in mijn tuin staan, overgenomen van de vorige eigenaar, maar daar ben ik niet bijzonder aan gehecht. Ik droom meer van een sprookjesachtige tuin met verstopte hoekjes en paden en bogen en bomen die het zonlicht filteren, zo'n plek waarin je kunt verdwalen, wat een andere manier is om te zeggen dat ik de boel laat verwilderen. En nu komt eindelijk mijn punt, want dankzij die verwildering hebben zich boterbloemen door een van de bollen geweven en die buxus is dus als enige op het hele tuincomplex bijna onaangetast. Er zitten wel wat rupsen in, maar die kan de plant makkelijk aan. Er lijkt een evenwicht tussen buxus, boterbloem (volgens velen een onkruid) en rups te zijn ontstaan waarbij ruimte is voor iedereen.
Als dat geen levensles is, weet ik het niet meer!
Zie ik daar nou een rododendron staan? Eigen natuur eerst!