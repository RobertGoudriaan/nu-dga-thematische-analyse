Argentijnen kreunen onder de knokkelkoorts

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
18 april 2024
Buenos Aires - 'Alsof iemand je in elkaar heeft geslagen met een knuppel', zo waarschuwt een arts op tv voor de symptomen van knokkelkoorts. De Argentijnen kreunen namelijk onder de zwaarste uitbraak ooit: dit jaar werden al 252.000 mensen besmet en bezweken 187 mensen aandengue, zoals de ziekte hier wordt genoemd.
Boosdoener is deaedes aegyptidie het virus van mens tot mens verspreidt. Deze steekmug vloog vroeger alleen in het dunbevolkte (sub) tropische noorden van het land, maar heeft zich door klimaatverandering ook in metropolen met een gematigd klimaat genesteld. Dat merken ze in het ziekenhuis van José Barletta. 'Het zorgstelsel in Buenos Aires piept en kraakt onder de grote toestroom van patiënten', constateert de infectioloog. Hij ziet dat zowel collega's als inwoners nog te weinig weten over de ziekte, wat preventie en diagnose bemoeilijkt. Bovendien bestaat er geen medicijn, waardoor de behandeling zich beperkt tot ondersteunende zorg. 'Voorkomen dat de patiënt uitdroogt en diens bloedplaatjes op peil houden zijn onze grootste uitdagingen.'
President Javier Milei rekent intussen op de zelfredzaamheid van de burger. Die kan zich privaat laten vaccineren voor 140 euro, zo'n driekwart van een minimumloon. De meeste Argentijnen zoeken dan ook wanhopig naar muggenspray en rookspiralen, maar treffen lege schappen in de winkels en woekerprijzen op internet. Gezondheidsminister Russo noemt dat 'problemen van vraag en aanbod' die volgens hem verdwijnen nu de import van muggenspray door particulieren wordt toegestaan. Het concreetste advies van de minister? 'Draag geen korte broek!'
Verdere voorlichting blijft uit. Om de begroting sluitend te krijgen, heeft Milei namelijk het budget voor overheidscampagnes geschrapt. Dit tot verontwaardiging van oud-patiënten als Mayca Balaguer uit Córdoba. 'Het begon enkele weken geleden met koorts, dus ik dacht dat ik griep had. Maar daarna volgden jeukende uitslag, verschrikkelijke pijn in mijn gewrichten en duizelingen', zegt ze. Nu helpt de advocate lotgenoten via X: 'In veel ziekenhuizen kan de eerste hulp het niet aan, dus verwijs ik ze naar de gemeentelijke verpleegposten, daar werd ik ook sneller geholpen.' Experts roepen de regering op tot actie. 'We moeten nu fors investeren in preventie en onderzoek', vindt infectioloog Barletta. Maar voorlopig kunnen de Argentijnen alleen hopen op een vroege winter: lage temperaturen zijn de grootste vijand van de denguemug.