Jonge garde Blijf niet alleen

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
8 augustus 2024
Geschiedenis en gebruikers van een plek spelen een rol in het werk van Het resort, een experimenteel en rondreizend Gronings kunstinitiatief.
Er is koffie en er zijn plakken cake, bijna alle aanwezigen dragen zwarte kleding en we bevinden ons op een begraafplaats. Toch wordt er niemand begraven. Althans niet hier, niet op deze dag in juni. In plaats daarvan verwachten we performances en een tentoonstelling te zien. Handelingen, teksten en beelden die net als het begrafenisritueel vooral de levende aanwezigen moeten bewegen.
We zijn op begraafplaats Esserveld, aan de zuidrand van de stad Groningen, ingebed tussen een villawijk en een weiland. Er scharrelt een gebogen persoon tussen de graven. Esserveld is een van de duurste begraafplaatsen van Nederland om op begraven te worden. Siebe Jan Bouma, stadsarchitect van Groningen in de jaren twintig en dertig, zette overal in de stad gebouwen neer in de stijl van de Amsterdamse School, zo ook hier.
De begraafplaats betreed je door een poort in een entreegebouw met rode dakpannen en drie afzonderlijke puntdaken. Erachter ligt een plein, daar omheen een concentrisch aangelegde begraafplaats met veel bomen. Meteen na de opening in april 1924 was de plotseling overleden burgemeester Evert van Ketwich Verschuur de eerste dode, hij kreeg een eregraf. De Stedenmaagd betreurt hem nog steeds.
Vanaf begin mei van dit jaar, honderd jaar later, zijn drie kunstenaars hier neergestreken namens Het resort, een experimenteel en rondreizend Gronings kunstinitiatief. Anders dan veel andere kunstplatforms heeft Het resort geen vaste uitvalsbasis. De organisatie nodigt kunstenaars uit - deels uit Groningen, deels van daarbuiten - die steeds op een andere plek in of rondom de stad een aantal weken verblijven en op basis daarvan kunst maken. Eerder waren projecten van Het resort al te zien en beleven in onder andere een voormalige mannensauna en op een schaatsbaan. De geschiedenis, de ruimte en gebruikers van de plek kunnen een rol spelen in het uiteindelijke kunstwerk en performances.
Dit is S07E01 van Het resort, oftewel de eerste aflevering van het zevende jaar. De titel isWith What Sauce Shall We Be Eaten?afkomstig uitAn Old Fable Retoldvan William Morris uit 1884. Hierin discussiëren kippen kort voor Kerstmis over de vraag met welke saus ze zullen worden opgediend, totdat iemand opmerkt dat het beter zou zijn niet opgegeten te worden. Die opmerking wordt weggehoond door de aanwezigen, die vervolgens vaststellen dat langzaam gegaard worden de minst revolutionaire vorm van bereiding zou zijn.
Op sommige grafstenen op Esserveld staat een grote G. Dat zijn de graven van mensen die extra hebben betaald, zodat hun graf altijd verzorgd zou worden. Yair Callender (Groningen, 1987) blijkt de schim te zijn die tijdens de ontvangst al rondscharrelde. Over zijn hoofd en lichaam heeft hij een gehaakte sprei, daarop een hoed, geïnspireerd op oud-Hollandse rouwkleding. Hij is de rouwgeest, zo blijkt. Gewapend met een wierookbrander, een afwasborstel en een teiltje water borstelt hij het mos en andere begroeiing van de vergeten graven. Hij vertelt over de geschiedenis van kerkhoven: 'ouder dan de kerk zelf'. Hij vraagt ons hardop de naam en tekst voor te lezen die op de steen staan. En nodigt de aanwezigen uit een zegeningsronde mee te lopen.
Op de paden en binnen staan enkele prachtige mensgrote bloemen: vrouwenmantel, wilde geranium, begonia en zonnebloemen. Ze zijn, als verwijzing naar de kringloop van het leven, gemaakt uit afgedankt textiel en tweedehands metaal. Anna Reutinger (Oakland, 1991) maakte ze samen met de mensen van Studio Draadkracht, een naaiatelier in Groningen. Ze draagt zelf een kostuum dat ze baseerde op alruin, de plant die ook wel bekendstaat als heksenkruid.
Binnen in de ontvangstruimte liggen de afgietsels die Isabel Cavenecia (Nijmegen, 1990) maakte van de symbolen die ze op de grafstenen zag: takjes, bloemen, teksten. Los van het graf, afgegoten in glas, verliezen ze hun gewicht. In een groot groen olieverfschilderij brengt ze een ode aan het ecosysteem van Esserveld. Beheerder Kor staat centraal, gewapend met een schep waarmee hij graven graaft maar vooral ook jaarlijks veertigduizend begonia's plant. In de lucht vliegt een vervaarlijk grote mug.
Buiten, bij het graf van J.H. Schaper, begrijp ik de verwijzing aan den lijve. Terwijl Reutinger een van de socialistische liederen opvoert met de aanwezigen die Schaper schreef, 'Mannen en vrouwen, weest één, blijft niet alleen!', word ik op mijn benen gestoken door honderden muggen tegelijk. Het doodslaan van de insecten voelt even als een misdrijf.
Hij vraagt ons hardop de naam en tekst voor te lezen die op de grafsteen staan
In december is er weer een tentoonstelling, waar en met wie wordt later bekend gemaakt ophttps://hetresort.nl
Eva Brank / Goro Modic | Isabel Cavenecia, Gravedigger of Esserveld, 2024