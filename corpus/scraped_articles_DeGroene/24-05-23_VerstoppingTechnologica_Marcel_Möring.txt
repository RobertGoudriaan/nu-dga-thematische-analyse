Verstopping Technologica Marcel Möring

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
23 mei 2024
Hoeveel meter spiraal zou de loodgieter nodig hebben? Of: hoe fascinatie voor een oplichter in de papieren loopt.
De loodgieter kwam vijf uur later dan aangekondigd. Niet dat dat een probleem vormde. Er was geen sprake van een noodsituatie - een moeilijk weglopende afvoer van de keukengootsteen - en wat mij betreft had een reparatie ook wel tot morgen mogen wachten. Dat zei ik tegen hem. Maar nee, hij was nu in de buurt en... Ik dacht: hoezo 'in de buurt'. Voor zover ik wist kwam hij uit Roden en dat was een half uur rijden.
Het was half elf toen hij aanbelde. Ik droeg de haspel met de spiraal naar boven, hij sleepte het apparaat mee dat die spiraal de afvoer in zou leiden. Het was een bekend toestel voor mij. Wegens optredens in Duitsland had ik het afgelopen jaar mijn Duits soepel gehouden door het YouTube-kanaal te volgen van een Berlijnse loodgieter. Het hielp wel, maar regelmatig merkte ik dat ik heel veel kon vertellen over inspectieputten en frezen onder hoge druk en tekortschoot als het om mijn laatst vertaalde boek ging.
In mijn jeugd sprak ik vloeiend Duits. In Enschede, mijn geboorteplaats, konden lagereschoolkinderen vrijwillig twee uur per week naar Duitse les. Wat mijn ouders betrof was dat niet tegen dovemansoren gezegd. We woonden niet ver van de grens en in het weekend deden wij vaak boodschappen in Duitsland, terwijl de Duitsers naar de Enschedese markt kwamen voor kaas enHolländischer Pudding,zoals ze onze fabrieksvla noemden. Duits leren was handig. Later heb ik me weleens afgevraagd waarom de familiegeschiedenis, die nogal onder de Duitse geschiedenis heeft geleden, onze tripjes over de grens niet in de weg zat. Was het een kwestie van pragmatiek of waren de buren gewoon te dichtbij om uit de weg te gaan?
In de keuken begon de loodgieter zijn spullen uit te stallen. Hij kreeg koffie en water en begon een praatje. Na ons moest hij nog naar Deventer en daarna naar Almelo. Of dat ver was? Toch dik een uur, zeiden wij. Dat scheen geen probleem te zijn. Vervolgens legde hij zijn plan van aanpak voor. Spiraal erin, kosten honderd euro per meter.
'Hoezo?' zei ik. 'Die spiraal is toch geen verbruiksgoed? Waarom reken je geen uurtarief?'
Dat wist hij ook niet, maar dat was hoe het ging. Ik zei dat ik zijn voorrijkosten zou betalen en dat hij naar Almelo kon gaan. Kwam hij daar misschien wel op tijd.
Dat ging mijn vrouw te ver. Als we nu door de zure appel heen beten, waren we van die verstopte leiding af.
'Maar dat kan wel tien meter zijn', zei ik. Dat dacht de loodgieter niet.Mijn vrouw keek opgelucht 'Oké', zei ik, 'maar meer dan vierhonderd euro betaal ik niet.'
Ik vertrouwde het zaakje niet. Hij had de infrastructuur niet bekeken, niet gevraagd of de douche en het toilet wel afliepen en niet geprobeerd om bij de spoelbak te beginnen. Dat ik desondanks toegaf, kwam mede door mijn groeiende fascinatie voor wat zich in onze keuken afspeelde. Ik wist zeker dat we te maken hadden met een van de vele oplichters die in het noorden afvoer- en rioolproblemen kwamen 'oplossen'. Als ik hem zijn voorrijkosten betaalde zou ik er af zijn, maar inmiddels was ik buitengewoon geïnteresseerd in hoe dat eruitzag, oplichting. Ik voelde me een bioloog die het gedrag van een onbekende diersoort bestudeert. De opzichtige leugens, de kletsverhalen, de licht nerveuze blikken, de onkunde... Het zoog aan me en in gedachten was ik al aantekeningen aan het maken.
De loodgieter stak de spiraal in het inspectiepunt van de afvoer dat ik aanwees. Ondertussen bleef hij gezellig kwebbelen over klanten die hij had geholpen en wat dat had gekost.
Na een half uur vruchteloos spiraal in- en uitvoeren kwam de aankondiging dat vier meter niet genoeg was. Het ging meer kosten.
'Goh', zei ik, cynisch.
'Misschien is het nog maar een meter', zei de loodgieter.
Ik wist inmiddels zeker dat hij net zozeer loodgieter was als ik triatlonatleet.
'Misschien is het nog zes meter', zei ik. Dat dacht hij niet.'Op basis waarvan?' Hij keek mij niet-begrijpend aan. 'Het is genoeg', zei ik. 'Afrekenen.'
Mijn vrouw sputterde nog wat tegen, maar er was een grote daadkracht over mij vaardig geworden.
Toen hij weg was, stonden we elkaar aan te kijken.
'Dat was een boel geld voor niets', zei Patricia.
'Die vent had nog geen verstopping gevonden als die in zijn eigen darmen zat', zei ik.
De volgende dag reed ik in alle vroegte naar de Praxis. Voor 29 euro kocht ik een ontstoppingsveer van tien meter. Thuis leidde ik die via het inspectiepunt de afvoer in en een uur later liep de gootsteen leeg. Helemaal goed zou het nooit worden, want er zat geen zwanenhals in onze afvoer. Dat had ik ontdekt toen ik met mijn spiraal bezig was.
'Wat knap van je', zei mijn vrouw toen ze later die dag thuiskwam.
'Misschien moet ik een website aanmaken en me aanbieden als loodgieter', zei ik. 'Marcel Möring, voor al uw romans en verstoppingen.'
Ik moest denken aan een winkel in Assen, waar ik vroeger weleens aan voorbijfietste. Op de zijgevel stond in grote witte letters: 'Etten Electro, ook voor schaatsen slijpen.'
Patricia herinnerde zich een fietsenwinkel in Den Haag die ook koffie met gebak serveerde.
'Alles heeft met elkaar te maken', zei ik. 'Het is de toekomst.'
'Goh', zei ik. Cynisch. 'Misschien is het nog maar een meter', zei de loodgieter