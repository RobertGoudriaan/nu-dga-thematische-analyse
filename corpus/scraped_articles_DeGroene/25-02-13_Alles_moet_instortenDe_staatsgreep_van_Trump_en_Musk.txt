Alles moet instorten De staatsgreep van Trump en Musk

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
13 februari 2025
Niet efficiëntie, maar de vernietiging van het complete overheidsapparaat is het doel van Donald Trump en Elon Musk. 'De coup is gaande. Als we die niet zien voor wat het is, kan die slagen.'
De muren van USAID,de afdeling binnen de Amerikaanse overheid voor buitenlandse nood- en ontwikkelingshulp, waren altijd rijk behangen met foto's. Er hingen afbeeldingen van belangrijke projecten, zoals voedselhulp in Zuid-Soedan, wederopbouw na orkanen in de Cariben of het verstrekken van aidsremmers op verschillende plekken in de wereld. Het werk dat de ruim tienduizend USAID-medewerkers deden was vaak gevaarlijk. Door de jaren heen overleden verschillenden van hen door natuurgeweld of oorlogshandelingen. Om hun inzet te gedenken hingen ook hun portretten aan de muur. Tot de Musk-brigade onlangs haar intrede deed. Onderdeel van het stilleggen van USAID door de regering-Trump en de rijkste man ter wereld die zijn rechterhand is geworden, was het verwijderen van al deze afbeeldingen. Op sociale media verschenen beelden van leeggehaalde fotolijstjes aan een kantoormuur. USAID, zo leek het, moest niet zozeer worden stilgelegd als wel uitgewist.
In tijdschriftRolling Stonebeschreef een medewerker hoe USAID werd ontmanteld. Veldwerkers zijn in van alles getraind, schreef hij: ontsnappen aan terroristische aanslagen, eerste hulp verlenen in moeilijke omstandigheden, opsporen van landmijnen. 'Wat ze ons niet geleerd hebben is reageren als je het doelwit bent van een coup door corrupte miljardairs in de Verenigde Staten.' Het artikel verscheen anoniem. Dit is Amerika na drie weken Trump ronde twee: decennialange inzet voor het goede wordt tenietgedaan en bureaucraten vrezen repercussies als ze met naam en toenaam hun verontwaardiging daarover uiten.
Wat USAID overkwam, bleek een telkens terugkerende tactiek te zijn. In naam van Elon Musk komen medewerkers van zijn zogeheten Department of Government Efficiency een overheidsgebouw binnen en eisen toegang tot servers en data. Wie tegenstribbelt, wordt op non-actief gesteld. De ministeries van Financiën en Onderwijs zijn al door Musk onder handen genomen. 'Miljoenen overheidsemployees zijn aan Musks genade overgeleverd', concludeerdeTime. Trump liet weten dat het Pentagon binnenkort aan de beurt is.
Vanwege decorporate-achtergrond van Trump en Musk werd de turbulentie in Washington al snel in bedrijfstermen omschreven. De Democraten spraken van 'een vijandige overname door de federale overheid'.The New Statesmanhad het over'asset-stripping',de term voor een bedrijfsovername waarna de onderdelen ieder op zich worden afgestoten. Toen Trump de Gazastrook aanmerkte als plek om na het verdrijven van de Palestijnse bevolking aan projectontwikkeling te doen, werd gesproken over een president die internationale politiek benadert met een vastgoedmentaliteit. Dit soort beschrijvingen van wat er gaande is in Washington doen suggereren dat het vooral gaat om efficiëntie, doelgerichtheid en opbouw. Donald Trump dankt zijn populariteit aan het idee dat hij een zakenman is die zich niks gelegen laat liggen aan bureaucratie, regels en normen en daarom zeer geschikt is voor de politiek. Elon Musk heeft een grote schare fans die precies om die reden zijn overstap naar Washington toejuichen. Maar de zaken-metafoor verhult waar het uiteindelijk allemaal om draait: macht.
En als macht de inzet is, past het wellicht beter om de term te gebruiken die traditioneel bij een agressieve machtsovername hoort. Stel je voor, zo schreef de historicus Timothy Snyder in zijn nieuwsbrief, dat met 'X' bedrukte Tesla-trucks vol bewapende jongemannen Washington binnenrijden die vervolgens de ministeries binnenrennen en roepen dat hun hoogste baas hier voortaan de dienst uitmaakt. 'Het bestormen van gebouwen door een gewapende menigte zou iedere Amerikaan als een couppoging herkend hebben. Dat de jongemannen een capuchonsweater dragen en in plaats van een machinegeweer een zip-drive in handen hebben maakt volgens hem geen wezenlijk verschil. 'De coup is gaande', aldus Snyder. 'En als we die niet zien voor wat het is, kan die slagen.'
Die couppoging begon toen Musktoegang had gekregen tot de systemen van het Bureau of the Fiscal Service, de afdeling van het Amerikaanse ministerie van Financiën die vrijwel alle betalingen door de overheid verricht. Tot voor kort gold dit kantoor als een oninteressant technisch onderdeel van het uitgebreide Amerikaanse staatsapparaat. Musk toonde zich een geslepen putschist door zich te richten op dit bureaucratische knooppunt. Het ultieme dwangmiddel om controle uit te oefenen over overheidsinstanties en overheidsdienaren is de geldstroom. Zet budgetten en salarissen op nul en het raderwerk komt al gauw tot stilstand. Hier toont zich het verschil tussen de twintigste-eeuwse coup en die in het digitale tijdperk. Het gaat niet om inbezitneming van gebouwen, maar van digitale infrastructuur. Niet vreemd dus dat de moderne couppleger uit de tech-industrie afkomstig is.
Tegelijk vindt de machtsovername plaats met instemming van de hoogste machthebber die eerst democratisch werd verkozen. Trump opende de deur voor Musk en gaf hem een officieuze functie als regelsnoeier en bezuinigingen-tsaar. Gevraagd naar Musks bemoeienis antwoordde Trump dat hij 'alleen bevoegd was om mensen te ontslaan waarvan hij denkt dat ze waardeloos zijn, en dat gebeurt alleen als wij het daarmee eens zijn'. Maar het eerste serieuze meningsverschil tussen Trump en Musk moet zich nog aandienen. Marco Rubio, Trumps minister van Buitenlandse Zaken, onderschreef Musks conclusie dat USAID grotendeels moet worden opgedoekt. Wat er in Amerika gaande is, is deels coup en deels mandaat. Omdat de twee nogal door elkaar lopen is het voor de oppositie moeilijk te bedenken waar de tegenstand moet beginnen.
Uiteraard klinkt er protest. 'Het is extreem gevaarlijk om te rommelen met de kritieke systemen die ieder jaar duizenden miljarden verwerken', sprak senator Elizabeth Warren in het Congres. Ze wees erop dat niet alleen ambtenarensalarissen maar ook aflossingen van de staatsschuld, belastingteruggave en uitkeringen via het Bureau of the Fiscal Service lopen. De ruimte die Musk heeft om op basis van willekeur onderdelen van de overheid lam te leggen raakt miljoenen Amerikanen direct en kan zelfs leiden tot een bankroet, waarschuwde Warren.
Het is geen toeval dat Elizabeth Warren, in 2020 in de race om presidentskandidaat namens de Democraten te worden, een van de meest zichtbare tegenstrevers van het Trump-bewind blijkt te zijn. Musk voert een persoonlijke strijd met haar uit, zo lijkt het. Zo vond hij dat het Consumer Financial Protection Bureau, een toezichthouder op de financiële sector die werd opgericht na de crisis van 2008, moest worden ontbonden. Warren was de bedenker van deze instantie die moest voorkomen dat Amerikaanse consumenten malafide financiële producten aangesmeerd krijgen.'CFPB RIP',berichtte Musk op X toen de website van deze instantie op zwart ging. Een op initiatief van Warren opgerichte website waarmee Amerikanen vereenvoudigd hun belastingaangifte konden indienen werd volgens zijn order 'verwijderd'.
Kort nadat Trump was aangetreden, leek het even alsof Warren en Musk elkaar zouden vinden in een gedeelde missie. De tech-miljardair beloofde tweeduizend miljard aan bezuinigingen door verkwisting van publieke gelden aan te pakken. Warren, met een lange staat van dienst in het aan de kaak stellen van financiële malversaties, stelde een lijst op waarmee Musk aan die toezegging kon voldoen. Door dure contracten bij het ministerie van Defensie te heronderhandelen en betere prijsafspraken met de farmaceutische industrie te maken kon Washington flink besparen, zo rekende Warren uit. Als er ook wat gedaan zou worden aan belastingvoordelen voor grote bedrijven en ultrarijken, kwam die tweeduizend miljard in zicht, bleek uit haar rapportage. Musk reageerde nooit. 'Warren probeerde meer een punt te maken dan daadwerkelijk een samenwerking op gang te krijgen', concludeerdeTime. Het punt dat Warren wilde maken werd al gauw duidelijk: het gaat Musk en de Make America Great Again-beweging niet om een betere besteding van publieke middelen. Het feit dát de Amerikaanse overheid taken op haar schouders heeft genomen zit ze dwars. 'Ik wil dat alles instort', zo verwoordde toenmalig Trump-adviseur Steve Bannon acht jaar geleden het doel. Veel kwam er toen niet van terecht. Er waren een tweede ronde Trump en een nieuwe Trump-fluisteraar voor nodig.
Het idee van het staatsapparaatals een vijandig systeem dat gesloopt moet worden is diepgeworteld in de figuren waarmee Trump zich omringt. Binnen ultraconservatieve denktanks geldt'dismantling the administrative state'al langer als doel. Musk sprak over USAID als 'criminele organisatie'. J.D. Vance opperde tijdens de verkiezingen dat 'iedere ambtenaar' ontslagen moest worden. Russell Vought, medeopsteller van Project 2025 en onlangs aangesteld als directeur van het Office of Management and Budget (dat toeziet op budget en beleid van het Witte Huis), sprak de wens uit dat 'bureaucraten traumatisch geraakt worden' door de besluiten van Amerika's nieuwe machthebbers. 'Als ze wakker worden, zullen ze niet naar hun werk willen gaan omdat ze in toenemende mate als de schurk worden gezien', aldus Vought. Toen Amerika vocht in Vietnam tekenende een journalist een beroemd geworden uitspraak van een militair op:'We had to destroy the village to save the village.'In Trumps VS lijkt nu hetzelfde adagium te heersen met betrekking tot het staatsapparaat.
Aan het functioneren van de instanties die samen een overheid vormen is een hele wetenschappelijke discipline gewijd. In de VS bloeide de bestuurskunde op gedurende de twintigste eeuw, parallel aan het ontwikkelen van een federale overheid die steeds meer taken op zich nam om het Amerikaanse kapitalisme van een regulerend kader te voorzien. Inmiddels, zo lijkt het, kan het tegenovergestelde proces bestudeerd worden, live terwijl het plaatsvindt. 'Ontbesturen' is de term die de wetenschappers Russell Muirhead en Nancy L. Rosenblum hiervoor bedachten. 'Ontbesturen is het ten val brengen van de bestuursstaat. Het is de ommekeer van een hoogontwikkelde staatscapaciteit. Het is een soort omgekeerde evolutie', schrijven ze in hun recente boekUngoverning: The attack on the Administrative State and the Politics of Chaos.
Dit proces is volgens Muirhead en Rosenblum iets anders dan het verval van politieke instituties dat de teloorgang van eerdere grootmachten heeft gekenmerkt. Wat'ungoverning'kenmerkt is dat er actief voor wordt gekozen. 'En wat ervoor in de plaats komt is niet meer vrijheid, maar de arbitraire heerschappij van de persoonlijke wil.' Deze woorden maken duidelijk wat er in Amerika op het spel staat. Het zijn niet alleen zaken als ontwikkelingssamenwerking, wetgeving op het gebeid van economie of de banen van ambtenaren die op het spel staan. Tezamen hebben de instanties die de federale overheid in Amerika vormden nog een onderliggend doel. Hun bestaan, zoals in elke democratie, vormt een verdedigingslinie tegen autoritair bestuur. Dat Trump en de zijnen het als hun eerste en voornaamste taak zien om die te slechten, geeft duidelijk aan wat het einddoel is.
De coup gaat niet om inbezitneming van gebouwen, maar van digitale infrastructuur