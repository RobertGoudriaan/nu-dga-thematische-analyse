Graffiti Rooksignalen Marian Donner

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
5 oktober 2023
Iemand had zijn spuitbus geschud en in gouden letters het einde van elk rijk aangekondigd. De vraag is: wat komt erna?
Aan de rand van de chicste buurt van Amsterdam, daar waar Porsches traag langs Louis Vuittonen Dior-etalages glijden, en je altijd wel een BN'er verdwaasd om zich heen ziet kijken, Dries Roelvink of zo, stond op een verder geheel witte villamuur plotseling in grote, gouden letters geschreven:'All empires fall'.Was getekend met het anarchismesymbool. De vorige dag had dit er nog niet gestaan. Iemand was hier vannacht naartoe geslopen, had zijn of haar spuitbus geschud, en in een zorgvuldig schoolhandschrift deze boodschap achtergelaten voor het shoppend publiek dat elke dag opnieuw lusteloos voorbijtrekt, want ja: ook dit rijk zal vallen.
De tekst werkt zo goed omdat hij verbonden is aan een plek. Online geldt dat niet, daar bestaat geen ruimte of tijd, maar verdwijnt alles in een brij van ophef,breaking newsen tien jaar oude grappen, waarbij woorden razendsnel hun kracht verliezen. Zet daarentegen iets op een muur en het beklijft.
Op een plantenbak bij de school van mijn zoontje staat al jaren de tekst: 'Iedereen is onzeker'. Ik stel me zo voor dat degene die dat schreef voorbijgangers wilde troosten, hun wilde laten weten: je bent niet alleen. Misschien was hij, of zij, dronken en daarom wat labiel. Alleen heeft iemand anders daar later weer onder geschreven: 'Nee'.Want het is natuurlijk ook niet waar, helemaal niet iedereen is onzeker, sommige mensen denken nu eenmaal nooit over zichzelf na, vragen zich nooit af of ze het wel goed doen, ze wel overkomen zoals ze willen, en kennen dus ook de vertwijfeling niet die voortkomt uit de (vermeende) blik van een ander.
Zelf denk ik liefst zo min mogelijk over mezelf na, te benauwend en vermoeiend. Toch weet ik ondertussen heel zeker dat, inderdaad,all empires fall,en dat dit dus ook geldt voor ieders zorgvuldig gecureerde ego-rijk. Er komt een dag dat je inziet hoe dom je was, hoe fout je zat, dat je luchtkastelen hebt gebouwd, en dat de boel instort. Waarna je opnieuw zal moeten gaan bouwen. Uiteindelijk is dat de vraag waar het om gaat: wat komt er na de val van het rijk? Of nog beter: wat zou je willen dat er komt?
OpOneWorldlees ik een interview met de filosoof Milton Almonacid, die oproept om zo actief mogelijk mee te werken aan 'de ondergang van de westerse beschaving'. De marxistische econoom Yanis Varoufakis betoogt in zijn nieuwe boek dat het ordenend systeem van die beschaving, kapitalisme, inmiddels is ingeruild voor iets veel ergers, namelijk techno-feodalisme: wij zijn allen lijfeigenen die door Big Tech worden verhuurd. Het is een inzicht dat opvallend genoeg ook leeft in de hoek van alt-right en complotdenkers, alleen wijten ze hier de ondergang van hun Avondland nóg liever aan negenjarige trans meisjes, hijabs en de McKroket die geen vlees meer bevat. Ondertussen loopt de westerse samenleving op allerlei terreinen vast, van onderwijs tot jeugdzorg tot huisvesting, vinden Japanse wetenschappers microplastics in de wolken, en lees ik inThe New York Timesook nog eens dat de James Webb-telescoop onze theorieën over het universum onderuithaalt; ruimte en tijd zouden weleens andere wetten kunnen volgen dan gedacht.
Om maar te zeggen: wie nu nog denkt dat we op de oude manier verder kunnen, er niets aan het handje is zolang we die groene groei maar aangezwengeld krijgen, en kijk eens hoe goedkoop de energie van zonnepanelen is geworden, die let niet op. Het rijk is aan het instorten.
Misschien dat dat ook de TikTok-trend verklaart waarbij mannen gevraagd wordt hoe vaak ze aan het Romeinse Rijk denken. De trend ontstond doordat iemands echtgenoot antwoordde: iedere dag. Meer vrouwen gingen op onderzoek uit, talloze filmpjes volgden, en de hashtag #romanempire staat op meer dan een miljard meldingen, want kennelijk denken mannen echt heel vaak aan het oude Rome (behalve hier in huis, antwoord: nooit).
Omdat de invloed van dat rijk nog steeds doorwerkt in de huidige tijd, zo luidt de meest gangbare verklaring; zie riolering, het wegennet en imperialisme. Maar ook omdat het na meer dan duizend jaar viel. Door de oorzaken van die val te analyseren, is het idee, kunnen we ons eigen rijk wellicht behoeden voor hetzelfde lot; zie decadentie, polarisering en bedreigingen aan de grenzen.
Overigens kende het Romeinse Rijk ook al graffiti, veel van de teksten zijn nu nog te lezen, zoals deze, gevonden op een muur in Pompeï: 'We hebben in ons bed geplast'.
'Vrienden!' schreef iemand op Twitter, 'we moeten niet analyseren hoe het Romeinse Rijk eindigde, maar hoe het begon:this is not the empire we want.'Maar wat willen we dan wel? Een rijk van dans en spel, zou ik zelf zeggen, met technologie die mens en dier bevrijdt in plaats van domineert. Ik moet er alleen nog een mooi citaat of passende leus bij vinden, of misschien een gedicht? Idealiter is het in ieder geval iets wat zich goed laat vangen in gouden letters en een schoolhandschrift. Maar tot die tijd zie ik andermans dromen graag tegemoet op zo veel mogelijk muren!
De ondergang is te wijten aan trans meisjes, hijabs en de McKroket