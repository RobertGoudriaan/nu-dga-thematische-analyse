Toch ongelijker Economie

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
25 januari 2024
De rijken worden rijker, de rest niet of minder. Dat is het beeld van Nederland dat menig lezer vanDe Groenemet zich meedraagt. Onder economen is dit beeld controversieel.
Volgens een Rabobank-studie uit 2018 zou het gemiddelde huishoudinkomen al bijna veertig jaar vrijwel stilstaan en sterk achterblijven bij de economische groei, die vooral naar de hogere inkomens ging. CBS-econoom Peter Hein van Mulligen betwistte die stagnatie in zijn boekMet ons gaat het nog altijd goed(2020). Nog afgelopen oktober noemde hij de ongelijkheid in Nederland 'laag en stabiel', met verwijzing naar de Gini-coëfficiënt, de meest gebruikte maatstaf voor inkomensongelijkheid. Maar Alman Metten becijferde in 2020 in vakbladESBdat door gebrekkige meetmethoden bijna de helft van het inkomen van de hoogste inkomensgroepen onzichtbaar is voor het CBS, en dus voor Van Mulligen.
Wat is het nu? Stonden we decennialang stil en werd de verdeling schever? Heike Vethaak en Egbert Jongen van de Universiteit Leiden zochten het op verzoek van vakbond FNV uit voor de periode 1981-2021. Hun kloeke studie onder de titelStille wateren hebben diepe grondenwerd vorige week gepresenteerd. Een voorlopige tussenstand in de controverse.
Het goede nieuws is dat ons inkomen níet stilstond, vooral omdat vrouwen meer zijn gaan werken. Hun inkomen steeg met 3,4 procent per jaar (de arbeidsparticipatie van mannen veranderde nauwelijks). Verdeeld over alle Nederlanders gaf de toename in gewerkte uren door vrouwen (en vergeet de arbeidsmigranten niet, dacht ik erbij) ons een groei van inkomen van ruim een procent per persoon per jaar, na belasting en gecorrigeerd voor inflatie. Het gemiddelde inkomen in 2021 was daardoor ruim de helft groter dan in 1981: geen stagnatie dus.
Tweede vraag in de controverse: werd dat toegenomen inkomen nu steeds ongelijker verdeeld? Inderdaad, concludeerden ze in Leiden. En dat gebeurde vooral tussen 1981 en 1991, en opnieuw sinds 2011. Is het toevallig dat onder Rutte de scheefgroei hernomen werd? Opvallend is dat de jaren negentig met hun privatisering, welvaartsexplosie en bubbels vaak worden genoemd (ook door mij) als de tijd dat het misging met de sociaal-economische inrichting van Nederland. Maar die twee decennia waren zelf dus géén tijd van schevere inkomens.
De scheefgroei die volgde, bleef dankzij onze welvaartstaat - door herverdeling via belastingen, uitkeringen en toeslagen - beperkter dan de grotere scheefgroei in marktinkomens. Gecorrigeerd voor inflatie nam het besteedbaar huishoudinkomen van de tien procent Nederlanders met de laagste inkomens tussen 1981 en 2021 met 35 procent af, een enorme terugval. De volgende tien procent lage inkomens had slechts plus drie procent in veertig jaar, ongeveer niets dus. Maar de rijkste één procent ging 84 procent in de plus, en dehelebovenste helft van de inkomensverdeling ging er zestig tot zeventig procent op vooruit sinds 1981.
De groei voor succesvol Nederland was dus bijzonder gelijkmatig verdeeld. Ik liet dat op me inwerken. Uit onderzoek is bekend dat we onze inkomensgroei ervaren in vergelijking met die van onzepeersmet vergelijkbare inkomens. Dus alle hogere en middeninkomens - al die ambtenaren, experts, opiniemakers en bestuurders die beleid maken en verkopen - kunnen met droge ogen en oprecht beweren dat ze geen toenemende ongelijkheid ervaren in dit mooie land, en ook geen stagnatie. Om hen heen maakte vrijwel iedereen het prima en niemand bleef achter.
Ook belangrijk: de Gini-coëfficiënt mist dit soort scheefgroei in de 'staarten' van de verdeling goeddeels. De geleefde werkelijkheid van de onderste dertig procent van de inkomensverdeling was er echter een van stagnatie en achteruitgang ten opzichte van de middengroepen en de hoge inkomens. Die dat vanuit hún ervaring maar moeilijk kunnen geloven, en misschien wel te lang zijn doorgegaan met uitleggen dat Nederland een fijn egalitair land is, zoals premier Rutte in 2015 in de Kamer betoogde.
Juist door de breed gespreide groei van midden- en hogere inkomens bleef de groeiende ongelijkheid die er wel degelijk was wellicht miskend. Het is een conclusie die helpt om de verrassing te begrijpen die goed verdienend Nederland, varend op de Gini-coëfficiënt en op hun eigen beleving, op de avond van 22 november 2023 overviel.
De groei voor succesvol Nederland was bijzonder gelijkmatig verdeeld
Reageren?Bezemer@groene.nl