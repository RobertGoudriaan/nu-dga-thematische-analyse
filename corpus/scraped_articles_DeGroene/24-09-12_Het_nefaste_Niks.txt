Het nefaste Niks

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
12 september 2024
Wie ooit in een fout hotelin een foute badplaats heeft gezeten, en zo'n animator van dichtbij in het gezicht heeft gekeken, je weet wel, zo'n zongebruinde man die overdag het tafeltennistoernooi aanstuurt en 's avonds het groepsdansen, heeft diepe afgronden van verdriet en vunzigheid vermoed achter die onbewogen grijns.
Zo'n personage leent zich perfect voor een roman van Dimitri Verhulst, die in zijn schrijven eeuwig gefascineerd is door het menselijk falen. De lulligheid van het leven, de futiliteit van pogingen om aan de lulligheid te ontsnappen.
Zijn animator, Alex, een man van middelbare leeftijd, is na het faillissement van zijn bedrijf en daaropvolgend zijn huwelijk bij dit baantje op Mallorca terechtgekomen. Dat Alex wat ouder is, is geen probleem; de jeugd van tegenwoordig doet toch maar moeilijk over genderneutrale wc's en ongewenste intimiteiten. In het geval van Alex zijn alle intimiteiten gewenst: de ene na de andere eenzame vrouw mag voor een nachtje gebruik van hem maken. Hij lijkt dit enigszins gelaten te ondergaan; hij minacht uiteraard het volk dat hem betaalt om te worden vermaakt. De vrouwen zijn wél tevreden, want Alex is bevlogen in het 'bellettristisch beffen', een uitvinding van hem, dat wil zeggen letter voor letter met de tong een gedicht ('onepisch vers') uitschrijven (dat gedicht komt zo nog terug).
Deze roman doet nog het meest denken aan een reeks smakelijk aangedikte anekdotes die worden opgelepeld in een kroeg. De sterke verhalen worden afgewisseld met sleetse maatschappijkritiek als: 'ze hadden liever Black Friday dan de Dag van de Arbeid' en 'in het Westen had men zijn vrije tijd ingeleverd om zijn vrije tijd te kunnen betalen'. Ook de lolligheid is onophoudelijk, en niet heel zorgvuldig geselecteerd. De bittere ernst van veel (jonge) schrijvers is zeker niet alles. Maar neem een grapje als dit: 'Animatoren. Je denkt dat ze zijn besneden. Maar in werkelijkheid is hun voorhuid gewoon afgesleten.' Dit is niet de eerste keer dat je die grap maakt, denk je steeds.
Over de stijl kan ik alleen maar zeggen: je moet ervan houwen. 'Klootjesvolk, bedrijvig met dolle duiken in het zwembad, heimelijk kwijlend naar wie topless de tepels vol vitamine D liet stromen.' Probeer die zin maar eens drie keer hardop uit te spreken. Ik vermoed dat dit gewoon een cultuurverschil is, dat ik met mijn Hollandse zuinigheid de barokke Belgen soms moeilijk te verkroppen vind. Zij lijken een hogere tolerantie te hebben voor taalacrobatiek. Maar het is gewoon vermoeiend, de stoet taalgrapjes die voorbijkomt, de alliteratie, het binnenrijm, de woordspelingen.
De werkelijke tragiek van Alex en van het hotel verdwijnt achter de eindeloze bijvoeglijke naamwoorden die die tragiek vorm zouden moeten geven. Alles is grotesk: lijnen coke zijn 'dik als volgevreten naaktslakken', het cliënteel van het hotel is 'achterlijk en lomp', het hotel zelf 'uitermate geschikt als set voor een post-apocalyptische film', de muziek bestaat uit 'slijmerige songs', sangria is 'toeristenvocht', een bikinibroekje is een 'reetveter', mensen zijn 'alle dagen dronken' en berijden 'vele decimeters pik'.
Meerdere personages overpeinzen de dood, of verlangen ernaar: 'de onvermijdelijke oernacht. Het nefaste Niks. Dat geluk hadden we tenminste nog, de zinloosheid.' Maar echt serieus kun je ze niet nemen, deze wendingen richting het existentiële. Het is jammer, want Verhulst is óók echt heel goed in brok-in-je-kelerige triestheid. Alleen komt het in deze roman niet naar voren. Een enkele keer wordt aan zijn talent hiervoor herinnerd. Een jonge vrouw, ongewenst en alleenstaand moeder, verliest haar kleuter in het hotelzwembad. In de koelcel werpt ze nog een laatste blik op hem: 'Zo verdronken leek hij heel hard op zijn vader.'
Achter de lolligheid en lelijkheid schuilt ook oprechte maatschappijkritiek. Vooral het 'onepisch vers' waar de roman mee wordt afgesloten is een klaagzang, bijna een bluesnummer, dat het gedachtegoed achter de roman expliciet maakt: 'ja leun gerust iets meer achterover/ met je gebenedijde benen open/ en daartussenin wat chips/ met zout/ dat niet door jou werd uitgezweet'. Gewetenloos consumeren ten koste van anderen, en nog vinden dat je het verdiend hebt ook; daar gaat deze roman over.
De vraag is of het Verhulst met deze brallende kroegmoppen lukt om die wrange boodschap over te brengen. Wil hij de lezer wakker schudden door hem een spiegel voor te houden, en isBechamel Muchodus een waarheidsgetrouw portret van de leegte van onze maatschappij? Of wordt hier lelijkheid met lelijkheid vergolden?
Alex, zoals hij daar aan de toog zit met zijn karafje rode wijn, heeft inderdaad verdriet gekend, zoals je al vermoedde toen je hem zag bij het tafeltennistoernooi. Hij is niet op aarde gezet om ons te vermaken. Dat is je inmiddels wel duidelijk gemaakt, terwijl de krachttermen en lichaamssappen je om de oren vlogen. Je verlangt terug naar de animator zoals je 'm kende: een mysterieuze figuur, met een bevroren glimlach en een inhoud om naar te gissen.
Zoals Alex daar aan de toog zit met zijn karafje rode wijn
Fred Debrock / ID Photo | Dimitri Verhulst, eeuwig gefascineerd door menselijk falen  DIMITRI VERHULST Bechamel Mucho Atlas Contact, 174 blz.