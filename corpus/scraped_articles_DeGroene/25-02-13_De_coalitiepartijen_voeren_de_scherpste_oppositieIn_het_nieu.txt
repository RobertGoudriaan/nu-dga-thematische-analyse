De coalitiepartijen voeren de scherpste oppositie In het nieuws

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
13 februari 2025
Termen als 'aardverschuiving' zijn populair in Den Haag, niets zo fijn als de dramatiek van een ommezwaai. Het probleem? Meestal valt het wel mee in Nederland en is er vooral stuivertje gewisseld tussen partijen met een vergelijkbare ideologie: linkse kiezers stemmen dan op een andere linkse partij terwijl rechtse kiezers de voorkeur geven aan een andere variant binnen de stromingen waarin ze electoraal al zwommen.
Maar na de stembusgang van 22 november 2023 waren politicologen het eens: dit was wel degelijk een aardverschuiving. Wie het politieke landschap indeelt in drie hoofdstromingen - links, centrum-rechts en radicaal-rechts - zag dat voorheen linkse kiezers rechtser stemden en dat centrum-rechtse burgers uitweken naar radicaal-rechts. Links was in honderd jaar niet zo klein geweest terwijl radicaal-rechts nooit eerder zo groot werd.
Terwijl het land nog natrilde, vroeg de redactie van dit blad zich af hoe je hier verslag van doet. Het volgen van de Kamerdebatten of analyseren van wetsvoorstellen was niet genoeg, nu voor het eerst in de geschiedenis een radicaal-rechtse partij in het centrum van de macht zit. Om de stemming in het land te vangen, besloten we negen heel uiteenlopende landgenoten langere tijd te volgen. Van enthousiaste PVV-stemmer tot Syrische vluchteling en van een leraar uit Enschede tot een boer die hoopt verlost te worden van alle regeldruk. We volgden hen in de dagen na de verkiezingen, tijdens de formatie en de eerste regeerperiode van het kabinet-Schoof.
Uit het verhaal dat we deze week publiceren(zie pagina 22)blijkt dat het land verandert, of in ieder geval de sfeer. De middelbareschoolleraar doet soms aan zelfcensuur, ze vermijdt het bespreken van politiek in de klas. Een ambtenaar slikte tranen weg toen hij het coalitieakkoord las en de melkveehouder gelooft nog steeds in de plannen van de BBB. Dat er op zijn erf nog geen verlichting voelbaar is, komt volgens hem vooral door bureaucraten in Brussel en de Raad van State.
Terwijl de sfeer in het land verandert, lijdt juist het politieke hart ervan, Den Haag, aan een verlammende stilstand. Wie een vrij simpele definitie van politiek succes hanteert - de verlangens van burgers bestendigen in papier - moet vaststellen dat dit kabinet bijzonder weinig resultaat boekt. Dat blijkt uit een ander onderzoek van dit weekblad(zie pagina 18).In de wekelijkse ministerraad hakt het kabinet nauwelijks knopen door, het stuurt bijzonder weinig wetten naar het parlement en in de Eerste Kamer, het eindstation van een wetgevingsproces, was het deze eeuw niet eerder zo stil.
Ruim een half jaar na het aantreden van dit kabinet is dit misschien wel de belangrijkste conclusie: achter de gezwollen taal schuilt opmerkelijk weinig dadendrang. De vraag is of dat voor de betrokken politici echt erg is. Neem bijvoorbeeld de PVV-stemmer die door dit weekblad werd gevolgd. Ook zij klaagt over dit kabinet, maar neemt het Geert Wilders en zijn bewindspersonen niet kwalijk. Daarmee is ze behoorlijk representatief, zo blijkt uit recent opinieonderzoek van Ipsos I&O. Ook zij zagen dat dit kabinet impopulair is maar dat de PVV buiten schot blijft. 'Veel kiezers geven aan dat zij het idee hebben dat Wilders met zijn spraakmakende uitspraken in de media en op sociale media invloed uitoefent op het kabinetsbeleid, zonder dat hij er officieel deel van uitmaakt', schrijven de onderzoekers.
Wekelijks zie je dat terug in Den Haag. De scherpste oppositie tegen dit kabinet komt veelal vanuit de coalitiepartijen zelf. Wilders sneerde tijdens het eerste debat met de premier dat hij het 'slappe hap' vond, twee weken geleden verweet hij een minister een 'flutreactie'.
Toen dit kabinet eindelijk dekking vond voor een belastinggat - verhoog het hoogste btw-tarief met 0,4 procent - sneerden de partijleiders die dit kabinet samenstelden dat dat geen oplossing is. Maar keer op keer blijkt daarbij dat Wilders het beste is in oppositie voeren tegen zijn eigen geesteskind: het meest rechtse kabinet ooit. Hij weet dat je niet per se aan wetten hoeft te sleutelen om een land ingrijpend te veranderen.
Achter de gezwollen taal van dit kabinet schuilt opmerkelijk weinig dadendrang