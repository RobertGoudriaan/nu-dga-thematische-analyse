Sinistere plannen Technologica Marcel Möring

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
30 november 2023
We leven in een meningensamenleving waarin kennis niet een voorwaarde is om iets te vinden.
Saskia en Serge zongen dat het de kleine dingen zijn die het doen, maar ik geloof eerder dat het de onverwachte dingen zijn.
'Ik had vroeger een lepel voor linkshandigen', zegt mijn vrouw.
Een fractie van een seconde waarin ik denk dat het een grapje is en weer een fractie van een seconde later het besef dat ze het meent.
'Hoe kun je nou een lepel voor linkshandigen hebben?' zeg ik. 'Een lepel is as-symmetrisch. Die heeft geen verschillende kanten.'
'Toch had ik er een.'
'Hoe ziet een lepel voor linkshandigen er dan in godsnaam uit?'
Haar uitleg. Dat ze als jong meisje gedwongen werd te eten als een rechtshandige maar zo ongelooflijk linkshandig was dat ze een lepel niet op een goede manier naar haar mond kon brengen. Daarom kreeg ze er een waarbij de kom haaks op de steel stond.
Ik begrijp ineens waarom linkshandigen een lagere levensverwachting hebben dan rechtshandigen.
Als ik eerlijk ben moet ik toegeven dat ik de klachten van de linkshandige medemens altijd met een korreltje zout nam. Ja, goed, je doet de dingen andersom en vroeger werd je gedwongen tot iets wat tegen je natuur ingaat, maar tegenwoordig is dat toch geen probleem meer? En wat maakt het eigenlijk uit, links of rechts?
Veel dus. In ieder geval meer dan ik ooit dacht.
Waarom had links ooit zo'n kwade roep? In het Latijn is links 'sinister', waar ons begrip sinister uit voortkomt: griezelig of onheilspellend. Ik herinner me dat links opkomen op het toneel in de Middeleeuwen een negatieve betekenis had: dit personage is niet te vertrouwen. Over politiek links zullen we maar zwijgen. Dat wordt wereldwijd sinister gevonden.
Ooit moet het idee zijn ontstaan dat links verkeerd was. Alleen omdat linkshandigheid anders is? Is het net zoiets als de fabel dat je moet uitkijken met roodharigen, want die zijn losbandig en wild?
De mens is geneigd ergens iets van te vinden ook al weet hij er niets van. Zie de verkiezingsprogramma's. Er wordt in die programma's veel gevonden, maar een recordaantal partijen wil ze niet meer laten doorrekenen om te kijken of ze eigenlijk wel uitvoerbaar zijn. 'Het CPB berekent van alles de kosten, maar van niets de waarde', zegt Marijnissen (SP). Dat is alsof je in een huishouden een half jaarinkomen uitgeeft aan een reis om de wereld, omdat dat van waarde is, en negeert dat je de rest van het jaar ook nog moet eten. Waarom onttrekt het waardevolle zich aan de logica van het huishoudboekje? Alleen als je de prijs kent van iets van waarde kun je afwegen wat je ervoor over hebt, en wat je ervoor wil laten staan.
De partijen die afhaken hebben kritiek op de methodes van het CPB. Daar is misschien iets op aan te merken, maar mij doet die opstelling vooral denken aan het toegenomen wantrouwen jegens de wetenschap. Dat was al voor de coronacrisis zo, maar toen die uitbrak waren de 'alternatieve waarheden' helemaal niet meer van de lucht. Stikstof idem dito. We zwijgen maar over theorieën waarin de aarde plat is, overheerst wordt door reptielmensen die sinistere plannen hebben en de witte medemens die plaats moet maken voor anderskleurigen. Deskundologen verklaren de opkomst van zulke ideeën uit een toegenomen wantrouwen jegensthe powers that be,want die zijn technocratisch en bekommeren zich niet om 'ons soort mensen'. Ik geloof daar niets van. Het ligt aan het onderwijs. Als daarin weinig aandacht is voor techniek en technologie, filosofie en logica en elke mening even waardevol moet zijn, kweek je een generatie van burgers voor wie kennis niet voorafgaat aan een mening.
Gisteren zag ik een jonge vrouw die verontwaardigd riep dat de Palestijnen 'daar' altijd hebben gewoond en dat Israël pas sinds 1948 een staat is. Wat hebben die joden daar te zoeken? Ja, goede vraag. Mij is het daar te warm, het eten is klote en het beleid van de regering staat mij niet aan. Maar dat laat onverlet dat er ook nog zoiets is als de geschiedenis, die onweerlegbaar aantoont dat in dat gebied Palestijnen en Joden en ook nog wat andere volkeren woonden. Ik begrijp de verontwaardiging over de manier waarop het Israëlische leger het Hamas-probleem oplost, maar als je over Israël/Palestina spreekt is een beetje kennis nooit weg.
We leven in een meningensamenleving waarin kennis niet een voorwaarde is om iets te vinden. De situatie in de wereld wordt besproken door bekende Nederlanders en mensen die van voetbal houden. Ze zijn niet uitgekozen vanwege hun intellectuele capaciteiten, maar omdat ze nu eenmaal op televisie zijn en iets vinden.
Misschien heeft het met het internet te maken dat we nog zo weinig waarde hechten aan kennis. Vroeger kende ik iemand die beweerde dat hij helemaal niets hoefde te weten omdat hij, dankzij het internet, alles kon opzoeken. Je kunt inderdaad veel opzoeken, maar je hebt kennis nodig om de resultaten van de zoektocht op waarde te schatten. Bovendien werkt kennis twee kanten op. Het stelt je niet alleen in staat gefundeerd iets te vinden, maar het confronteert je eigen onbewuste aannames ook met eerder opgedane feiten.
Maar dat is mijn mening.
Ooit moet het idee zijn ontstaan dat links verkeerd was. Net zoals roodharigen?