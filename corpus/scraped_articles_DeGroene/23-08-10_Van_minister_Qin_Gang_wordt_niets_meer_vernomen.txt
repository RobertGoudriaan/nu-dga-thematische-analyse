Van minister Qin Gang wordt niets meer vernomen

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
10 augustus 2023
Beijing- Eerst was hij medewerker van een Amerikaans persbureau. Daarna begon zijn bliksem carrière: woordvoerder Buitenlandse Zaken, chef protocol,
ambassadeur in Washington, staatsraad, lid van het Centraal Comité, minister van Buitenlandse Zaken. De opmars van de 57-jarige Qin Gang naar China's hoogste regionen leek onstuitbaar. Hij had dan ook de machtigste patroon die een Chinees zich wensen kan: Xi Jinping zelf. Dat maakt zijn val en verdwijning des te mysterieuzer.
Op 25 juni werd Qin Gang voor het laatst gezien. Henry Kissinger en andere topfiguren kwamen naar Beijing, er waren belangrijke internationale verplichtingen, maar China's minister van Buitenlandse Zaken liet verstek gaan. Na een maand kwam de mededeling dat hij was vervangen door zijn voorganger Wang Yi. Er werd niet bij verteld waarom. De woordvoerder van BZ kreeg daarover twintig vragen van buitenlandse correspondenten; ze beantwoordde er niet een, en geen woord over die vragen in de officiële notulen. Qins naam verdween van de website van BZ.
Kort na zijn verdwijning was de buitenlandse pers verteld dat Qin gezondheidsproblemen had. Maar die blijken niet van fysieke maar politieke aard. Waarom is hij in ongenade gevallen? Zelden heeft de geruchtenmachine in Beijing zo snel gedraaid. Hij had in Amerika bij een befaamde Chinese tv-host een buitenechtelijk kind verwekt. Hij was betrapt op corruptie, of weggewerkt door de antipathieke Wang Yi, die in de Partij zijn superieur is. Hij was een dubbelspion. Of was deze agressieve diplomaat afgeweken van de officiële lijn, die is vastgelegd in het Denken van Xi Jinping over Diplomatie?
De verwarring werd nog groter. Qin bleek nog steeds staatsraad (een soort minister zonder portefeuille) te zijn en zijn naam verscheen toch weer op de BZ-site. Teken van onenigheid aan de top? Machtsstrijd? We weten het niet. Xi Jinping kent geen genade met mensen die hij niet meer vertrouwt, hoe belangrijk ze ook zijn. Zoals de twee topgeneraals van het korps dat de kernraketten bedient. Ook zij zijn in ongenade gevallen en verdwenen. De twee waren door Xi zelf geselecteerd. Als zijn eigen protegés ten val komen, kan dat een aantasting van zijn almacht verraden. Maar wat de zaak-Qin Gang vooral verraadt is de volmaakte ondoorzichtigheid van de Chinese politiek. En dat niemand veilig is die de hoogste leider heeft mishaagd.