Eén op de drie vrije kiezers helpt de vrijheid graag om zeep In het nieuws

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
19 september 2024
'Je moet vechten voor je vrijheid. Dat maakt vrijheid zo vermoeiend', stelt de Duitse historicus Ilko-Sascha Kowalczuk in deze editie vanDe Groene(pagina 16), in het kader van een serie interviews over angst. In een essay verderop (pagina 46) komt de Amerikaanse historicus Timothy Snyder tot een soortgelijke conclusie. Te gemakkelijk associëren we vrijheid met de afwezigheid van beperkingen, concludeert hij. In werkelijkheid betekent vrijheid ook het nemen van moeilijke beslissingen, die soms zelf onze vrijheid beknotten, aldus Snyder. Hij voert de Oekraïense president Zelensky op die, net als vele landgenoten, besloot niet te vluchten toen Rusland zijn land binnenviel.
Beiden spreken tegen een achtergrond van een thuisland waar democratische vrijheden door kiezers worden afgewezen. Een groot deel van het Amerikaanse electoraat wenst een terugkeer van de autoritaire Donald Trump. In Duitsland behaalt de extreem-rechtse AfD de ene na de andere stembusoverwinning. Kowalczuk ziet dit als een uiting van een 'verlangen naar een autoritaire gemeenschap'.
Dat niet alleen Amerika en Duitsland kampen met een aanval op de democratie en haar vrijheidsidealen, is extra reden om kennis te nemen van de gedachten van deze historici. In de kluwen aan verklaringen wijzen zij erop dat autoritaire tendensen niet zozeer ontstaan, als wel opleven. Antidemocratische stromingen zijn altijd onderdeel van de moderne westerse politieke geschiedenis geweest, weten Snyder en Kowalczuk. Amerika ging op een gegeven moment zo in zijn vrijheidspropaganda geloven dat het vergat hoezeer fascisme ook in eigen land altijd een voedingsbodem heeft. Oost-Duitsland heeft een antiliberale traditie met wortels tot diep in de negentiende eeuw. En ook in West-Duitsland heeft één op de drie kiezers autoritaire voorkeuren.
Dat cijfer - één op de drie heeft liever de sterke man - is overigens een constante in westerse democratieën. De harde kern van Trumpvolgelingen is ook ongeveer zo groot. De grote politieke vraag van dit moment is dan ook: hoe te voorkomen dat die éénderde kan uitgroeien tot een meerderheid of macht kan uitoefenen over de rest?
Zowel uit Duitsland als in de VS komen antwoorden op deze vraag. Het enthousiasme waarmee centrum-rechts in Duitsland het succes van extreem-rechts (en het verlies van links) onthaalt, is precies wat deze stroming nodig heeft om door te breken naar de macht. Trumpisme kon dominant worden doordat gematigder Republikeinen gewillig meebewogen. Nederland wist de invloed van uiterst rechts beheersbaar te houden, totdat de VVD besloot dat het opportuun was om Geert Wilders de hand te reiken. De les: hoed u voor de faciliterende machten in het midden, minstens zoveel als voor het antidemocratische gevaar zelf.
De tweede les is het vechten voor vrijheid, waar Kowalczuk het over heeft. Die strijd vereist een invulling van wat vrijheid betekent, op basis van het klassieke filosofische onderscheid tussen positieve en negatieve vrijheid, oftewel de vrijheid waartoe en de vrijheid waarvan. In de jaren tachtig en negentig, laat Snyder zien, lag de nadruk op het tweede. Politiek was 'puinruimen', er werd gedereguleerd en geprivatiseerd. Inmiddels is het accent weer op positieve vrijheid komen te liggen. In de VS staan bijvoorbeeld de vragen over lichamelijke zelfbeschikking en de materiële basisvoorwaarden voor een stabiel en kansrijk leven centraal bij de campagne van de Democraten. De Republikeinen riposteren met aantijgingen van 'marxisme', alsof de Berlijnse Muur nog staat. Het is illustratief voor de blik achteruit die uiterst rechts kenmerkt. Ook de Europese varianten van deze stroming draaien om herstel van een geïdealiseerd verleden. Zo bezien loopt de strijd tussen vrij en onvrij parallel met een strijd tussen verleden en toekomst.
Geen van deze twee dubbele krachten heeft bij voorbaat de overhand. De vrije toekomst moet worden veiliggesteld, elke verkiezing weer. 'Of we vrij zullen zijn, hangt van ons af - niet alleen van wat we doen, maar ook van waarom we het doen: onze idealen', aldus Timothy Snyder. Alles begint, kortom, bij het helder formuleren van deze idealen.
De les: hoed u voor de faciliterende machten in het midden