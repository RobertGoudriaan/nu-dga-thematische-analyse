Op zoek naar het licht

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
1 juni 2023
KLASSIEKE MUZIEK Carl Nielsen
Carl Nielsen. Ik stond voor het Deense huis waar hij opgroeide, niet ver van Odense op het eiland Funen, nu met bruggen en tunnels aan het vasteland geketend. Het was een lief, wit monument met rieten kap. Het landschap was lieflijk, zacht golvend Teletubbie-land. Odense, waar sprookjesschrijver Hans Christian Andersen werd geboren, was een prachtig, vredig stadje. De grandeur kwam van de zee, die rondom Funen deze lieflijkheid belegerde met woeste baren.
Zo wordt alles metafoor. Nielsen leefde van 1865 tot 1931 muzikaal in een toestand vansplendid isolation,al bereisde hij Europa, waar hij toporkesten dirigeerde, al woedde daar soms oorlog, en doorstond hij psychisch diepe dalen. Maar ze hielden niet lang, en zijn muziek bleef het sprookje van zijn jeugd, die hij beschrijft in een vrolijke autobiografie. Men was het volk, men blies trompet en streek de fiedel. Dat boerse licht zou in zijn muze altijd blijven schijnen, al was hij er tegen het einde van zijn leven somber klaar mee.
Een man en zijn milieu vallen samen in zijn zes symfonieën. Reinbert de Leeuw haatte Nielsen bloederig. Ik voel haat-liefde. De naïviteit is niet eeuwigheidsbestendig, de blijmoedigheid een iets te hardnekkig optimisme, hoewel Nielsen het beklemd kan laten spoken. Maar op de achterkant van die medaille zie je een verlate Haydn, die in een doorgedraaide wereld maat hield en zich niet had laten opvreten door postromantisch fatalisme; die à la Haydn wilde ideeën kon verpakken in een voor iedereen bevattelijke vorm. Ongelooflijk ook hoe een deeltijdgenoot van Strauss, Stravinsky, Schönberg en Bartók zo onverstoorbaar authentiek zijn eigen koers bleef varen. De symfonieën vertolken een keiharde, plompverloren, in de context van hun tijd anachronistische levenslust. Ze willen als jong vee naar buiten, waar een doodgewaande ongerepte wereld klare wijn schenkt. DeDerdeheeft de bijnaam 'Sinfonia Expansiva', deVierde heet 'Het Onuitblusbare'. Tegen die onverzadigbare energieën moet je kunnen, maar met de jaren ga je meer van goede moed houden. En zo getapt was Nielsen ook weer niet. DeVijfdeenZesdezijn met haydniaanse spaarzaamheid knotsgek ketende stukken, uiterlijk conventioneel maar innerlijk van God los. 'Een kind spelend met dynamiet', schreef een helhorende criticus al over deEerste symfonie. Wat houd ik van de geweldige climaxen in de eerste delen van deDerdeen deVierde symfonie,waar Nielsen wordt gegrepen door zijn uitdijende krachten als een kind dat voor het eerst de bergen ziet. Je begrijpt waarom de Italiaanse dirigent Fabio Luisi vond dat hij de symfonieen op moest nemen. Zijn Nielsen-cyclus is meteen een van de beste. Wat leest hij de noten goed, en hun verborgen spanningen. Enerverend de vurigheid en een extreme expressieve beweeglijkheid die per maat van kleur kan veranderen. Luisi hoort het licht dat Nielsen zocht, en dat is altijd een groots doel, omdat het zoveel duisternis moet overwinnen.
Bas van Putten
Nielsen, The Symphonies.Danish National Symphony Orchestra o.l.v. Fabio Luisi. DG, drie cd's
Georg Lindstrøm | Carl Nielsen, circa 1908