Een nieuwe linkse kerk Kroniek van een progressieve vrijage (3)

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
3 augustus 2023
De linkse samenwerking schaakte maandenlang op twee borden. Meerdere draaiboeken lagen klaar en zelfs over die moeilijke leiderschapsvraag bestonden al ideeën. Toen het kabinet viel werd binnen één week Frans Timmermans binnenskamers gekroond.
Er heerst verraderlijke lichtheidin het Skatecafé. Het zijn de laatste dagen van juni en niemand hier kan bevroeden dat het kabinet over anderhalve week zal vallen. Grofweg driehonderd PvdA'ers en GroenLinksers hebben zich verzameld in deze hippe loods in Amsterdam-Noord om met elkaar de 'linkse zomer' in te luiden. De aankondiging belooft dat het zal gaan over het discussiestuk van de ideologische instituten van beide partijen en over systeemverandering, solidariteit en gelijkwaardigheid. En hoewel op eerdere avonden thema's als migratie endegrowthnog iets van debat konden ontlokken, gaat het er hier braaf aan toe. Scherpe tegenstellingen zijn ook niet de bedoeling, geven mensen uit beide partijtoppen toe. Dit is vooral een 'beleving', de laatste editie van een serie van elf bijeenkomsten verspreid over het land waarbij leden elkaar over en weer kunnen ontmoeten.
Jesse Klaver klimt op een picknicktafel. Hij vertelt enthousiast over hoe hij zich de afgelopen maanden in de sociaal-democratie heeft verdiept, vooral in de 'doorbraakperiode', een moment in het naoorlogse Nederland waarop progressieven hun hokjes verlieten en samensmolten in één beweging: de PvdA. 'Toen had je nog zuilen', zegt Klaver. 'Dan dronk je op zondagochtend bijvoorbeeld wijn en at je een hostie, nu drink je op zondagochtend een glas havermelk. Dat is voor sommigen van ons haast ook een religie geworden.'
De menigte lacht, maar twee dagen later zegt Klaver op zijn werkkamer dat in het grapje bittere ernst ligt besloten. 'Ik ben opgevoed in het rooms-katholieke Brabant, met tradities en liturgie. Symbolen en rituelen zijn belangrijk, dat soort toneel geeft inkleuring, het zijn ankers. Maar zodra die ankers dogma's worden en ervoor zorgen dat je elkaar niet meer ontmoet, heb je een probleem. Een brede volksbeweging moet dat tegengaan. Of je nou een gehaktbal eet of een glas havermelk drinkt, het mag nooit religie worden en ons verdelen.'
Wat hij maar wil zeggen: focus op dat wat gezamenlijk is. En toegegeven, de bijeenkomst in het Skatecafé heeft inderdaad de trekken van een katholiek samenzijn: er is veel retoriek en symboliek, maar weinig scherp debat. 'Dit soort gezamenlijke bijeenkomsten, dezemeet-ups,kun je inderdaad zien als de kerkgang', zegt Klaver. 'Wij zijn nu samen op zoek naar hoe je idealen viert en hoe je elkaar treft.' Inmiddels is hij zelf ook veranderd. En niet voor het eerst, zo geeft hij toe. Hij is minder naïef geworden over macht, heeft het geloof verloren dat je 'met alleen een goed idee er komt' en hij vindt dat 'links weer moet leren vechten'. Ook noemt hij zichzelf sinds enkele maanden steeds vaker een 'groene sociaal-democraat'. Een week na de kabinetsval wordt hij lid van de PvdA.
Wanneer Klaver de picknicktafel weer verlaat, springt er een presentator op die aankondigt dat ze een groepsspel gaan spelen. Op de grond is met tape een lijn getrokken. Er zullen stellingen klinken en op basis van je antwoord moet je aan een van de kanten van de streep gaan staan. Al snel klinkt die ene existentiële vraag door de microfoon: bent u optimistisch of pessimistisch over de linkse samenwerking? Massaal beweegt de massa zich richting het optimistische vak. 'Ik ga het moeilijker maken', zegt de presentator. 'Gaat het te snel of te langzaam?' De menigte beweegt zich naar 'te langzaam'.
Slechts zestien mensen blijven eenzaam achter in het sceptische hoekje dat vindt dat de fusietrein te snel gaat. 'Iedereen ziet ons hier alleen staan', zegt een lokale GroenLinks-bestuurder. Een PvdA'er die ook tegen samenwerking is vult haar aan. 'Alle prominenten staan daar!' Ook op andere ledenavonden ging het zo, alleen in Groningen is het PvdA-Kamerlid Henk Nijboer nét aan de sceptische kant van de streep gaan staan. Op de avond in Amsterdam staat Klaver van een afstandje naar het lijnenspel te kijken. Vanuit een andere hoek kijkt ook de Amsterdamse PvdA-wethouder Marjolein Moorman toe. Klaver en Moorman zijn fusievoorstanders van het eerste uur. En hoewel ze op dat moment allebei nog nadenken over of zij de leider kunnen zijn van die nieuwe linkse beweging, zullen ze binnen enkele weken gepasseerd worden voor Frans Timmermans. Maar ook dat weet op dat moment nog niemand.
De kabinetsval heeft veel veranderd.In slechts twee weken tijd zijn er binnen de linkse samenwerking ingrijpende keuzes gemaakt: er komt één gezamenlijke lijst, één verkiezingsprogramma en één boegbeeld. Daar is twee jaar lang naartoe gewerkt, met vallen en opstaan. Dit voorjaar nog had het gezamenlijke project het bij vlagen moeilijk. De partijen waren samen de Provinciale-Statenverkiezingen ingegaan, hadden daar een prima uitslag geboekt en als gevolg kropen ze in de Eerste Kamer zonder enige frictie gebroederlijk bij elkaar. Maar bij de formaties in de provinciehuizen lieten met name sociaaldemocraten GroenLinksers soms met verrassend gemak los. Zij verkozen macht op de korte termijn boven idealen en samenwerking.
Ook uit Brussel kwam slecht nieuws. Bij de Europese verkiezingen van volgend jaar doen de partijen niet mee met een gezamenlijk verkiezingsprogramma, terwijl de steun onder leden daarvoor groot is. Het probleem? De PvdA'ers zijn onderdeel van de zeer grote sociaal-democratische familie, de GroenLinksers van een veel kleinere groene club. En hoewel met name PvdA'ers in Europa erg voor hechtere samenwerking zijn, is de Brusselse GroenLinks-leider Bas Eickhout afhoudend. 'Grappig genoeg is dat voor ons best een opluchting', zegt een Haagse PvdA'er. 'Dat zij een keer op de rem trappen en niet wij.'
Tegen die achtergrond woedt er dit voorjaar nog een ander debat tussen beide partijbesturen. Zij buigen zich over een ledenvoorstel dat op het eerste gezamenlijke partijcongres in Den Bosch met grote meerderheid is aangenomen: er moet een referendum komen over de vraag of de partijen bij een volgende Tweede-Kamerverkiezing samen meedoen. 'Dat was vooral een stok achter de deur', zegt Frank van de Wolde die de motie indiende namens RoodGroen, een club van leden uit beide partijen die de samenwerking aanjaagt. 'Zodat als het kabinet valt er hoe dan ook een ledenraadpleging komt.'
De puzzel die de partijbesturen samen moeten leggen is: wanneer en hoe schrijf je zo'n ledenraadpleging uit? De innig samenwerkende partijen vallen terug in hun oude gedrag. Voor GroenLinks kan het niet snel genoeg gaan. Zij zijn bang dat het vuurtje uitdooft. 'Elke keer als we een stap naar voren zetten, zag je dat zij die hier wel aan werken maar niet volledig overtuigd zijn toch weer twijfelen', zegt een GroenLinkser die nauw betrokken is bij de samenwerking. 'Daarom moeten we constant de druk erop houden.'
De PvdA vindt dat eerst alle lopende ledengesprekken afgerond moeten zijn en dat je pas daarna zo'n ingrijpende vraag mag voorleggen. Het mag op geen enkele manier op een top-downproces lijken. Als het PvdA-bestuur tijdens onderlinge gesprekken opnieuw begint over 'procesrechtvaardigheid', schrikken ze bij GroenLinks. Het is de term die door PvdA-voorzitter Esther-Mirjam Sent in de afgelopen twee jaar op cruciale momenten is gebruikt bij het vertragen van fusiestappen.
Een andere zorg binnen de partij van Sent is of je een ledenraadpleging direct na een kabinetsval wel kunt beloven. 'GroenLinksers geloven dat je alles wel oplost in het moment', zegt een ingevoerde PvdA'er. 'PvdA'ers vragen zich altijd sneller af of zoiets praktisch wel kan.'
Uiteindelijk worden de partijen het eens over een grof tijdsplan: vlak na de zomer zullen de partijbesturen een besluit nemen over wanneer ze aan de leden de vraag voorleggen over wel of niet gezamenlijk meedoen met de Tweede-Kamerverkiezingen. Waarschijnlijk zou dat dan oktober of november worden. Daarna kan de publieke zoektocht naar een nieuwe leider beginnen.
Dat laatste is altijd angstvalligvooruitgeschoven. Eerst moesten 'de inhoud' en 'de vorm' zijn bepaald en pas daarna 'de poppetjes'. Een te vroeg gesprek over leiderschap kan alles opblazen. 'Het rare is dat wij allemaal weten dat die keuze de grootste impact heeft op wat uiteindelijk het verkiezingsresultaat wordt', zegt Klaver een week voor de kabinetsval. 'Maar om überhaupt bij dat resultaat te komen is het de grootstebottleneck.'
Toch ging het er wel over het afgelopen jaar, maar dan in absolute stilte. Binnen een zeer select gezelschap kwam een aftastend gesprek op gang. Marjolein Moorman werd in september door haar partij gepolst of ze 'erover wilde nadenken'. Klaver komt in die tijd bij haar thuis eten, ze drinken regelmatig een kopje koffie. Ook Frans Timmermans is door zijn partij gevraagd het te overwegen en spreekt al sinds vorig najaar met zowel Attje Kuiken als Jesse Klaver. Ondertussen beginnen mensen rondom de GroenLinks-leider steeds vaker de naam van Klaver zelf te noemen als het gaat over toekomstig leiderschap.
Zo zijn er drie kandidaten, al zijn er ook andere namen die rondzingen maar intern nooit serieus worden overwogen. Zoals burgemeester Ahmed Aboutaleb. Iedereen weet dat delawand-ordersociaal-democraat uit het rechtse Rotterdam moeilijk door de partij van Klaver geaccepteerd zal worden. Onder sommige lokale en regionale GroenLinks-bestuurders ontstaat inmiddels gêne over het feit dat hun partij geen geloofwaardige opties inbrengt. Eigenlijk is er alleen de Amsterdamse burgemeester Femke Halsema, maar zij is er altijd duidelijk over geweest dat zij niet zou willen.
Ondertussen blijft naar buiten toe gelden dat het er niet over mag gaan. Ook intern proberen ze het onderwerp te vermijden. In plaats daarvan komt er na het gezamenlijke partijcongres in Den Bosch van begin dit jaar een discussie op gang tussen de partijbesturen over 'het proces'.Hoekomen we eigenlijk tot zo'n keuze?
Daar bestaan twee routes voor: een interne lijsttrekkersstrijd of een 'kroning'. Aan beide scenario's kleven voor- en nadelen. Een lijsttrekkersverkiezing zorgt voor een heel duidelijk mandaat. Het is de eerlijkste optie en het dwingt potentiële kandidaten om een offer te brengen, ze moeten zich publiekelijk in de strijd werpen. Maar met name de PvdA heeft er slechte ervaringen mee. In 2016 pleegde Lodewijk Asscher in zo'n leiderschapsstrijd een broedermoord op Diederik Samsom - er bestaan eigenlijk geen mensen die dat niet lelijk vonden.
Het ingewikkelde is dat de keuze voor 'het proces' uiteindelijk 'de uitkomst' bepaalt, zegt een PvdA-ingewijde al eind maart. Zo wil Frans Timmermans niet meedoen in een strijd waarvan de uitkomst onzeker is, maar wel gekroond worden. Een leidersverkiezing is dan weer in het voordeel van Klaver en vooral Moorman, zij krijgt dan de tijd om profiel op te bouwen. Al bestaat over zo'n scenario juist de vrees dat PvdA'ers dan massaal op Moorman stemmen en GroenLinksers op Klaver.
Tussen de twee partijen begint zich een steeds scherper verschil af te tekenen. De sociaal-democraten willen geen lijsttrekkersverkiezing, GroenLinks wil dat liever wel. Daar komt bij dat GroenLinksers behalve voor hun huidige leider ook vaker een voorkeur hebben voor Moorman: een nieuwe beweging start je met een nieuw gezicht en het liefst met een vrouw, is de gedachte. Binnen de PvdA neigen ze juist vaker naar Timmermans, die met zijn ervaring en bekendheid zekerheid biedt.
Die cruciale knopen worden plots doorgehakt als Rutte IV valt. Hoewel in journalistieke commentaren klinkt dat beide partijen 'er niet klaar voor zijn', is niets minder waar. Al die tijd is er op twee borden geschaakt. Behalve de rustige stap-voor-stapplanning die na de zomer verder zou gaan, ligt er ook een 'Code Rood-scenario'. Daarin staat beschreven wat er moet gebeuren in het geval van een kabinetsval. (Al mag de term 'Code Rood' niet meer worden gebruikt omdat woordvoerders het 'te negatief' vinden klinken.)
Er is sinds januari aan gewerkt, maar wanneer Klaver en Kuiken in maart tijdens een debat over de provinciale verkiezingsuitslag een motie van wantrouwen indienen tegen Mark Rutte ('regeer of stap op'), besluiten ze op de partijkantoren om 'Code Rood' nog gedetailleerder uit te werken. In de laatste weken voor het zomerreces staan delen van dat plan uitgeschreven op eenwhiteboardop het GroenLinks-partijbureau in Utrecht. Partijleden uit Den Haag komen langs voor uitleg.
PvdA-voorzitter Esther-Mirjam Sentrijdt op vrijdagavond 7 juli net haar oprit in Nijmegen op. Ze is bij de oratie van een bevriende hoogleraar geweest, maar besloot de borrel over te slaan. Ze is moe, zoals iedereen dat rond die tijd is in Den Haag: het zomerreces is net één dag begonnen, de vakantie lonkt en dagenlang hing er een kabinetsval in de lucht die leek afgewend maar iedereen heeft uitgeput. Wanneer uit de autoradio het nieuws klinkt dat Rutte IV toch is gevallen, ontploft haar telefoon. Ze snelt naar binnen, groet haar gezin en verdwijnt achter haar computer voor een reeks videogesprekken.
Haar evenknie bij GroenLinks, partijvoorzitter Katinka Eikelenboom, is die avond gaan zwemmen in het Amsterdamse IJ. Op haar telefoon komt een pushmelding binnen. Ze rent naar de waterkant, klapt hard in haar handen en roept haar kinderen: 'Kom eruit! Het kabinet is gevallen!' Zwemmende Amsterdammers juichen en applaudisseren. Zij brult terug: 'Ik ben voorzitter van GroenLinks, straks wel op ons stemmen hè?' En haast zich naar huis.
Die avond bellen de partijvoorzitters ook met elkaar om de volgende dag af te stemmen. Hun wacht een marathonvergadering die uiteindelijk van tien uur 's ochtends tot half elf 's avonds zal duren. De PvdA-top komt naar Utrecht om eerst in beslotenheid met elkaar te vergaderen in eencowork spaceop het Centraal Station. Na enkele uren lopen ze naar het GroenLinks-partijkantoor waar dan ook al uren is vergaderd. In het tijdsbestek van één dag wordt gesproken over tal van onderwerpen. Kunnen we wel zoveel in zo'n korte tijd? Kunnen we én een referendum organiseren én een gezamenlijk programma opstellen en dan ook nog tot de keuze van een leider komen? Hoe gaan we het allemaal communiceren?
Betrokkenen zeggen dat het vooral om dit soort praktische vragen gaat, al liggen er ook verdelingsvraagstukken op tafel. Zo wordt afgesproken dat de verkiezingsprogrammacommissie maar ook andere werkgroepen altijd uit precies evenveel PvdA'er als GroenLinksers moeten bestaan. Daags daarna wordt afgekaart dat als de ene partij de leider mag leveren, de andere partij de posities twee en drie zal krijgen op een gezamenlijke kieslijst. Die ene ingewikkelde vraag komt ook weer op tafel:hoekies je een leider? Het debat dat maandenlang woedt wordt ergens in die dagen beslecht in het voordeel van de PvdA-voorkeur voor een kroning. De leden moeten weliswaar instemmen, maar vanuit de partijen zal bij voorkeur slechts één naam naar voren worden geschoven.
Een dag later kondigen ze een referendum aan waarin alle leden online kunnen kiezen over wel of niet samen de verkiezingen ingaan. Wat anderhalve week eerder nog een spelletje was met een lijn van ducttape wordt plots echt. En weer een week later komen de partijen samen in een eeuwenoude kerk in Utrecht om de uitslag bekend te maken. Over gezamenlijke liturgie is nagedacht: net buiten de kerk is 'een tuinhuisje' ingericht waar de referendumcommissie zit om het proces te bewaken, het is een verwijzing naar het tuinhuisje van oud-PvdA-leider Lilianne Ploumen waar twee zomers geleden de eerste gesprekken met Klaver plaatsvonden over de linkse samenwerking.
De uitslagen onderstrepen wat je op de ledenavond in het Skatecafé al kon zien: de partijen zijn om. 92 procent van de GroenLinksers wil een gezamenlijke lijst, bij de PvdA is dat 88 procent. 'Ik heb de weddenschap verloren, de uitslag is vele malen groter dan ik had verwacht. Het laat zien dat de wens en de wil tot verandering groter is dan ik dacht', zegt Kuiken. Als ze iedereen bedankt sluit ze af met Klaver. 'Jij geloofde al heel lang in dit project.' Wanneer hij mag spreken, slikt hij tranen weg. Zijn missie is geslaagd. Wat Klaver op dat moment ook al weet maar nog niet bekend maakt is dat het zijn einde als partijleider inluidt. Want op dat moment is voor hem al vier dagen bekend wie dat wél zal worden.
Frans Timmermans wasna de kabinetsval dagenlang slecht bereikbaar, maar op donderdagavond 13 juli laat hij aan partijleider Attje Kuiken telefonisch weten definitief beschikbaar te zijn. Diezelfde avond geeft ze dat door aan GroenLinks, dat dan al akkoord is gegaan met hem als eerste-voorkeurskandidaat. De dag daarna, precies één week na de kabinetsval, rijdt Kuiken naar Amsterdam om Moorman te vertellen dat zij hetnietwordt. In het oude scenario, zonder vroegtijdige kabinetsval, was er misschien ruimte geweest om iets te doen aan haar relatieve onbekendheid, maar met amper vier maanden tot de verkiezingen is het veiliger om te gaan voor de meer ervaren Timmermans, zo is intern besloten.
Bij Moorman komt het nieuws hard binnen. Sinds het verzoek van haar partijtop om na te denken over het leiderschap is ze stapsgewijs tot de conclusie gekomen dat ze het wil. Ze heeft het al met haar gezin besproken en er staan mensen klaar om met haar mee te gaan naar Den Haag. In een verklaring omarmt ze de keuze voor Timmermans, maar schrijft ze ook: 'Ik kon mij voorstellen dat ik het zou doen.'
Hetzelfde geldt voor Klaver. Hij stapt opzij, maar verhult zijn teleurstelling niet. 'Heel eerlijk, ik was graag lijsttrekker geworden, maar het is niet verstandig', zegt hij tegen hetAD. Tegenover partijgenoten herhaalt hij dat. Hij heeft de taxatie gemaakt dat de PvdA hem niet zou accepteren als leider. Je kunt niet én een van de belangrijkste architecten zijn van een nieuw podium en er dan zelf op gaan staan.
Het spel om de poppetjes is gespeeld en daarmee zijn de contouren van een gezamenlijke lijst bekend. Timmermans komt op één en naar verluidt daarna een GroenLinks-vrouw en op drie Jesse Klaver. In beide partijen zijn ruim duizend nieuwe leden toegestroomd en de eerste peilingen zijn veelbelovend. Al is er ook aarzelend een gesprek ontstaan over het afscheid nemen van trouwe oude leden, zij die aan de andere kant van de ducttape-lijn bleven staan. Binnen GroenLinks geven sommigen toe dat er binnen die acht procent die het project heeft afgewezen mensen zitten die je nooit overtuigt: met name het activistische randje dat weinig opheeft met macht en compromisloos op de barricades staat.
Bij de PvdA gaat het om een andere groep. 'Ik snap dat de biefstuksocialisten in onze partij heel teleurgesteld zijn', zegt iemand uit de partijtop. Biefstuksocialisme is een PvdA-term uit de jaren zeventig, verwijzend naar de sociaaldemocratische opvatting dat economische groei belangrijk is omdat die kan leiden tot meer consumptie en materiële welvaart voor arbeiders. 'Wij moeten ons afvragen of er voor biefstuksocialisme nog plaats is. We leven inmiddels echt in een andere wereld.'
Toch blijft het verbindenvan verschillende werelden een wezenlijke opgave voor de nieuwe progressieve volkspartij in wording. Daags na de ledenbijeenkomst in het Skatecafé in Amsterdam, verzamelen Klaver, Kuiken en de partijvoorzitters Eikelenboom en Sent zich in het Haagse cultuurcentrum Amare. Ze zijn uitgenodigd door de directeuren van hun ideologische instituten: Noortje Thijssen van het Wetenschappelijk Bureau van GroenLinks en Tim 'S Jongers van de Wiardi Beckman Stichting. Zij organiseren eens in de zoveel tijd besloten avonden waarbij hetnietmag gaan over nut en noodzaak van een fusie, maar alleen over ideeën. Eerder kwamen er wetenschappers, vakbondslieden, vertegenwoordigers van de milieubeweging en schrijvers langs. Vanavond zijn er uitsluitend 'spreidstandburgers' uitgenodigd.
Die term is bedacht door 'S Jongers voor mensen die net als hij 'met hun ene been in de ene wereld staan en met het andere in een andere wereld'. Het zijn burgers die een verleden hebben van armoede, misbruik, huiselijk geweld of zich op een andere manier aan de kwetsbare kant van de samenleving bevonden, maar nu op belangrijke posities zitten. Ze hebben, zo blijkt op de avond, allemaal geworsteld met toetreden tot een elite waarin de taal, de gebruiken en de culturele codes anders zijn. Zo is er een net gepromoveerde innovatiewetenschapper in de zorg, die als eerste in haar familie mocht studeren en een fonds heeft opgericht om andere eerstegeneratiestudenten te helpen, een directeur van een daklozenorganisatie die ooit zelf op straat woonde en een universitair docent die opgroeide te midden van geweld en criminaliteit.
De twintig aanwezige spreidsstandburgers zitten verspreid over vijf tafels. Terwijl zij dineren, wisselen de partijprominenten tussen elke gang van plek om zo veel mogelijk mensen te spreken. Met pen en papier worden aantekeningen gemaakt. En wie zich tussen die tafeltjes beweegt vangt gesprekken op over schaamte, links paternalisme en 'elkaars taal spreken'. Zo deelt de ooit dakloze directeur een anekdote over die ene ontmoeting met een GroenLinks-wethouder, waarbij het ging over 'tiny houses'. Voor de wethouder was dat een hip en aantrekkelijk concept, voor de man die aan de rand had geleefd allerminst. 'Ik heb zelf een behoorlijke tijd in eentiny housegewoond en ik hoef niet terug.'
Aan een andere tafel beklaagt iemand zich over de 'tientallen docenten' die elk jaar naar de Bijlmer afreizen om 'kinderen te redden'. 'Als je al met zo'n houding binnenkomt, gaat het direct mis.' Verderop vat een vrouw die nu leiding geeft aan een Haagse stichting het bondig samen: 'Zolang je mensen als zielig benadert worden ze ook zielig.' Aan tafel zit PvdA-leider Attje Kuiken. Ze luistert begripvol, vraagt door op ervaringen en wil weten wat zij moet leren van hen. 'Ik wil niet als verliezer worden aangesproken, ik wil niet bij eenlosers-club horen', hoort ze terug. 'In mij zit vechtlust, daarom ben ik hier gekomen. Waarom benadrukken jullie dat niet in plaats van slachtofferschap?'
Als de avond ten einde loopt lijkt dat de belangrijkste les te zijn. Hoe kun je in een ten diepste tevreden land, als je links bent en inmiddels zelf onderdeel van de elite, opkomen voor de mensen voor wie je zegt het te doen, zonder te negatief te klinken? Hoe word je weer een beweging die een geloofwaardige verbinding legt tussen boven- en onderklasse? De aanstaande leider sorteerde een jaar geleden al voor op die discussie tijdens een PvdA-congres. 'Ik zeg tegen iedereen en vooral tegen de jongeren onder ons: laat je niet verleiden tot opgesloten blijven zitten in eenbubblemet gelijkgestemden', zei Timmermans. 'Openheid naar wat anders is, is wezenlijk in de sociaal-democratie.'
'GroenLinksers geloven dat je alles oplost in 't moment, PvdA'ers vragen zich af of iets praktisch wel kan'
...