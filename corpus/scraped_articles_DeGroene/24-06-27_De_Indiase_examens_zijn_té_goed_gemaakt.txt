De Indiase examens zijn té goed gemaakt

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
27 juni 2024
New Delhi -Indiase onderwijskundigen, politici en leerlingen (en hun ouders) zijn in de ban van de resultaten van het landelijke toelatingsexamen voor medische opleidingen (neet). Op 4 juni bleek dat duizenden leerlingen 'toppers' waren. Zij hadden alle punten gescoord - wat volgens het correctievoorschrift eigenlijk onmogelijk is. Sindsdien gaat het over onterecht toegekende 'compensatie-cijfers', gelekte vragenformulieren en andere fraude, die vooral gepleegd zou zijn door bijlesinstituten. Volgens onderwijsexperts is niet alleen valsgespeeld, maar is door de vele hoge cijfers 'inflatie' ontstaan, waardoor het moeilijk wordt te bepalen wie de beschikbare plaatsen in de geneeskundestudies verdient. Er zijn 110.000 plekken; dit jaar deden 2,4 miljoen leerlingen mee.
Inmiddels wordt er ook getwijfeld aan de betrouwbaarheid van andere centrale toetsen. Die voor IT-studenten werd zelfs geschrapt. Zaterdag werd de directeur van het nationale exameninstituut (nta) ontslagen. Er klinkt kritiek op de rol van de centrale overheid. De regering van premier Narendra Modi zou de neet een paar jaar geleden hebben ingevoerd als manier om het hele curriculum - inclusief meer politiek beladen vakken, zoals geschiedenis - onder toezicht van de nationale overheid te stellen.
Voor leerlingen ligt de zorg heel anders: zij willen geneeskunde studeren om daarna een goede baan te krijgen. Gezinnen zetten daarvoor alles in het werk. Zo vertelt de vader van Arjun (18) over het jaar dat zijn zoon zich voorbereidde. Om te oefenen met oude examens zetten ze thuis de airconditioning uit, want in de examenhal draait die ook niet.
'Ik heb Arjuns studieplanning maar één keer onderbroken, om samen El Clasico te kijken. Vanwege het tijdsverschil moesten we midden in de nacht op', zegt de vader. 'Wij zijn grote voetbalfans, dat is ongewoon in India. Stel je voor dat ik met dat ene moment van ontspanning zijn studie heb tegengewerkt.'
Zelfs na het examen was de nervositeit niet verdwenen. Ook niet bij ouders die hun kinderen opwachtten. 'Verschrikkelijk, iedereen probeert van het gezicht van zijn zoon of dochter af te lezen of het goed ging.' Het gezin sprong op een nachttrein naar een hindoetempel in de oostelijke deelstaat Gujarat, om te bidden voor een goed cijfer. Nu hangt Arjuns lot af van het hooggerechtshof dat zich buigt over de geldigheid van de neet dit jaar.