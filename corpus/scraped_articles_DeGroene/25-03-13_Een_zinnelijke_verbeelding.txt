Een zinnelijke verbeelding

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
13 maart 2025
THEATER De wand
De speelvloer is een vierkant van donkere aarde. De zwarte leegte verbeeldt de eenzame leefwereld van de hoofdpersoon uitDe wand.Zij ontwaakt in een jachthuis van een familielid, en in het berglandschap is een doorzichtige, hoge wand verrezen die haar van de rest van de wereld isoleert.
Waar die wand vandaan komt, is in de roman van de Oostenrijkse schrijfster Marlen Haushofer een dystopisch science-fiction-gegeven. In de voorstelling van ita valt die transparante muur samen met de randen van het speelvlak, waarvan de belijning oplicht als actrice Chris Nietvelt nog niets vermoedend tegen de wand aanloopt.
In het boek schrijft de ik-figuur op het laatste papier voorhanden hoe zij tweeënhalf jaar doorbrengt in het afgesloten stuk natuur. Met als gezelschap alleen de dieren: de achtergebleven hond van haar verdwenen familieleden, een aangelopen zwangere kat en een op een weide aangetroffen koe.
In de monoloog die Eline Arbo regisseerde, moet Chris Nietvelt alles in haar en onze verbeelding oproepen. Geholpen door voorwerpen die ze opgraaft uit de aarde, en uit haar herinneringen. Een opgedolven koeienbel is koe Bella. Dat werkt als Nietvelt met de omgehangen bel uitbeeldt hoe ze Bella meeneemt naar het huis, en haar bewegingen de bel laten klingelen. Het werkt niet als Nietvelt spreekt tot de koeienbel die ergens in de aarde staat. De kat die een kettinkje is, blijft een kettinkje. Maar de hond is er, prachtig verbeeld met handen aarde die Nietvelt tegen haar lichaam ophoopt en koestert.
Dat het publiek rondom het speelvlak zit, zorgt voor intimiteit. De ik-figuur vraagt zich af of haar aantekeningen ooit zullen worden gelezen; de voorstelling geeft haar een tribune vol getuigen. Tegelijk is Nietvelts speelruimte zo beperkt dat weidsheid van het berglandschap moeilijk voorstelbaar is. Overal waar je kijkt, zie je een horizon van toeschouwers. In de tekstbewerking is weggelaten hoe de vrouw het verlaten jachthuis bewoont, wat essentiële informatie is over haar situatie. Als Nietvelt de aarde gaat bewerken om aardappelen te planten, mis je dat de vrouw zich eerst heeft gevoed met wat er in het huis was.
Het is knap hoe de actrice het personage neerzet, nuchter vertellend maar met de onderdrukte paniek in haar tanige lichaam, en daadkracht in haar handelingen. De verstilling van het boek lijdt wel onder twee uur bijna non-stop praten. Pas als de aandacht van de vrouw zich verplaatst naar het uitgestrekte hemelgewelf, wordt haar overgave aan de stilte en de natuur echt voelbaar. De intieme publieksopstelling betaalt zich dan uit.
Samen met de vrouw kijken we de hoge, duistere toneelruimte in, waar onweerswolken zich spectaculair samenpakken, de maan en de sterren oplichten en sneeuwregens van bloemblaadjes uit de lucht vallen. Een zinnelijke verbeelding van de natuurelementen, die de mens oproept zich daar meer mee te verbinden. Tegelijk is het genieten van de geheimzinnig bewegende apparatuur boven ons. De natuur is hier volledig kunstmatig. En overweldigt dankzij een hoogstandje van theatertechniek.
Marijn van der Jagt