Vietnam verbiedt de Barbie-film

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
27 juli 2023
Hanoi- 'De pop Barbie die in Barbie Land woont, wordt verbannen omdat ze niet perfect genoeg is, te excentriek is en niet in de gebruikelijke mal past. Ze gaat op avontuur in de echte wereld en tegen de tijd dat ze terugkeert naar Barbie Land om dat te redden, heeft ze het besef verkregen dat perfectie van binnen zit, niet van buiten, en dat de sleutel tot geluk geloof in jezelf is', meldt de reclamecampagne. De avonturen van Barbie en haar metgezel Ken lijken bepaald geen voer voor geopolitieke frictie. Toch heeft Vietnam juist om die reden de film verboden.
In een van de sc√®nes komt een kaart voor met de 'negen-streepjeslijn' van China. Al sinds 1940 markeert China met deze lijn zijn aanspraak op ongeveer negentig procent van de Zuid-Chinese Zee. Net als enkele andere Zuidoost-Aziatische landen verzet Vietnam zich tegen die claim. In 2016 werd de Chinese aanspraak door het Hof van Arbitrage in Den Haag verworpen. Beijing negeerde de uitspraak. Het bouwt al jaren militaire bases op kunstmatige eilanden in het gebied en voert regelmatig marinepatrouilles uit om zijn territoriale aanspraken te doen gelden.
Vietnam bekijkt de manoeuvres van de grote bovenbuur al eeuwenlang met argwaan en vocht verschillende oorlogen uit. Ook in 1979 was er nog een bloedig grensconflict, een strafexercitie op bevel van de toenmalige Chinese leider Deng Xiaoping vanwege de Vietnamese invasie van Cambodja. In de jaren negentig werden de betrekkingen genormaliseerd. De handel bloeide op en de banden tussen de beide communistische landen werden warmer. Maar het oude wantrouwen blijft broeien.
VietnamPlus,een van de Vietnamese staatskranten, schreef dat de Barbie-film de waarheid verdraait, de wet overtreedt en de soevereiniteit van Vietnamees grondgebied schendt.
De Amerikaanse filmdistributeur Warner Bros verdedigde zich in een bericht van persbureau Reuters met het argument dat de kaart in Barbie Land een grillige, kinderlijke kleurpotloodtekening is. Het betreft een verzonnen reis en het is niet de bedoeling om een politiek statement te maken.
De Amerikaanse afdeling van pen, de internationale organisatie die opkomt voor vrijheid van expressie, heeft eerder gewaarschuwd dat de studio's van Hollywood, die maar al te graag toegang willen tot de lucratieve Chinese markt, aspecten van hun films hebben gewijzigd of gecensureerd om de Chinese overheid niet tegen zich in het harnas te jagen.