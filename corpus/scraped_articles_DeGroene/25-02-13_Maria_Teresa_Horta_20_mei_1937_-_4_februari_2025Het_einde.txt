Maria Teresa Horta 20 mei 1937 - 4 februari 2025 Het einde

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
13 februari 2025
Verzet was de drijfveer van de Portugese dichter Maria Teresa Horta: tegen haar familie, tegen de sociale conventies en tegen de onderdrukking door het fascistische regime.
Gevraagd naar het beste woord om zichzelf te beschrijven, aarzelde Maria Teresa Horta niet: ongehoorzaamheid. Waarom? 'Aan de ene kant ben ik ongehoorzaam geboren', zei de Portugese schrijfster, journaliste en dichteres in een interview toen ze 76 was. 'En aan de andere kant ben ik altijd een symbool van verandering in Portugal geweest, vooral als het om vrouwenzaken gaat.'
Tot aan de Anjerrevolutie van 25 april 1974 was de Portugese samenleving, en zeker het openbare leven, een mannenaangelegenheid. 'Vrouwen hadden absoluut geen rechten', zei Horta in 2013. 'Ze hadden zelfs niets te zeggen over de opvoeding van hun kinderen. Ik heb me daar altijd tegen verzet, zowel in mijn poëzie als in mijn dagelijks leven.'
In de nadagen van de Portugese dictatuur schreef ze samen met Maria Isabel Barreno en Maria Velho da Costa een werk dat veel zou losmaken.Novas cartas Portuguesas('Nieuwe Portugese brieven') werd vrijwel onmiddellijk na verschijning in april 1972 verboden. De meeste exemplaren waren op dat moment echter al verkocht. De auteurs slaagden erin het boek naar Parijs te smokkelen, waar geestverwanten snel voor een vertaling zorgden.
De toorn van de censuur kwam niet onverwacht. Meer nog, het werk van 'de drie Maria's' zoals de auteurs al snel genoemd werden, was mede bedoeld als een provocatie van de censoren die kort tevoren een dichtbundel van Horta in de ban hadden gedaan.Novas cartas Portuguesaswas een aanklacht tegen de koloniale oorlogen in Angola en Mozambique, de onderdrukking van vrouwen, het paranoïde rechtssysteem, de massale emigratie en het fascistische geweld waar Portugal onder gebukt ging.
De drie Maria's werden opgepakt. Horta en haar coauteurs verbleven korte tijd in voorarrest en zouden daarbij gefolterd zijn door de Pide, de beruchte staatsveiligheidsdienst van de Portugese dictatuur. De agenten van de geheime dienst waren vooral geïnteresseerd in wie van de auteurs verantwoordelijk was voor de explicietste teksten in het boek, een verzameling van fictie, persoonlijke brieven, poëzie en erotiek. De drie gaven geen krimp en weigerden te zeggen wie wat geschreven had. Gezamenlijk werden ze berecht voor 'obsceniteit en misbruik van de persvrijheid'.
De rechtszaak kreeg uitgebreide aandacht in de internationale pers en leidde tot een golf van sympathie voor de verdachten. Intellectuelen als Simone de Beauvoir, Marguerite Duras, Doris Lessing en Iris Murdoch spraken hun steun uit voor het vervolgde drietal. Voor de Portugese ambassades in Europa, de VS en Brazilië werden protestbijeenkomsten georganiseerd.
Horta herinnerde zich de periode vanNovas cartasals 'de interessantste' in haar leven. 'Ik voel een diepgaande band met dit werk', zei ze. 'Wij waren drie vriendinnen, drie schrijfsters van dezelfde generatie. Het boek werd in beslag genomen, de uitgevers werden bedreigd met sluiting als ze mijn boeken zouden blijven publiceren. In de krant kon ik niet onder mijn naam schrijven, dat werd me verboden. Het was een afschuwelijke tijd. De Pide stond elke dag bij zonsopgang voor mijn huis.'
Bijzondere waarde hechtte ze aan de band met de andere Maria's. 'Er is niets in het boek dat niet door ons alle drie is ondertekend. Schrijvers hebben de drang om te zeggen: "Dit is van mijn hand." Maar dat kwam niet in ons op, en dat hebben we al deze jaren volgehouden. Het is een boek dat je bij je vodden pakt omdat het een boek van politieke strijd is. Voor mij is niets in mijn werk uitwisbaar, maarNovas cartashet minst. Het is een opwindend boek, een heel belangrijk werk.'
De rechtszaak sleepte voort tot het voorjaar van 1974. De rechter, een voorstander van meer openheid, wachtte met zijn uitspraak toen steeds duidelijker werd dat het fascistische regime van Marcelo Caetano niet lang meer zou duren. Na de Anjerrevolutie van 25 april liet hij de drie vrouwen vrij. Horta ontpopte zich als een van de leiders van de prille Portugese vrouwenbeweging.
Maria Teresa de Mascarenhas Horta werd in 1937 in Lissabon geboren als dochter van een universiteitsprofessor en diens echtgenote van adellijke afkomst. Op haar 23ste publiceerde ze haar eerste dichtbundel,Espelho inicial,'Eerste spiegel'. Een veertigtal werken zou daarop volgen, vooral poëzie maar ook romans. Behalve in Portugal werden ze uitgegeven in Brazilië, Frankrijk en Italië. Jarenlang publiceerde ze elke dag een gedicht op Facebook. Ze zag dat als een soort plicht tegenover haar lezers. Want bij poëzie lag haar hart. Zelf zei ze: 'In essentie ben ik een politieke vrouw, maar ik ben bovenal een dichteres. Een interventionistische dichteres, eentje die voor vrijheid vecht. Portugal is altijd een land van dichters geweest. Ook onder het fascisme, alleen werden toen al onze boeken meteen in beslag genomen of gecensureerd. Alle Portugese dichters die ik ken vochten voor vrijheid. Je kunt geen poëet zijn als je niet voor vrijheid vecht.'
Verzet was de drijfveer van haar leven: tegen haar familie, tegen de sociale conventies, de politieke onderdrukking. Gedurende een halve eeuw schrijverschap werd ze genegeerd voor literaire prijzen. Ze was ervan overtuigd dat dat door haar principiële feminisme kwam. Maar toen ze in 2011 alsnog een onderscheiding kreeg, weigerde ze de prijs in ontvangst te nemen omdat deze uitgereikt werd door Pedro Passos Coelho, de conservatieve premier die tijdens de financiële crisis miljoenen Portugezen tot extreme armoede veroordeelde met zijn strenge bezuinigingsbeleid.
Horta was opstandig, vurig en ongehoorzaam tot het laatst. Toen schrijfster Agustina BessaLuís eens zei dat ze moest proberen haar mond te houden, antwoordde ze: 'Dat lukt me niet.'
'Je kunt geen poëet zijn als je niet voor vrijheid vecht'
Reinaldo Rodrigues / Global Imagens | 2014