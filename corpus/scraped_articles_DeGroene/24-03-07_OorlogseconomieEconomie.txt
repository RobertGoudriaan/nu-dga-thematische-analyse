Oorlogseconomie Economie

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
7 maart 2024
Het woord oorlogseconomie valt steeds vaker. De generaals Bauer en Eichelsheim moesten eraan te pas komen om onze politici erop te attenderen dat bij een oorlog ook een oorlogseconomie hoort (waar waren de economen?). Het volstaat niet om Zelensky te knuffelen, geel-blauw te dragen en plechtig'as long as it takes'te zeggen. Er moet ook geleverd worden, een miljoen granaten bijvoorbeeld.
Oorlogseconomie betekent: er is een knelpunt en dat is op te lossen door capaciteit elders weg te halen. Het lijkt iets nieuws, maar het is in wezen de voortzetting van de schaarste-economie waarvan al jaren gesproken wordt.
We moeten ook op andere gebieden voorrang geven aan essentiële doelen, die anders in het gedrang komen. We denken krapte op de arbeidsmarkt te hebben, krapte in materialen, in de staatsfinanciën. Dat betekent kiezen, want 'niet alles kan overal', zoals Johan Remkes zijn stikstofrapport betitelde.
Essentiële zaken moeten dan voorrang krijgen, van bovenaf geregeld, want spontaan en van onderop gebeurt zoiets niet. Tot voor kort was het anathema om dit voor te stellen. Zo ging het in de Sovjet-Unie, hoorde je dan, laten we die kant maar niet opgaan, toch? Tevreden blik, einde discussie. Nu praat de president van De Nederlandsche Bank onbekommerd over het afschaffen van glastuinbouw, verdozing en slachthuizen; over de Sovjet-Unie heb ik niemand gehoord. We zijn dus kennelijk zover dat we kunnen afspreken wat we belangrijk vinden en andere zaken uitfaseren, zodat we onze schaarse productiemiddelen doelmatig inzetten.
Maar zijn onze middelen eigenlijk wel schaars? Hans Achterhuis schreef inHet rijk van de schaarste(1988) dat schaarste ook een constructie is, een manier van kijken waardoor de overvloed waarin we ons in feite bevinden niet meer opgemerkt wordt.
Schaarste, zo staat het in de economische leerboeken, is het laveren tussen oneindige behoeften en de schaarse middelen om in die behoeften te voorzien. Het tweede deel van die zin kun je wel weglaten, want bij oneindige behoeften heb je per definitie te weinig, dus schaarste. Die schaarste zit hem niet in de middelen; die zijn misschien wel overvloedig. Kijk even mee.
Te weinig mensen in zorg, onderwijs en techniek? In de horeca werken nu 65 procent meer mensen dan in 1995, in de vastgoedhandel 34 procent meer. Maar in de bouw 18 procent, in het openbaar bestuur 17 procent en in de energievoorziening 13 procent meer mensen dan in 1995. Nogal een scheefgroei tussen essentiële sectoren en andere bezigheden. Er werken evenveel mensen, zo'n dertigduizend, in persoonlijke dienstverlening voor rijke huishoudens (koks, dienstmeisjes, butlers, tuinlieden en babysitters) als in de hele sector energievoorziening. Overvloed of schaarste?
Te weinig stikstofruimte? Er zijn in Nederland twaalf miljoen varkens, vier miljoen koeien, honderd miljoen kippen, een miljoen schapen, nog wat geiten. Te weinig geld voor woningen? Tussen 2013 en 2021 investeerden institutionele beleggers 15 miljard in onze woningmarkt, Nederlandse huishoudens staken er nog eens 100 miljard via hypotheken in. Het geld is er wel, maar hoe wordt het gebruikt? Te weinig huizen dan? Misschien voor starters, maar het aantal tweede huizen en huizen aangekocht door private equity en andere beleggers nam ongeveer even snel toe als de officiële woningschaarste. Er is dus schaarste en overvloed tegelijk. De woningen zijn er wel, maar niet in de juiste handen - althans, als we met 'juist' bedoelen: de juiste verdeling om de schaarste op te lossen.
Juist in een economie als de Nederlandse is er dus heel veel potentieel aan mensen en middelen, want er is volop ruimte om foute keuzes te veranderen en maatschappelijke doelen te realiseren: dat miljoen granaten, of uitstootvrij leven in 2050, of - doe eens gek - een betaalbaar huis voor iedere Nederlander en fatsoenlijke opvang voor vluchtelingen. Het kan, want we hebben genoeg middelen: genoeg mensen, materialen, ruimte, talent, kennis, zeker genoeg geld.
Slechts op één gebied hebben we misschien echt een tekort. In staatsmanschap en wijs beleid zijn we dezer dagen niet ruim bemeten.Reageren?bezemer@groene.nl
Schaarste zit hem niet in de middelen; er is schaarste én overvloed