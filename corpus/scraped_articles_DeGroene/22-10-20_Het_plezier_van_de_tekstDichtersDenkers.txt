Het plezier van de tekst Dichters&Denkers

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
20 oktober 2022
De Canadese auteur Anne Carson speelt met alles wat is vastgeroest vanuit een diep gevoeld verlangen naar vrijheid. Zo ook inRood,Literatuur met een hoofdletter.
'Anne Carson was bornin Canada and teaches ancient Greek for a living.'Interessant om te zien hoe summier de biografische beschrijving achter op de boeken van Carson door de jaren heen is geraakt. Het gaat niet om de maker maar om de tekst, het plezier van de tekst. Dat plezier is in al haar boeken terug te vinden, zoals in het meest recenteH of H Playbookuit 2021, haar bewerking van Euripides' tragedieHerakles.'Bewerking' is nog voorzichtig omschreven:H of H Playbookis een zeer gefragmenteerde vertelling die nu eens doet denken aan een dagboek, dan weer aan een memoir, dan weer aan een dolgedraaide toneelopvoering die de poëzie nadert. Of neemAntigonick,Carsons vertaling van Sophocles' tragedieAntigone. Een tekst die je uitdaagt om langzaam te lezen en te herlezen, omdat die niet in drukletters op de pagina staat, maar in kleine handgeschreven blokletters. Daardoor verkrijgt de op zich al wonderlijke openingsdialoog tussen Antigone en haar zuster Ismene een trage vervreemding:
Antigone: We begin in the dark and birth is the death of us Ismene: Who said that Antigone: Hegel Ismene: Sounds more like Beckett Antigone: He was paraphrasing Hegel
ZowelH of H Playbook, Antigonick,als het al even vindingrijke en het hartverscheurendeNox(een huldeblijk aan Carsons getroebleerde en overleden broer), zijn daarbij ook nog eens schitterende objecten, met knipsels, tekeningen, gestileerde scheuren, bladzijden als één lange, uitgerekte harmonica.
De liefde voor het boek als object heeft vast iets te maken met Carsons achtergrond als classica, maar haar avontuurlijke en zeer vrije omgang met oude teksten getuigt van iets anders, namelijk een diep doorvoelde hang naar vrijheid en bevrijding. Schrijven is niet zozeer belijden of opbiechten, en zelfs niet op de eerste plaats 'een onderzoek', maar een spel, met de taal op de eerste plaats, die nieuwe uitdrukkingsmogelijkheden en vormen zoekt om de menselijke conditie te schetsen.
Carson had al enkele geweldige teksten op haar naam staan, zoalsPlainwater, Eros the BittersweetenGlass, Irony & God,toen ze in 1998 wereldwijd doorbrak met het verbijsterendeAutobiography of Red. Wat was dit? Een gewone'novel in verse'in elk geval niet, want er was weliswaar min of meer een plot, maar het 'verhaal' schoot alle kanten op. En dan al die appendices en aanzetten, om te beginnenRed Meat: What Difference Did Stesichoros Make?met die scherpe, bedrieglijk droge openingszin:'He came after Homer and before Gertrude Stein, a difficult interval for a poet.'Gingen we nu lezen over Carson die op papier college geeft over de Griekse lierdichter Stesichoros? Was dit een vertaling van de snippers tekst die waren overgebleven van Stesichoros' werk over 'Gerioneis', oftewel Gerion? Nee, toch ook niet, want wát een vrije vertaling (al is Carson in haar latere werk nog veel grenzelozer als het komt bij vertalen, zie bijvoorbeeldNay Rather).Als dit een min of meer getrouwe vertaling van Stesichoros was zonder tussenkomst van Carson, dan had deze lierdichter een wel zeer averechtse blik op de eigen tijd, zoals in de snipperGeryon's Reversible Destiny:
His mother saw it mothers are like that Trust me she said Engineer of his softness You don't have to make up your mind right away Behind her red right cheek Geryon could see Coil of the hot plate starting to glow
De versnippering, het onvolledige, het fragmentarische, de ellips - zaken waarmee Carson als kenner en onderzoeker van klassieke teksten vertrouwd is, zijn onderdeel van de vertelstructuur inAutobiography of Redwaarin, na Appendix A, B en het heerlijke Appendix C(Clearing Up the Question of Stesichoros' Blinding by Helen),uiteindelijk het verhaal verteld wordt van het gevleugelde rode monstertje Gerion, dat in de klassieke mythologie wordt overmeesterd en gedood door Herakles, maar in Carsons versie een jongen is die de adolescentie bereikt en verliefd wordt op Herakles. Gerion verliest zijn hart aan zijn grote liefde die twee jaar ouder is dan Gerion en die, nadat de seksuele lusten zijn gedoofd, Gerion vooral ziet als vriend. Er ontwikkelt zich een driehoeksverhouding met Ancash, de nieuwe vriend van Herakles, en gedrieën reizen ze naar adembenemende natuurgebieden - het vulkanische landschap is een interessant motief in deze tekst.
Zoals met alle poëzie gaat het hier meer om het beeld en de intensivering dan om het verhaaltje. Geen wonder dat Gerion een liefde voor de fotografie ontwikkelt, de kunstvorm die vastlegt en een realiteit representeert, maar die ook vluchtig is en veel ruimte laat voor eigen interpretatie. Carson schrijft onnadrukkelijk over zelfaanvaarding, over fluïditeit en liefdesrelaties, over zelfbevrijding ook. Herakles dwingt Gerion om de eigen grenzen op te zoeken en eroverheen te gaan, om het avontuur dat het leven is gretig en zonder angsten aan te gaan.
De onbegrensde vorm van Carson raakt aan het verlangen naar grensloosheid op elk gebied, en om het durven spelen met tradities, met het canonieke, met alles wat vastgeroest is. Zó'n belangrijk literair werk - natuurlijk verschenen al snel overal vertalingen. Destijds, in 2000, bracht Meulenhoff de Nederlandse vertaling uit, en een jaar later verscheen bij diezelfde uitgeverij de vertaling van nóg zo'n Carson-klassieker,The Beauty of the Husband. Marijke Emeis tekende voor beide vertalingen die - heel dapper - tweetalig waren uitgegeven.
Het is jammer dat ik mijn exemplaar vanAutobiografieooit cadeau heb gedaan, zodat ik nu niet kan nagaan waar Emeis heeft zitten schaven aan haar eerdere vertaling. Ik weet nog dat ik die vertaling, evenalsDe schoonheid van de echtgenoot,lastig vond om te lezen. Ik had met deze schitterende auteur kennisgemaakt in het Engels, en Carsons idiosyncratische taalgebruik en zinsconstructies kwamen wat mij betreft minder uit de verf in de Nederlandse taal.
Nu Koppernik met een nieuwe vertaling komt, vind ik dat Nederlands veel minder een barrière, blijkbaar ben ik nu minder beschermend ten opzichte van die eerste Engelse leeservaringen. Wat me nu als eerste opvalt, is hoe vlot de tekst leest, een compliment aan de vertaler. Wat me eveneens opvalt, is hoe belangrijk de band tussen Gerion en zijn moeder is. De delen waar die twee samen een scène spelen, zijn evocatief en meeslepend omdat Carson de kunst van het weglaten én het verbeelden verstaat: 'Ik ken je haast niet meer, zei ze tegen de deurpost van zijn kamer geleund. Het had/ plotseling onder het eten geregend, maar/ nu schrokken de druppels op de ruit van de zonsondergang. Verschaalde vredigheid/ van voorbije bedtijden vulde de kamer./ Ik word van liefde niet zacht of aardig, dacht Gerion terwijl ze elkaar vanaf de/ tegenovergelegen oevers van het licht bekeken.'
Bijzonder aan de nieuwe uitgave is dat die ook de volledige vertaling vanRed Doc>uit 2013 bevat, het 'vervolg' op de beroemde autobiografie. In de flaptekst vanRed Doc>lezen we:'Some years ago I wrote a book about a boy named Geryon who was red and had wings and fell in love with Herakles. Recently I began to wonder what happened to them in later life.Red Doc>continues their adventures in a very different style and with changed names. To live past the end of your myth is a perilous thing.'Koppernik brachtAutobiografie van roodenRood doc>samen onder de titelRood: Twee romans in verzen,met een persoonlijk voorwoord van Jan Lauwereyns en een kort nawoord van de vertaler. Gelijktijdig verscheen bij Octavo de Nederlandse uitgave van Carsons verhandelingEros the Bittersweet,een bewerking van haar proefschrift over verlangen en literaire verbeelding, in een vertaling van Jip Lemmens.
OokRed Doc>is zoveel meer dan een roman. Hier geen inleiding op inleiding, maar wel verschillende, dierbare karakters: Gerion, nu 'G'; vriendin Ida; luitenant M'hek; een profeet die de naam 4NO draagt en in het leger heeft gediend; en Herakles natuurlijk, nu 'Sad But Great' geheten, ook in de Nederlandse vertaling. Sad But Great is een oorlogsveteraan met ptss. Dunne repen uitgelijnde tekstdelen, gecentreerde koorzangen getiteldVrouw van brein,een roadtrip wederom, veel experiment en intertekstuele verwijzingen. En opnieuw de nadruk op het verzorgen, op het intermenselijke contact, met altijd het beeld als antwoord: 'In dezelfde straat/ staat in zijn tuin een man/ die in zijn onderhemd/ omhoogkijkt naar de/ regen ziet ze nu ineens./ Nou ja niet alle dagen/ kunnen even prachtig/ zijn. Deze glijdt weg en/ weg en weg.'
Rood doc>is ijler en zoekender danAutobiografie van rood, maar niettemin een rijke aanvulling op die eerste tekst. Met opnieuw de nadruk op de relatie tussen Gerion en zijn moeder, die inRood doc>op sterven ligt. In veel van Carsons werk speelt de moeder een cruciale rol.
En zo lees je tussen alle onnavolgbare, opwindende gekte opeens iets eenvoudigs als dit, in een scène waarin Gerion met een pincet de 'honderden duizenden' kleine witte haartjes probeert te verwijderen van zijn moeders kin: 'Geen probleem/ Ma niemand die het ziet/ zegt hij. Haar ogen vallen/ dicht.Laat dan maar./ Neemt de pincet bedroefd/ terug.Ik zie er niet uit hè./ Nee gewoon zoals mijn/ Ma.'
Wie van literatuur houdt, moet dit boek in de kast hebben staan.
Beowulf Sheehan / Opale / Bridgeman Images | Anne Carson koos voor een onbegrensde vorm