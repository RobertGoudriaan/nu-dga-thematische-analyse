De energietransitie gaat goed, nu de landbouw nog In het nieuws

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
8 februari 2024
Tijdens haar studie milieukunde zag Hannah Ritchie de toekomst niet meer zitten. Klimaatverandering zal de wereld in chaos storten, dieren gaan massaal de weg van de dodo, dit komt nooit meer goed. Het is een gevoel dat veel mensen die zich bovengemiddeld zorgen maken om het klimaat waarschijnlijk wel herkennen. Maar toen Ritchie als onderzoeker bij de website Our World in Data allerlei cijfers begon te bestuderen moest ze haar beeld bijstellen. Er zijn namelijk genoeg ontwikkelingen die wél de goede kant op gaan. Ze schreef er een boek over waarin ze wil afrekenen met doemdenken:Niet het einde van de wereld.
Het is een verfrissende en aanstekelijke boodschap. Zeker het deel over schone energie geeft reden tot hoop. De productiekosten van zonneenergie dalen spectaculair, windmolenparken leveren nu al goedkopere stroom dan kolencentrales en het is een kwestie van tijd voordat de elektrische auto de benzinewagen van de weg zal verdrijven. Het fossiele tijdperk loopt ten einde, zelfs klimaatsceptische populisten kunnen die trend niet keren.
Kijk naar Donald Trump, met zijn beloftes om steenkool weergreatte maken. Hij moest de mijnwerkers teleurstellen, hun banen kwamen helemaal niet terug. Ook de PVV-stemmers die de klimaatparagraaf van het verkiezingsprogramma letterlijk nemen zullen bedrogen uitkomen. Het openhouden van kolencentrales, het schrappen van alle klimaatsubsidies, olieplatformen in plaats van windparken op de Noordzee? Behalve Wilders en de zijnen ziet vrijwel niemand dit als een realistische koers. De meeste partijen, ook op de rechterflank, snappen dat de energietransitie door moet gaan, hun achterban vraagt erom. Of zoals energie-expert Laetitia Ouillet verderop in dit nummer zegt: 'Ondernemers willen nu groene stroom, niet pas over tien jaar.'
Wie het stuk op pagina 38 leest, kan denken: gelukkig, het komt allemaal goed. Het spijt me dat optimisme hier toch te moeten temperen. De energietransitie is namelijk slechts een deel van de klimaatpuzzel. Op dat andere belangrijke dossier, landbouw, staan de zaken er een stuk minder rooskleurig voor. Dat verschil is ook merkbaar in Ritchies boek. In de hoofdstukken over schone energie kan ze wijzen op vooruitgang: de technologie schiet ons te hulp. Bij voedsel blijkt dat een stuk ingewikkelder. Ze weet wat we moeten doen om de CO2-uitstoot van ons dieet te verlagen: minder vlees en zuivel consumeren. Maar hoe krijg je mensen zover?
Bij zonnepanelen is het simpel: je hoeft niet eens in klimaatverandering te geloven om te begrijpen dat het een slimme investering is. Maar een geharnaste carnivoor zal zijn biefstuk niet snel opgeven. De meeste vegetariërs kiezen niet voor tofoe vanwege de smaaksensatie, maar vanuit een morele overtuiging. Techno-fixes dienen zich helaas nog niet direct aan: kweekvlees en kaas zonder koe blijven voorlopig beperkt tot het laboratorium. In zo'n prille fase van de transitie is politiek beleid des te belangrijker. Met subsidies kan de overheid vegaburgers stimuleren, met belastingen kan ze vleesconsumptie ontmoedigen en met beleid kan ze zorgen voor agrarische hervormingen die zo hard nodig zijn. Alleen is daar in de nieuwe Tweede Kamer weinig animo voor, nu de boerenonvrede een politieke factor van belang is.
'De Nederlandse zuivelindustrie stuit op vele grenzen', schrijven Emile Smits en Evert de Vos in een artikel op pagina 18. 'De uitstoot van CO2, stikstof en methaan moet omlaag en sinds 1 januari mogen de Nederlandse veeboeren veel minder mest over hun land uitrijden.' Al decennia kampt Nederland met een mestprobleem en al decennia proberen boeren dat te verhelpen met technologische innovatie. Luchtwassers, emissiearme stalvloeren, mestvergisting; het heeft de milieuproblemen van de intensieve veehouderij nog niet opgelost. Terwijl iedereen weet wat de grondoorzaak is: te veel beesten op een te klein stukje land. Zolang daar niets aan verandert, wordt het lastig om de klimaatdoelen te halen, hoeveel windparken en zonnepanelen we ook installeren.
Een carnivoor zal zijn biefstuk niet snel opgeven