Praten over vrede Buitenland

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
12 september 2024
'Dicht bij een akkoord', 'hoopvol voor een doorbraak', 'cruciale fase in onderhandelingen'. Als je de nieuwskoppen mag geloven staat de vrede in Gaza al meer dan een half jaar op uitbreken. 'Komende maandag' zou het weleens zover kunnen zijn, opperde de Amerikaanse president Joe Biden. Dat was in februari. Sindsdien is het een soort refrein geworden bij de oorlog in Gaza: Hamas en Israël zijn dicht bij een akkoord over een staakt-het-vuren. Er is goede hoop dat onderhandelaars volgende week de laatste stap kunnen zetten in (vul hier zelf de locatie in).
De praktische kant is het probleem niet: op verzoek van Unicef hielden Israël en Hamas begin deze maand op met vechten zodat in Gaza 640.000 kinderen onder de tien een poliovaccin konden krijgen. Het was een verbazend efficiënte operatie. 'WHO overtreft streefcijfer voor poliovaccinaties Gaza', kopte de BBC - ook weer eens wat anders. Zodra de polio-teams hun prikken hadden gezet, ging het op de oude voet verder.
Het is geen geheim meer dat de Israëlische premier Netanyahu het grootste individuele struikelblok vormt voor een bestand - zelfs zijn eigen minister van Defensie en president Biden zeggen het hardop. Maar het oneindige onderhandelen tussen Israël en Hamas onderschrijft ook een bredere historische waarheid: dat praten over vrede weinig zin heeft als de vechtende partijen liever doorgaan, en dat onderhandelingen héél dicht bij een akkoord kunnen zijn terwijl dat laatste stukje oneindig ver blijkt.
Het kluchtigste voorbeeld van het eerste is ongetwijfeld deBattle of the Tablestussen de VS en Noord-Vietnam, uitgevochten in 1968-1969. Eerst wezen de Amerikaanse regering en het Noord-Vietnamese Politburo maar liefst zestien hoofdsteden af als onacceptabele locatie om elkaar te ontmoeten. Toen de keus eindelijk op Parijs was gevallen, wilden de Amerikanen praten aan een lange tafel en de Noord-Vietnamezen aan een vierkante.
Over een spanne van maanden kwamen vervolgens voorbij: een ronde tafel, een ovale, twee halve cirkels, een 'afgeplatte ellips', een 'gebroken diamant', een parallellogram. De Deense wiskundige Piet Hein (geen familie) probeerde de wereldvrede te helpen met een 'super-elliptische tafel' die mathematisch gezien aan elke wens voldeed. Maar het punt was natuurlijk: er was nul compromisbereidheid, en de Vietnamoorlog ging nog zes jaar door.
Van het tweede - onderhandelingen die bedrieglijk dichtbij een einde lijken - hebben we recent nog een voorbeeld. Wellicht het meest besproken artikel onder buitenlandspecialisten van dit jaar stond deze lente in tijdschriftForeign Affairs.Onder de titelThe Talks That Could Have Ended the War in Ukrainereconstrueerden de Amerikaanse politicoloog Samuel Charap en de Russisch-Britse historicus Sergey Radchenko de onderhandelingen tussen Oekraïne en Rusland in maart en april 2022, vlak na de Russische invasie. Hun conclusie was dat die onderhandelingen verbazend ver kwamen in het optuigen van een raamwerk voor een nieuwe vrede of bestand tussen de twee landen, hoewel ze erkenden dat hun reconstructie niet kon vaststellen of Rusland (lees: Poetin) uiteindelijk een akkoord ook had getekend en geëerbiedigd.
Het artikel werd onmiddellijk de kampenstrijd in getrokken over de Russisch-Oekraïense oorlog, terwijl het juist een soortcase studyis over hoe ver dichtbij kan zijn. In onderhandelingen met je vijand begin je eerst met het laagst hangende fruit en laat je de moeilijkste vragen voor het laatst. En dus leken Rusland en Oekraïne op een gegeven moment 'dicht bij' een akkoord terwijl ze het nog niet hadden gehad over de vraag wat er ging gebeuren met alle gebied dat Rusland zojuist had veroverd - de blauwe vinvis in de kamer, zeg maar.
Bovendien zou Oekraïne volgens zijn eigen voorstel een garantie van westerse landen krijgen om bij elke volgende Russische invasie direct met eigen soldaten oorlog te komen voeren. De Israëlische tussenpersoon Naftali Bennett, Amerikaanse functionarissen, en ten slotte de Britse premier Johnson probeerden de Oekraïners van die illusie af te helpen dat zoiets ooit zou gebeuren, twee maanden nadat Rusland had gedemonstreerd hoe reëel zo'n scenario was. Het Oekraïense voorstel was in feite gebouwd op een luchtspiegeling.
Je kunt hiernaar kijken als een glas half vol of half leeg. Charap en Radchenko doen het eerste: als Poetin en Zelensky destijds concessies overwogen om de oorlog te beëindigen, schrijven ze, dan kunnen ze de wereld misschien nog verrassen in de toekomst. Maar elders schrijven ze ook dat het onmogelijk is om vast te stellen of Moskou's interesse in en deelname aan onderhandelingen niet 'een mooi georkestreerde klucht' was, om tijd te winnen en dwaalsporen te leggen.
Het is dezelfde manier waarop het grootste deel van de wereld naar het eindeloze bijna-bestand tussen Hamas en Israël zal kijken: met hoop dat beide iedereen zullen verrassen. En met de ergernis en woede dat de wereld kijkt naar een goed georkestreerde klucht.
Het laatste stukje tot een akkoord blijkt vaak nog oneindig ver te zijn