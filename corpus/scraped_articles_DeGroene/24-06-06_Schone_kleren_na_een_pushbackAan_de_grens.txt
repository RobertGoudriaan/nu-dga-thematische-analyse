Schone kleren na een pushback Aan de grens

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
6 juni 2024
'Op een ochtend opende ik de gordijnen en op het grasveld voor ons huis lagen zo'n dertig migranten', vertelt Ejub. Hij woont samen met zijn vrouw Sefika in het stadje Sturlic in het noordwesten van Bosnië en Herzegovia, slechts een kilometer van de grens met EU-land Kroatië. 'We hebben ze toen koffie, water en eten gebracht', zegt zijn vrouw. 'Vooral als het jonge kinderen zijn gaat het ons aan het hart. We zijn zelf in de oorlog vluchteling geweest.'
Sinds twee jaar fungeert het huis als een tussenstop voor migranten. 'Als ze hier langskomen op hun weg naar Kroatië, dan brengen ze de overbodige kleding bij mij', vertelt Sefika. Ze wast de kleren en migranten die terugkeren na een pushback, met vieze en natte kleding omdat ze in de rivier geduwd zijn, geeft ze de schone kleren en schoenen. Zo rouleert de kleding. 'Een keer kwam ik met mijn tractor een groep tegen en bij vijf van de zeven mannen herkende ik de schoenen, allemaal van mij.' Ejub buldert bijna van het lachen.
Het noordwesten van Bosnië is de laatste halte op een van de meest gebruikte migratieroutes richting de Europese Unie en staat bekend om de gewelddadige pushbacks van de Kroatische grenspolitie. De afgelopen jaren nam het aantal (geregistreerde) illegale grensovergangen hier af, maar sinds de route vanuit Servië richting Hongarije volledig gesloten is - Servië zet daar nu het leger in - proberen migranten het opnieuw via Bosnië.
Ook de gewelddadige pushbacks nemen weer toe. Ngo's registreren blauwe plekken van politieknuppels, botbreuken, hondenbeten en telefoons die kapotgemaakt worden. Kroatië stelt dat het de buitengrenzen van de EU beschermt en daarbij geen geweld gebruikt. Ejub voelt zich machteloos, maar is blij dat hij en zijn vrouw af en toe iets kunnen doen. 'Soms vragen migranten om geld. Een van hen had honderd euro nodig. Tja, wat doe je dan?' zegt Ejub. En dus gaf hij het geld. 'De meesten geven het niet terug. Maar deze jonge man deed dat wel, via een vriendin in Wenen. We hebben helaas nooit meer iets van hem gehoord. Ik hoop dat hij bij zijn vriendin in Europa is.'
Het aantal in 2024 getelde doden en vermisten aan de Europese buitengrenzen, volgens het Missing Migrants Project (IOM): 1415