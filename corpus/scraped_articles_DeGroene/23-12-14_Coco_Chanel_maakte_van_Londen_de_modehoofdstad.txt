Coco Chanel maakte van Londen de modehoofdstad

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
14 december 2023
Londen- Een van de mooiste stadsmythen van Londen betreft de lantaarnpalen in het stadsdeel Westminster. Aan de voorzijde staat, in goud, de letter 'W' van Westminster. Aan de achterzijde staan de letters CC. Dat is een afkorting voor 'City Council', maar menigeen denkt dat het een eerbetoon is aan Coco Chanel. De Franse modekoningin had een eeuw geleden immers een tien jaar durende relatie met de rokkenjagende hertog van Westminster, indertijd de rijkste man ter wereld.
Het verhaal gaat dat de edelman haar ooit ten huwelijk had gevraagd, maar dat Chanel, die in armoede was opgegroeid, dat verzoek had afgewezen. 'Er zijn veel hertogen van Westminster geweest', zou ze hebben gezegd, 'maar er is maar een Coco Chanel.' Later ontkende ze dit. Uit liefdesverdriet zou de hertog haar initialen, zo gaat de legende, op elke lantaarnpaal hebben gezet. Mythe of niet, het neemt niet weg dat de geest van de in 1971 overleden Française nog steeds rondwaart op de Britse eilanden.
In de oude textielstad Manchester liepen fotomodellen met Chanels warme truien van tweed en kasjmier over de catwalk. Chanel had een bijzondere band met het noorden van Engeland. Niet alleen is Eaton Hall in Cheshire, het rijke graafschap nabij Manchester, de zetel van de hertog van Westminster, maar nabij de industriestad Huddersfield in Yorkshire stond indertijd een textielfabriek van Chanel. In Londen had ze een boetiek.
Dat laatste is een van de nieuwtjes bij de tentoonstellingGabrielle Chanel: Fashion Manifestodie voor drukte zorgt in het Victoria & Albert Museum. Als jonge vrouw kreeg ze een relatie met de flamboyante Engelse scheepsmagnaat Arthur 'Boy' Capel. Nadat deze jong overleed bij een auto-ongeluk begon de relatie met de genoemde hertog. Via Westminster raakte ze goed bevriend met Winston Churchill. 'Ze is erg aangenaam', schreef de latere oorlogspremier, 'een groot en sterk persoon die een man of een rijk kan besturen.'
In de Schotse Hooglanden stortte ze zich op de favoriete buitenactiviteit van de Engelse aristocratie: jagen. Langs deze weg werd haar collectie verrijkt met tweed. Van oudsher was dat een warm materiaal voor mannenkleren, maar ze feminiseerde het door het kleurrijker en zachter te maken. Na een modeshow in het Londense huis van de hertog, in 1932, vatteVoguede invloed van de anglofiele Française op de Britten als volgt samen: 'Parijs heeft laten zien hoe we ons Brits moeten kleden.'