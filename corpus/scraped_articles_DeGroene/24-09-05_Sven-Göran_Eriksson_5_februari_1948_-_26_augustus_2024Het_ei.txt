Sven-Göran Eriksson 5 februari 1948 - 26 augustus 2024 Het einde

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
5 september 2024
De sympathieke Zweedse coach won de harten van de Engelsen met zijn natuurlijke leiderschap en zijn ongegeneerde levensgenieten.
Engeland koestert zijn Zweden. Björn Borg en Stefan Edberg zijn jaren na hun gloriedagen nog altijd graag geziene gasten op Wimbledon en in Oost-Londen trekken de musici van abba als hologrammen volle zalen in een voor hen gebouwd concertgebouw. Maar een speciaal plekje in hun hart hebben de Engelsen voor Sven-Göran Eriksson, de voormalige voetbalbondscoach en charmeur, die onlangs op 76-jarige leeftijd is overleden.
Liefde op het eerste gezicht was het niet. Aan het begin van deze eeuw, na een mislukt Europees kampioenschap en een thuisnederlaag tegen rivaal Duitsland, nam de Engelse voetbalbond afscheid van bondscoach Kevin Keegan, de voormalige stervoetballer. Omdat er geen geschikte Engelse managers beschikbaar waren, begonnen de bobo's te zoeken naar eentje uit het buitenland, waarbij de naam van Johan Cruijff snel opdook. De meeste topclubs hadden buitenlandse managers, dus waarom niet het nationale team?
De gedachte om Engeland, bakermat van de voetbalsport, te laten leiden door 'Johnny Foreigner' bleek controversieel, net zoals de beslissing, later, om een Canadees baas te maken van de Bank of England. De Engelse oud-bondscoach van Ierland, Jack Charlton, noemde het 'een recept voor een ramp', terwijl sterspeler David Beckham zei dat 'een Engels team door een Engelsman moet worden geleid'. Bij de tabloids heerste argwaan toen de FA met Eriksson aankwam, een kleine en geleerd ogende Zweed.
De scepsis over de benoeming verdween toen Engeland op 1 september 2001 in München met 1-5 won van Duitsland, een historische zege. Enkele maanden later zag Eriksson vanaf de bank hoe Beckham, middels een fenomenale vrije trap, Engeland in de laatste seconde naar het WK schoot. In de vijfenhalf jaar dat Eriksson bondscoach was groeide Beckham uit tot zijn oogappel. De middenvelder vloog begin dit jaar meteen naar Zweden nadat bekend was geworden dat zijn oude'boss'leed aan terminale alvleesklierkanker.
Eriksson stierf bij de meren in het westen van Zweden waar hij was opgegroeid als zoon van een buschauffeur en een textielverkoopster. Als verdediger schopte hij het niet verder dan de lagere divisies, maar hij bleek een natuurlijke leider. Onder zijn leiding won IFK Göteborg begin jaren tachtig de finale van de UEFA Cup tegen hsv, de eerste Zweedse club die een Europese beker won. Later leidde hij Benfica naar een Europese finale, die werd verloren van AC Milan, en maakte hij de Italiaanse subtopper Lazio landskampioen.
Zijn succes met de Romeinse club had de interesse van de Engelse voetbalbond gewekt. Op sportief gebied wist Eriksson het voetbal evenwel niet 'thuis te brengen'. Drie keer bereikte hij met Engeland de kwartfinale van een eindronde. Twee verloor het team op strafschoppen tegen Portugal en een keer was het sterrenteam van Brazilië te sterk. De oogst was teleurstellend omdat hij de beschikking had over 'een gouden generatie'. In 2006 vertrok hij, om een jaar later manager van Manchester City te worden. Dat avontuur duurde niet lang.
De liefde voor Eriksson komt vooral voort uit zijn warme en aimabele persoonlijkheid. Als Zweed was hij wars van hiërarchische verhoudingen. Voor iedereen binnen een organisatie had hij aandacht, tot en met de schoonmakers. Spelers kregen van hem veel vrijheid. Dat laatste leidde op het WK van 2006 in Duitsland tot een 'wag's circus'. Aangevoerd door Victoria Beckham stalen dewives and girlfriendsvan de spelers de show, waarbij de winkelstraten van basiskamp Baden-Baden veranderden in openbare catwalks.
Voor de tabloids was het Eriksson-regime een gouden tijd. Hij had een vaste relatie met de Italiaanse advocaat en mediapersoonlijkheid Nancy dell'Olio, maar beleefde in zijn Engelse tijd affaires met de televisiepresentatrice Ulrika Jonsson, een landgenoot, en met Faria Alam, een secretaresse van de voetbalbond. Eriksson verbaasde zich over de enorme aandacht die dit wekte van het Engelse roddeljournaille en zag de noodzaak niet om zich te verontschuldigen. Dat hij zo doodgemoedereerd reageerde, vonden de Engelsen stiekem prachtig.
Ook andere 'schandalen' deerden deze wat ondeugende heer niet. Hij bleek kort voor het WK in Duitsland oren te hebben naar het aanbod van de 'nepsjeik' Mazher Mahmood vanNews of the World,die hem zogenaamd namens Aston Villa zakken met oliedollars bood. Jaren later kwam de nepsjeik, die zoveel bekendheden in de val had gelokt, zelf ten val toen hij schuldig werd bevonden aan het belemmeren van de rechtsgang, hetgeen hem vijftien maanden cel opleverde.
Lucratieve aanbiedingen kon hij doorgaans niet weerstaan. Eriksson werd bondscoach van Mexico, Ivoorkust en de Filippijnen, en leidde drie Chinese clubs. Twee keer keerde hij terug op Engelse bodem, als manager van Leicester City en Notts County. Bij laatstgenoemde club werd Eriksson het slachtoffer van een corrupte eigenaar die geen geld bleek te hebben voor zijn topsalaris. De Zweed had de oudste club ter wereld financieel te gronde kunnen richten, maar redde haar door af te zien van zijn salaris.
InSven: My Storyschreef hij openhartig over zijn liefdesrelaties. De postume waardering voor deze levensgenieter staat haaks op het puriteinse klimaat van nu waarin mensen op ongenadige wijze worden beoordeeld en afgerekend op hun misstappen. Morele perfectie wordt geëist. Eriksson toonde juist al zijn menselijke zwakheden en nam daarvoor verantwoordelijkheid. 'Zorg voor jezelf' was de boodschap aan het einde van zijn wilde leven, 'zorg voor je leven en leef het'.
De 'schandalen' deerden deze wat ondeugende heer niet
Ross Kinnaird/Getty Images | 1 juli 2006 in Gelsenkirchen, Duitsland, bij de kwartfinale tussen Engeland en Portugal