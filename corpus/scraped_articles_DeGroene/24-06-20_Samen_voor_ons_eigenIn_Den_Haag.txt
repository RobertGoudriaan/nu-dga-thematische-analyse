Samen voor ons eigen In Den Haag

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
20 juni 2024
Dit kabinet is wel degelijk voor herverdeling, maar niet tussen arm en rijk. Eerder tussen het eigen volk en de ander.
Er werd lange tijd over rechts-populistische partijen gezegd dat economie bij hen van ondergeschikt belang was. De invloedrijke onderzoeker Cas Mudde was hier nogal categorisch in. Hij stelde dat het verloren moeite was om te proberen het (sociaal-)economisch programma van het rechts-populisme te identificeren. Economische standpunten - voor zover die er waren - stonden immers ten dienste van de culturele agenda, bovenal de anti-immigratiepolitiek.
DeVolkskrant-columnist Sander Schimmelpenninck beweerde zelfs dat de PVV-stemmer helemaal geen serieuze economische zorgen of noden heeft. Het zou een luxe-stem zijn voor mensen die het zich kunnen permitteren om de cultuurstrijd voorrang te geven.
Nu rechts-populistische partijen aan steeds meer regeringen deelnemen, lijkt die categorische afwijzing aan herziening toe. In de oppositie is het makkelijk om je economische programma in het vage te houden. Zelfs als een partij duidelijke standpunten over economie heeft, is het nog maar de vraag hoeveel prioriteit eraan wordt gegeven. Bij velen leefde dan ook de verwachting dat Wilders zijn economische agenda zou prijsgeven, om meer op migratie binnen te kunnen slepen.
Nu er een hoofdlijnenakkoord is en een verdeling van de portefeuilles, kunnen we concluderen dat (sociaal-)economische standpunten er wel degelijk toe doen. Juist op de financien is er hard onderhandeld door PVV en BBB. Er staan miljardenuitgaven gepland voor lastenverlichting voor middeninkomens, voor het halveren van het eigen risico, voor de kinderopvang en huurtoeslag.
Een linkse agenda is het niet. Veel van de steunmaatregelen zijn niet per se nivellerend. De gratis kinderopvang bijvoorbeeld, komt eerder de middeninkomens ten goede. Daarbij wordt ook weinig van de allerrijksten gevraagd. Sterker nog, het grootbedrijf krijgt allerlei cadeautjes. Zo wordt de belasting op inkoop van eigen aandelen geschrapt en hoeven bedrijven minder vennootschapsbelasting te betalen. Ten slotte wil de coalitie maar liefst 22 procent korten op de overheid.
Dit kabinet is wel degelijk voor herverdeling, maar niet tussen arm en rijk. Eerder tussen het eigen volk en de ander. De extra uitgaven worden gefinancierd door te korten op groepen en instituties waar men een hekel aan heeft. De ambtenaren, de EU, ontwikkelingssamenwerking, universiteiten, asielopvang, duurzame energie, mensen die boeken en kranten lezen, mensen die het minimumloon verdienen. Het doet denken aan de iconische slogan van de Tegenpartij van Van Kooten en De Bie: 'samen voor ons eigen'.
Ook frappant is de incoherentie en de praktische onuitvoerbaarheid van het geheel. Ambtenaren hebben hier al voor gewaarschuwd. Veel van wat dit kabinet wil, kán helemaal niet. Je kunt niet én korten op de Europese afdracht én allerlei genereuze versoepelingen bedingen in Brussel. Je kunt niet én woningen bouwen én stikstof blijven uitstoten. Je kunt niet én het overheidsapparaat sterk terugdringen én het allerlei nieuwe ambitieuze taken geven.
Er is iets dat juist opvalt door zijn afwezigheid. Dat is het economisch protectionisme. We kennen het van Donald Trump: de sneren naar China, de instelling van tariefmuren en de bescherming van de eigen staalindustrie. We zien bij de coalitiepartijen echter weinig tekenen dat zij zich op economisch gebied achter de dijken willen terugtrekken.
Lange tijd werd het populisme gezien als een protestbeweging van de verliezers van de mondialisering. De afkeer van asielzoekers is echter te makkelijk gelijkgesteld met een afkeer van mondialisering. Reinette Klever, de PVV-ministerskandidaat die asielzoekers met exotische ziektes associeert en ontwikkelingssamenwerking wil afschaffen, werkte eerder als manager bij de containergigant Nedlloyd. Dan ben je geen verliezer van de mondialisering. Sowieso bestaat veel van de lijst van de PVV uit ondernemers of middenstanders die de wereldhandel een warm hart toedragen. Of neem de agro-industrie, de sector waar BBB uit voorkomt. Deze is nauw verweven met de mondialisering. Het veevoer komt van over de wereldzeeën, de productie is sterk gericht op de export.
Wat we eerder zien bij het huidige populisme - ook bij Trump - is dat men wel de voordelen van de mondialisering wil, zonder de nadelen. Het is een soort Nimby-politiek, of zoals de Vlamingen dat noemen: niet in voor- en achtertuin (Nivea). Wat deze houding kenmerkt, is dat je wel gebruik wil maken van bepaalde voorzieningen maar er persoonlijk geen hinder van wil ondervinden. Wel de Europese interne markt, niet de Europese milieuregels. Wel de goedkope arbeidsmigranten, niet de vluchtelingen. Wel de mondiale afzetmarkten, niet de ontwikkelingssamenwerking of de posten van Buitenlandse Zaken.
Trump presenteerde zich als 's werelds beste onderhandelaar. Een vergelijkbare overtuiging leeft bij dit kabinet. Als we maar hard genoeg met de vuist op tafel slaan, zal de wereld zich vanzelf naar ons voegen. Ze zullen er snel achterkomen dat Nederland een klein land is.
Frappant is de onuitvoerbaarheid van het geheel
...