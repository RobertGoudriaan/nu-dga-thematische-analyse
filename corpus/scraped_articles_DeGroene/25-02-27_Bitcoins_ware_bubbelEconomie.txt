Bitcoins ware bubbel Economie

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
27 februari 2025
Op het hoogtepunt van de Hollandse tulpenmanie, begin 1637, betaalden mensen meer dan tien jaarsalarissen voor één simpele bloembol. Handige speculanten verhandelden ze zelfs terwijl ze nog in de grond zaten. 'Iedereen verbeeldde zich dat de passie voor tulpen voor eeuwig zou duren', merkte een commentator twee eeuwen later op.
De nieuwigheid van onze tijd is geen exotische bloembol uit het Ottomaanse Rijk, maar een gedecentraliseerde digitale munt. In mei 2010 kocht Laszlo Hanyecz, een computerprogrammeur uit Jacksonville in Florida, twee pizza's voor tienduizend bitcoins. Het zou de eersterealworldtransactie in de cryptomunt zijn. Tegen de huidige koers was het ook met afstand het duurste etentje in de geschiedenis van de mensheid: bijna één miljard euro.
De vraag waarover economen zich het hoofd breken, is waarom de bitcoin nog altijd niet de tulpenbol achterna is gegaan. Hoe is het mogelijk dat een virtuele munt, zonder onderliggende waarde of praktisch nut in het betaalverkeer, ruim anderhalf decennium na haar introductie kostbaarder is dan ooit? Wellicht kan de nieuwste ster aan het cryptofirmament, de $TRUMP, hier licht op werpen. Vlak voor zijn inauguratie slingerde de nieuwe Amerikaanse president tweehonderd miljoen stuks van zijn eigen 'meme-coin' de wereld in. Op dit moment worden ze voor een slordige zestien euro verhandeld.
Voor de duidelijkheid: anders dan de euro of de dollar kun je hier vrijwel niks mee doen. De belastingdienst of het café: ze accepteren geen $TRUMP. Waarom de waarde desondanks niet nul is? Het antwoord heeft meer met politiek dan met economie te maken. Een Amerikaanse volksvertegenwoordiger vergeleek het met een Zwitserse bankrekening, waarvan de Amerikaanse president de gegevens met Jan en alleman deelt. Dat is buitengewoon verleidelijk voor lobbyisten, miljardairs, maar ook buitenlandse leiders als Poetin en Mohammad bin Salman die iets gedaan willen krijgen. Natuurlijk mag dat niet, zomaar geld ontvangen op de presidentiële bankrekening. Maar wie verbiedt deze mensen om een paar miljoen te investeren in Trumps eigen cryptomunt? Corruptie was nog nooit zo makkelijk.
Ook bitcoin is, zoals iedereen weet die ooit aanwezig was bij een cryptoevenement, een politiek gedreven project. Het begon met een mix van computernerds, linkse anarchisten, rechtse libertariërs en jonge mannen die snel rijk wilden worden. Die laatste twee groepen hebben inmiddels de overhand. Zij zijn bovendien steeds moeilijker van elkaar te onderscheiden. Het resulteert in het soort gelikte beleggingspraatjes dat je verwacht op de Zuidas, overgoten met een rebels sausje waarin bitcoin het nieuwe goud is en centrale banken en nivellerende overheden het absolute kwaad vertegenwoordigen.
Uiterst rechtse politici zijn enthousiast. Zo was het in Brazilië president Jair Bolsonaro die, kort voor zijn aftreden, de handel en het gebruik van cryptomunten legaliseerde. Eerder had zijn collega in El Salvador, de autoritaire Nayib Bukele, een wereldprimeur door bitcoin tot wettig betaalmiddel te verheffen. In eigen land behoorde Forum voor Democratie tot de grootste fans. En Trump heeft, in ruil voor gulle donaties aan zijn verkiezingscampagne, beloofd dat hij van de Verenigde Staten 'de crypto-hoofdstad van de planeet' zal maken. Zijn nieuwe gezondheidsminister, complotdenker Robert F. Kennedy jr., wil zelfs een nationale bitcoin-reserve.
Voor de bitcoin-koers zijn dat soort plannetjes een zegen. Wie deze cryptomunt koopt, haakt niet alleen aan bij een beleggingshype. Hij wedt er ook op dat de achterliggende ideologie populairder wordt. Zolang dat het geval is, krijg je namelijk niet alleen in politiek opzicht je zin, maar word je dankzij de stijgende koersen ook slapend rijk. Binnenlopen met je idealen, wie wil dat niet?
Het door en door politieke karakter van crypto biedt ook een aanwijzing voor wanneer deze zeepbel dan wél uit elkaar spat. Niet zomaar, van de ene op de andere dag, zoals op de Amerikaanse huizenmarkt of tijdens de tulpenmanie gebeurde. Maar zodra de invloed van Trump verdampt, crasht ook de $TRUMP. Iets soortgelijks geldt voor de bitcoin. Wanneer het achterliggende politieke project zijn glans verliest, zal de koers inzakken. Wie daarentegen meent dat de huidige rage voor eeuwig duurt, komt net als de Hollandse tulpenspeculanten bedrogen uit.
Wanneer het achterliggende politieke project zijn glans verliest, zal de koers inzakken
Reageren?haegens@groene.nl