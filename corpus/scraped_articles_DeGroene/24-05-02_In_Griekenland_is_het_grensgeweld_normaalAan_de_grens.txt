In Griekenland is het grensgeweld normaal Aan de grens

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
2 mei 2024
'Het eerste wat ik zag toen ik Europa bereikte, was hoe de mannen van onze boot door de Griekse kustwacht in elkaar geslagen werden', vertelt Shukuva, een veertienjarig meisje. Na dagenlang lopen vanuit Syrië, slapen in koude varkensschuren en de eerste mislukte poging om de oversteek te maken, waagde haar familie een tweede poging waarbij hun bootje werd onderschept door de Griekse kustwacht. 'Ze schreeuwden naar ons en keken heel erg boos. We waren bang toen we die gezichten zagen en zeiden niets, we keken alleen', vertelt Shukuva.
De bewaking op en rond de Griekse hoofdeilanden (Lesbos, Chios, Samos en Kos) is in de afgelopen jaren drastisch toegenomen, met meer surveillance niet alleen door de Griekse kustwacht maar ook door het Europese agentschap Frontex. Deze toename gaat gepaard met een stijging van gewelddadige incidenten, melden advocaten en hulporganisaties op Lesbos.
'Grensgeweld is genormaliseerd', zegt Filip Marijnissen, coördinator regionale logistiek en toeleveringsketen bij Artsen Zonder Grenzen. Hij wijst erop dat patiënten vaak vertellen over verwondingen die zijn toegebracht door gemaskerde mannen. Marijnissen heeft zelf waargenomen hoe figuren met bivakmutsen stonden te kijken op de plaatsen waar bootjes aan land kwamen. 'Ze reden dan snel weg als wij aankwamen.'
Toen Marijnissen twee jaar geleden de plek op Lesbos aangeboden kreeg, twijfelde hij. 'Ik zat toen in Oekraïne en wilde dingen doen, verandering brengen.' Nu waarschuwt hij nieuwe teamleden voor de mentale uitdagingen van deze missie. 'Het is schrijnend. We ontmoeten hier vrouwen die vertellen over misbruik tijdens hun reis, patiënten met ernstige medische problemen. En als we terugrijden naar de basis, dan zien we op de stranden mensen cocktails drinken en volleyballen.'
Waar hulpverleners vroeger nog bootjes verwelkomden op de stranden, is dat vanwege criminalisering al jaren niet meer mogelijk. 'Met de immigratiepolitie hebben wij nu een goede relatie, over andere autoriteiten spreek ik mij niet uit', zegt Marijnissen. Shukuva begrijpt dat de situatie in Europa het wellicht niet meer toestaat dat er warme dekens en thee worden uitgedeeld. 'Maar een ontvangst zonder geweld zou fijn zijn.'
Romy van Baarsen
Het aantal in 2024 getelde doden en vermisten aan de Europese buitengrenzen, volgens het Missing Migrants Project (IOM): 1030