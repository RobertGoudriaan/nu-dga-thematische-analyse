Een opgaande zon

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
22 februari 2024
MUZIEK Mariavespers
Lang een blinde vlek gehad voor Claudio Monteverdi (1567-1643). Volgens de muziekgeschiedschrijving een van de allergrootsten, spilfiguur in de overgang van renaissance naar barok, van geestelijke naar wereldlijke muziek en het muziektheater, waarin hij grensverleggend pionierde. Ik vond hem stereotiep of gekunsteld.
Nu komt hij binnen met een meesterwerk dat ik nooit naar waarde schatte, deMariavespers(1610) in de uitvoering van het barokensemble Pygmalion onder Raphaël Pichon. Ongrijpbaar stuk. Geestelijke of wereldlijke muziek? Toen Monteverdi het schreef, was hij Maestro della musica aan het hof van hertog Vincenzo Gonzaga in Mantua, waar in 1607 zijn eerste operal'Orfeoin première ging. Hij was een naam. Zijn madrigalen werden gedrukt, zijn stijl werd aangevallen en geprezen. Hij stond in de wereld en dat hoor je aan de theatrale, concertante elementen in de Vespers, de virtuoze zangpartijen en dat soms mondain dansende orkestje. Monteverdi achtte zijn aan paus Paulus V opgedragen werk gelijkelijk geschikt voor kapellen en paleizen. Onzeker is of hij het als één samenhangend geheel opvatte of als verzameling losse stukken.
Pichon maakt met magistrale overgave duidelijk waarom het volgens hem dat ene werk is. Deze muziek gaat over openbloeien, de wederopstanding van de onbevangenheid, de herontdekking van de stem als puurste uitingsvorm. Hoor na tien schitterend doorwrocht afstandelijke renaissancemissen het openingskoor en je begrijpt; hier vindt zoiets als de verlossing van de mens plaats. Mens in een tijd, schreef Silke Leopold in haar Monteverdi-biografie, waarin 'het politieke toneel van een door oorlogen verwoest Europa oorzaak en gevolg was van de verwoeste emotionele zekerheid van het individu'. Je wantrouwtZeitdiagnostiker,sinds Sloterdijk toch een soort metacolumnisten, maar de toon geeft Leopold gelijk.
Hier wordt de mens iets teruggegeven. In de koorpartijen hoor je de massale, diepe adem van een organisme dat de vrijheid ruikt. Het oor hoort om te beginnen één akkoord, gestut door jubelend getoeter van de toccata uitl'Orfeo. Het wil vanuit de tenen alles tegelijk zeggen, transcendeert het klinkende naar het multi-zintuiglijke. Een opgaande zon doorstraalt de mensen. Een nieuwe wereld baadt in licht en lucht. Het halleluja aan het slot klinkt als de vervulling van een droom, totale bevrediging. Alle solozangers zingen precies goed mooi eenvoudig. De muziek beweegt zich met de kracht van de natuur van sereen intiem naar machtig uitgelaten, net de mens. In de koorklank synaesthetisch ruis van lucht en water en een voelbare fysieke warmte.
Ooit zag ik schemerlicht een herfstig bos in lichterlaaie zetten met de gloed van aangeblazen kolen. Zo verhoudt zich hier de gloeikern van het leven tot de meesterlijke polyfonie, zo hoor je Monteverdi hier het wezenlijke zeggen. Er is licht, stervende culturen baren nieuwe, geest herrijst altijd; dat is de gedeelde boodschap van het stuk en deze eenmalige uitvoering. Daarom zijn grote interpreten altijd herscheppers en Pichon is er een van.
Bas van Putten
Monteverdi -Mariavespers.Pygmalion o.l.v. Raphaël Pichon, Harmonia Mundi (2 cd's)
Pichon | Piergab Raphaël