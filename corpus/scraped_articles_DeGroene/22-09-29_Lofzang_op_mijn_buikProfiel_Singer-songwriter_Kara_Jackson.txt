Lofzang op mijn buik Profiel Singer-songwriter Kara Jackson

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
29 september 2022
Het lukt muzikant en dichter Kara Jackson zware onderwerpen licht te brengen, in de alledaagse 'Starbucksmetaforen' van haar generatie. Haar werk is spannend, je wil steeds meer van haar horen.
'Poetry is a blackwoman's armor'.Op het podium staat de Amerikaanse dichter, singersongwriter en muzikant Kara Jackson. Met donkerblauwebox braidsen een ringpiercing door haar neus geeft ze een overtuigende TedTalk over wat poëzie betekent voor jonge, zwarte vrouwen. Zelfverzekerd herinnert ze het publiek aan de lange traditie van feministische Afro-Amerikaanse dichters en denkers die haar inspireren.
Enkele maanden later wordt Jackson verkozen tot National Youth Poet Laureate van de Verenigde Staten. Ze volgt onder andere Amanda Gorman op, die wereldwijd bekendheid verwierf toen ze haar gedichtThe Hill We Climbvoordroeg bij de inaugurele rede van president Joe Biden. Opvallend: de titel bestaat pas zes jaar, maar werd tot nu toe steeds uitgereikt aan jonge vrouwen van kleur. Jackson had tijdens haar TedTalk geen seconde overdreven. Dichters zoals Gorman en Jackson redden poëzie van haar stoffige imago bij jongeren. 'Dichters en muzikanten schrijven over de tijd waarin ze leven. Ze proberen iets vast te leggen, én erop te reageren. Vrouwen van kleur vertegenwoordigen het culturele en politieke momentum van vandaag', vertelt Jackson me met een lach wanneer ik haar spreek via Zoom.
De carrière van de artiest kreeg na haar benoeming tot National Youth Poet Laureate in 2019 meteen een vliegende start. In datzelfde jaar verscheen haar dichtbundelBloodstone Cowboybij de radicaal-linkse uitgeverij Haymarket Books én bracht ze haar eigen EPA Song for Every Chamber in My Heartuit. 'Ik schrijf. En soms wordt datgene wat ik schrijf een gedicht, en soms een lied. Ik focus niet op de vorm of het genre. In essentie zijn de kunst en het proces van het schrijven voor zowel poëzie als muziek voor mij hetzelfde.'
Jackson is geboren en getogen in Oak Park, Illinois, in de buurt van Chicago. Als dochter vancountryfolk-liefhebbers uit Georgia groeide ze op met singer-songwriters als Joni Mitchell en Joan Baez. Het is door hun lyrische muziek dat ze verliefd werd op poëzie. 'In ons gezin hadden we de bijzondere regel dat mijn broer en ik verplicht werden om pianolessen te volgen tot onze achttiende verjaardag.' Op haar vijfde begon ze al met haar eerste lessen, maar ze kreeg pas een klik met muziek toen ze op haar elfde een gitaar kreeg. 'Ik wist meteen: dít is mijn instrument.'
De muziek van Jackson wordt beschreven als een 'warme omhelzing van een vriend'. Haar diepe contralto jazz-stem lijkt op een mix van Amy Winehouse en Tracy Chapman. Het rustige ritme van de akoestische gitaar doet denken aan de dromerige stijl van Norah Jones. Het dwingt je om te vertragen. Het is het soort muziek dat je op een zondagochtend wil horen terwijl je de eerste kop koffie zet, de zon naar binnen schijnt en de vogels buiten fluiten. En dan het liefst op een platenspeler. Zó dromerig is het, en toch net niet van het soort meligheid dat je van een tiener verwacht. Ook al gaatA Song for Every Chamber in My Heartover - jawel - een gebroken hart.
In elk van de vier relatief korte nummers beschrijft Jackson een fase: ze wordt verliefd, verlaten, bedrogen en belandt uiteindelijk opnieuw single onder een dekentje in bed terwijl ze zichzelf ervan probeert te overtuigen dat ze niemand nodig heeft. Het emotionele duwen en trekken in een complexe liefdesverhouding lijkt op een metafoor voor het leven als zwarte vrouw in Amerika. Een verhouding die ze tot nu toe nooit in haar muziek, maar wel in haar poëzie expliciet maakte.
'Het beste wat ik voor mezelf heb gedaan is me ontdoen van de gedachte dat poëzie een wit dialect is', schreef Jackson inPoetry Magazinein 2018.In het korte essay'Teenagers Are Not Exempt of Poetry'schetste ze op jonge leeftijd al de eerste lijnen van haar poëtica. De erfenis van Audre Lorde is daarin duidelijk: poëzie is niet enkel de artistieke arena van witte mannen, maar de kunstvorm bij uitstek waar vrouwen absolute vrijheid genieten om hun geleefde werkelijkheid betekenis te kunnen geven. Of in de woorden van Lorde zelf:'Poetry is not a luxury. It is a vital necessity for our existence.'
'Van alle schrijvers die ik las, heeft Lorde de grootste invloed op mij gehad. Haar werk gaf me niet alleen de handvaten om dichter te kunnen zijn, maar leert me ook hoe ik als mens kanbestaan.'Anders dan de poëzie van Lorde, die een transcendentale en mythologische functie krijgt, zijn Jacksons gedichten net een ode aan het alledaagse. De dichter is geen godin, krijger of priesteres, maar gewoon een tiener op de drempel naar volwassenheid die de wereld wil begrijpen.
Omdat poëzie alles is,en alles poëzie is, zouden we moeten schrijven over alledaagse gebruiksvoorwerpen, vindt Jackson. Het is een visie die ze overneemt van de feministische dichter Gwendolyn Brooks. 'Schrijf over dat wat voor je neus staat', was Brooks' motto. Maar dat betekent niet dat Jacksons gedichten enkel over de banale dingen van het leven gaan. Integendeel. Jacksons teksten beschrijven de geleefde werkelijkheid van zwarte vrouwen en mannen in de VS. Zoals in het gedichtWhite Privilege as a Cold Beer, ofBlack Woman Is Called 'Chocolate Mocha' On the Street By a White Man Despite the Fact that She is Not a Beverage, Nor Does She Resemble One. Racisme, seksisme, ongelijkheid, stereotypering, politiegeweld - het komt allemaal aan bod, maar Jackson brengt het tot leven in de Starbucks-metaforen van haar generatie.
Op het eerste zicht speelt ze met een ludieke lichtheid waar alleen een tiener mee wegkomt. Het is een complexe evenwichtsoefening. Hoe schrijf je over een historisch onrecht dat zo groot is als de eeuwenlange onderdrukking van zwarte Amerikanen zonder het ondraaglijk te maken voor zowel de schrijver als de lezer? Toch slaagt Jackson er ogenschijnlijk moeiteloos in om door dat maatschappijkritische mijnenveld te navigeren. Door de ernst van Lorde te combineren met de speelsheid van Brooks creëert ze verhalen die verteerbaar én herkenbaar zijn voor een breed publiek.
Een voorbeeld is het gedichtanthem for my belly after I have eaten too much. Onmogelijk om het te lezen zonder te gniffelen om zo veel gênante herkenning. Het gedicht is een knipoog naar het populaire gedichtHomage to my Hipsvan Lucille Clifton. Maar Jackson trekt het onderwerp van zelfacceptatie voor zwarte vrouwen breder, en bekritiseert de onhaalbare schoonheidsidealen voor vrouwen in een cultuur van overvloed -'my belly - a country i'm trying to love./ my mouth is a lover devoted to you'. Het is intelligent, kritisch én hilarisch tegelijk. Het is een uniek samenspel van gevoelens dat Jacksons werk spannend maakt. Je wil steeds meer van haar lezen, omdat ze - net zoals depunchlinesin hiphop - je steeds weer weet te verrassen.
Jackson is zich er hyperbewust van hoe ze als zwarte vrouw wordt waargenomen - vooral in ruimtes waar het publiek overwegend wit is, en waar bepaalde verwachtingen over zwarte artiesten en entertainment meespelen. In haar tienerjaren experimenteerde ze meermaals metslam poetry. In haar thuisstad Chicago - de plek waar het genre ontstond - leerde Jackson van de besten, zoals Patricia Smith en Jamila Woods. Toch maakte ze bewust de keuze om niet meer alsslam poetop te treden. 'Ik ben slam poetry dankbaar omdat het me toeliet de eerste stappen te zetten als artiest op een podium. Maar het is een zeer competitieve wereld.' Jackson slaakt een diepe zucht en legt dan uit: 'Ik kon makkelijk voorspellen welke gedichten het goed zouden doen in een wedstrijd, omdat iedereen wéét welke verhalen verkopen. Trauma, pijn, verdriet. Ik wist precies wat voor materiaal ik zou moeten schrijven om hoog op de ranglijst te komen, maar daarvoor moest ik mijn ziel blootgeven. Kwetsbaar moeten zijn om te kunnen winnen, maakt de betekenis van kwetsbaarheid ongedaan.'
Wanneer onrecht en de daarbij horende pijn tot het hart van je artistieke werk behoort, kan dat enigszins helend werken - zowel voor degene die kunst 'maakt', als voor degene die de kunst 'consumeert'. Kunst als therapie is geen nieuw concept. Maar in het geval van artiesten van kleur - en in het bijzonder zwarte vrouwen - kan dat kwetsbare en intieme proces een bittere nasmaak krijgen, als het eenperformancewordt, om een publiek teentertainen.Het is bijzonder dat Jackson op zo'n jonge leeftijd pogingen onderneemt om zich hiertoe te verhouden, en daar ook in lijkt te slagen. Haar werk voelt eerlijk en integer.
Ze is het type artiest dat schrijft, herschrijft, redigeert en uiteindelijk veel van haar werk niet uitbrengt. Alles wat ze wél publiceert, is een doordachte keuze. 'Het is enerzijds bevrijdend om woorden te kunnen geven aan datgene wat je meemaakt, maar die ervaring wordt uiteindelijk ook een product om te verkopen en te promoten. Ik geloof ook in schrijven voor mezelf. Soms kies ik ervoor om mijn werk niet te delen, omdat ik niet alles van mezelf wil vermarkten.'
Kort na Jackons veelbelovende startsloeg de coronapandemie toe. Sinds haar dichtbundel en EP bracht ze nog enkele losstaande gedichten en een drietal nummers uit op het online artiestenplatform Bandcamp, maar verder bleef het stil rond de artiest. Jackson trok zich terug in haar ouderlijk huis in Oakland Park. Om grip te krijgen op wat er in de wereld gebeurde, wendde ze zich opnieuw tot het schrijven. Tussen haar eerste online lessen alsfreshmanaan Smith College in Massachusetts begon ze in alle stilte aan haar debuutalbum, dat deze herfst wordt verwacht.
Het beeld van Jackson in haar tienerslaapkamer met een gitaar, microfoon en notitieboekje wekt de verwachting dat haar nieuwe muziek een verlengstuk wordt van haar dromerige EP. 'Mijn EP was eensnapshotvan mijn tienerjaren', zegt ze. 'Met mijn debuutalbum wil ik mezelf opnieuw introduceren, maar dan als volwassen artiest. De nummers zijn langer, meditatiever en complexer. Voorheen was het mijn gitaar en ik. Nu ben ik omringd door instrumenten, bespeeld door vrienden. De muziekscene in Chicago is relatief klein. Iedereen kent en helpt elkaar. Het voelt alsof ik mijn succes mag delen met mijn dierbaren. Net zoals de muzikanten en dichters voor mij hebben gedaan.' Afstamming en het doorgeven van cultureel erfgoed - zoals Jackson beschreef in haar TedTalk - blijft een terugkerend thema in haar werk.
In het gedichtFleeingschrijft ze: 'everything i do comes down to the fact that i've been here before. in some arrangement of my atoms i was allowed to be free/ so don't ask me when freedom is coming when a certain eye of mine has seen it'. Muziek en poëzie geven Jackson toegang tot een taal die toelaat zichzelf anders voor te stellen dan hoe ze waargenomen wordt. Een taal die toelaat alternatieve werelden te verbeelden. Daarin ligt de absolute vrijheid die Lorde beloofde.
Ze is het type artiest dat schrijft en herschrijft, en uiteindelijk veel van haar werk niet uitbrengt
Kara Jackson | Kara Jacksons teksten beschrijven de geleefde werkelijkheid van zwarte vrouwen en mannen in de VS