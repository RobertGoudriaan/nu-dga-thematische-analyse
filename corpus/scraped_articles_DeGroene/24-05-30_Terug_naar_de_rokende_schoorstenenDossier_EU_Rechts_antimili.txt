Terug naar de rokende schoorstenen Dossier EU Rechts antimilieubeleid

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
30 mei 2024
Jaren geleden was de oude Jean-Marie Le Pen, oprichter van het Franse extreem-rechtse Front National, van mening dat klimaatverandering een idiote obsessie was van een minderheid van 'bobo's', oftewel salonsocialisten. Inmiddels zouden we zeggen:radical chic.In de loop van de tijd hebben klimaatveranderingen zich echter alom gemanifesteerd en zijn de bewijzen bruut aan ons opgedrongen. Veel traditionele partijen hebben het probleem inmiddels in zoverre erkend dat de voormalige christen-democratische kanselier Angela Merkel, die zichzelf graag 'klimaatkanselier' noemde, zelfs kon pochen dat ze de Amerikaanse ex-president George W. Bush had overtuigd van de risico's van een catastrofe.
Al aan de vooravond van de vorige Europese verkiezingen geloofde 77 procent van de kiezers in de klimaatverandering en was bovendien van mening dat het thema als prioriteit moest worden beschouwd. Inmiddels zouden conservatieven of progressieven het dan ook niet meer in hun hoofd halen om de internationale inspanningen om de klimaatopwarming tegen te gaan, zoals het akkoord van Parijs, een halt toe te roepen.
Om zich toch van de mainstream af te keren, veranderde extreem-rechts van strategie. Daarbij verloor het zijn natuurlijke vijand, de milieuactivist, geen moment uit het oog. Hetzelfde Front National, door Marine, de dochter van JeanMarie, hernoemd tot Rassemblement National, stopte met de ontkenning van de verwoestende gevolgen van klimaatverandering en met het verspreiden van hoaxes die maar al te duidelijk antiwetenschappelijk waren (zoals dat het klimaat periodiek verandert, in de loop van miljoenen jaren, alleen niet door toedoen van de mens, maar gewoon uit zichzelf). Net als andere extreemrechtse partijen in Europa is Marine Le Pen van toon veranderd. Ze heeft er een maatschappelijk probleem van gemaakt.
Marine Le Pen, het Spaanse Vox, de Oostenrijkse FPÖ, het Poolse Recht en Rechtvaardigheid, het Hongaarse Fidesz en de Duitse AfD hebben in hun militante antimilieupolitiek de kans aangegrepen om in te gaan tegen traditionele partijen en luid te verkondigen dat de keuzes die een zogenaamde 'elite' maakt ten koste gaan van het 'volk', dat offers brengt doordat voor veel geld zogenaamd overdreven doelstellingen worden nagestreefd. Deze propaganda werkt ook heel goed tegen de Europese Unie, die verantwoordelijk is voor het bedenken en naleven van de Green Deal en het bestrijden van de opwarming van de aarde boven aan haar prioriteitenlijst heeft gezet.
Europees rechts lanceert dus beschuldigingen van 'klimaatterrorisme' zonder onderscheid te maken tussen de Europese Commissie, de Groenen, Fridays for Future of de activisten die zich vastlijmen op snelwegen of in musea. Ze stellen daartegenover een 'alternatief' ecologisme, dat ons moet beschermen tegen een vermeende internationale, milieuactivistische samenzwering die het algemeen welzijn en de nationale soevereiniteit zou willen vernietigen.
Groene partijen en ecologen vormen het perfecte doelwit omdat ze vijanden zouden zijn van de portemonnee, van de belangen van de werknemers en die van de traditionele Europese industrie. Onlangs nog haalde Giorgia Meloni in een interview metIl Messaggerouit naar 'ideologisch ecologisme' en beloofde ze meer aandacht voor het land zelf. Het achterliggende idee is dat degenen die het milieu nu beschermen, dit doen ten koste van de burgers, wier koopkracht en levensstandaard achteruit gaan. Erg origineel is dit idee niet.
Kijk maar naar Vox, dat de noodzaak van energie-autarkie en een herindustrialisatie van Spanje propageert. Of naar Marine Le Pen, die in naam van een 'ecologisch patriottisme' het nucleaire quotum van Frankrijk wil verhogen tot 81 procent (het ligt nu op 70 procent), ervoor pleit de ontwikkeling van alternatieve, hernieuwbare brandstoffen stop te zetten en een verlaging eist van de btw op brandstof om zo het boze gele-hesjeselectoraat aan haar kant te krijgen. Of kijk naar de AfD, wier slogan 'Red diesel' de Duitsers ervan moet overtuigen dat het hart van hun industrie, auto's, wordt bedreigd door klimaatpaniek, een gevaar waartegen deze partij als enige in de bres springt.
Ondanks de kleine nuances in de (verwarrende) theorieën die ten grondslag liggen aan hun woeste antimilieubeleid, hebben de Europese rechtse partijen alle tot doel de terechte angst voor een mogelijke catastrofe om te smeden in heimwee naar het oude Europa, inclusief rokende schoorstenen. En daarmee sluiten ze een weddenschap met de toekomst.
Bron:la Repubblica.Vertaling: Laura Weeda
Tonia Mastrobuoniis een Duits-Italiaanse journalist, afgestudeerd in literatuur, momenteel correspondent in Duitsland en watcher van de Europese Centrale Bank voorLa Repubblica.