Briesje zeewind Jonge garde

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
8 februari 2024
Soms wurmt Juliette Minchin de was, slechts heel even kneedbaar, in een klein kader, waardoor plooien ontstaan.
Een plooi is een vouw in een oppervlak dat ook plat zou kunnen zijn. Het is alles en niets: het is binnen en buiten, verborgen en zichtbaar tegelijk. Soms gewenst, soms ook een stoorzender. Filosoof Gilles Deleuze, zelf vaak lastig te volgen in zijn gedachten, schreef meerdere keren overle plials concept. Hij zag het niet alleen als een concentratie van materie - stof, in het geval van de rok - maar ook van tijd en energie.
Geen wonder dat zoiets ongrijpbaars en krachtigs kunstenaars inspireert. In klassiek ballet gaat een plié, het plooien van het been, vooraf aan elke sprong: de opgeslagen energie komt daarbij los. In de schilder- en beeldhouwkunst is het overtuigend weergeven van een plooi een proeve van bekwaamheid, maar het heeft vaak ook een andere betekenis. Plooien zijn een teken van rijkdom - overbodige stof - en daarmee van een overschot van tijd. Of van emotie: Michelangelo gaf Maria in zijnPiéta- in contrast met het gladde, naakte lichaam van haar overleden zoon op haar schoot - een mantel met eindeloos veel plooien: een vangnet voor haar verdriet.
De Franse kunstenaar Juliette Minchin (1992) maakt plooien in een vergankelijk, breekbaar materiaal: ze werkt met was. Liefst gebruikt ze de witte, ongekleurde vorm. Die verwarmt ze, en dan is het héél even kneed- en plooibaar. Meestal werkt ze met dunne plakken, lappen kun je ze noemen. Soms wurmt ze de materie in een klein kader, waardoor vanzelf plooien ontstaan, en daardoor een vorm. Zoals kleding op een stoel, die in het donker een eigen leven lijkt te gaan leiden. Soms wordt de vorm sensueel. Dan noemt ze de werken'boutons':knopjes. Soms drapeert ze de wasstroken ook luchtiger over stalen frames.
Minchins werk is nu te zien in galerie Roof-A aan het Westplein in Rotterdam, sinds 2021 gevestigd in de voormalige sociëteit van scheepvaartmaatschappij Nedlloyd. In de lichte ruimte van twee verdiepingen hangen en staan 24 sculpturen en zeven wastekeningen van Minchin. Voor die laatste bewerkt ze grote papieren vellen met roet, pigmenten en houtskool, en besproeit ze ze met water. Dan doopt ze het papier in was, waardoor ze doen denken aan perkament. Twee banen van meer dan drie meter lang hangen in de galerie. Ze noemt zeHydromancies,verwijzend naar het waarzeggen met behulp van stromend water.
Initiatiefnemer van de galerie Lobke Broos zag het werk van de jonge kunstenaar voor het eerst in Oosterhout, op de tweede biënnale Kunst in de Heilige Driehoek in 2021. Daar toonde Minchin haarVeillée au candélou,oftewel wake met de kandelaar: een kubus bedekt met was en voorzien van lonten. In Rotterdam is een deel te zien van een soortgelijk werk dat ook in deze galerie even heeft gebrand, de naar beneden gedropen was trekt strepen op het witte oppervlak. De was die naar beneden valt, gebruikt Minchin later opnieuw.
De meeste andere driedimensionale werken doen denken aan wapperende geplooide gordijnen. De kunstenaar plooit de wassen vellen over de stalen frames. Ze stulpen naar buiten en komen weer samen. Organisch en vlezig, voorzien van een zijde-achtige glans. Soms schuren ze tegen het te aangename, te makkelijke aan.
Marinus Boezem gebruikte de gordijnen ook. Maar vooral Andrew Wyeth, de kunstenaar die de schijnbare rust van het Amerikaanse platteland zo nauwkeurig wist vast te leggen, schilderde ze meerdere keren. In de canon van de kunstgeschiedenis komt zijn naam niet voor, maar in het MoMA is zijn kunst net zo geliefd als die van de radicale modernisten. Voor Wyeth was een realistisch schilderij van een doorleefde, afgebladderde schuur of een wapperend gordijn net zo goed een verwijdering van de werkelijkheid als een werk van Rothko of Pollock. Een van zijn mooiste schilderijen heetWind from the Seaen toont een uitzicht uit een open raam op een weiland door een opwaaiende vitrage. In Rotterdam heeft Minchin dat briesje zeewind nu ook gevangen in de plooien van de gestolde was.
De wassen vellen zijn organisch en vlezig, voorzien van een zijde-achtige glans
Juliette Minchin,
Passages,
t/m 13 april in Roof-A Gallery in Rotterdam,https://roof-a.com
Romain Darnaud | Juliette Minchin, Triptyque Danaïdes, 2023. Was en koper, 135 x 32 cm