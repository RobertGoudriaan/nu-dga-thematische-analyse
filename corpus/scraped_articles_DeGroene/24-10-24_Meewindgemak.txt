Meewindgemak

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
24 oktober 2024
TELEVISIE Ketens
HUMAN start het vierde seizoen vanWat houdt ons tegen?Jeroen Smit, Daphné Dupont-Nivet en Jaap Tielbeke onderzoeken klimaatvervuilers omdat 'het roer om moet'.
Vanwege diezelfde urgentie hier de bespreking van een primeur: coproductie van Omroep Zwart en alweer HUMAN:Ketens. Daarin wordt 'de échte prijs van onze levensstijl' ontleed. Te beginnen met een product dat onschuldig lijkt vergeleken bij Tata, Chemours en Schiphol, maar dat langzamerhand wel half Nederland onder de kont heeft: de elektrische fiets. Van bejaardensteuntje tot jongeren-fatbike. Leve de batterij.
De prijs voor ons meewindgemak is onthutsend. Actuele beelden van fietsersvolk die zo uit Haanstra's gezelligeAlleman(1963) lijken te stammen, afgezien van (onzichtbare) trapondersteuning, worden afgewisseld met door onderzoekers en activisten aangeleverde opnames uit onder meer Indonesië en China. Presentator Natasja Gibbs spreekt hen op afstand en interviewt bij ons van fietsverkoper tot hoogleraar metaalchemie.
In Sulawesi betreft het nikkelmijnen, Indonesische en Chinese, waar gigantische files van gehelmde arbeiders zich naar en van mijnen haasten. We zien een woestenij: totaal vernietigd landschap, waar voorheen groene jungle lag. Mensen die tot voor kort van bos en zee leefden, moeten door vervuiling en kaalslag de mijn in bij gebrek aan ander werk. Gevaar, hitte en vuil, waartegen arbeiders niet beschermd worden. Klagen of getuigen durven ze niet uit angst voor ontslag. Reeksen explosies. Vorig jaar nog eentje met 21 doden en talloze zwaargewonden. Drie maanden veiligheidsmaatregelen en danback to normal.
Wereldwijd wordt er gedolven (vaak in door China opgekochte mijnen), maar de verwerking vindt vooral in China plaats. 78 procent van de accu's voor auto en fiets wereldwijd komt er vandaan. De bewerking van erts tot batterij vreet energie en geeft giftige stoffen. Schadelijk, maar onthutsender is dat een groot deel van de verwerking plaatsvindt in Xinjiang, in enorme complexen naast 'heropvoedingskampen' van Oeigoeren: dwangarbeid. Drone- en satellietbeelden registreren helse toestanden.
Net als inWat houdt ons tegen?wordt gekeken naar alternatieven. Moniek Tromp, hoogleraar materiaalchemie, vertelt dat gewerkt wordt aan technieken voor een eigen, duurzame batterij. Maar zover is het nog lang niet. Mensenrechtenadvocaat Alejandro González stelt vast dat de meesten van ons helemaal geen elektrische fiets nodig hebben 'in een land als een pannenkoek'. Lachend, maar akelig waar voor wie in Sulawesi en Xinjiang 'de échte prijs van onze levensstijl' heeft leren kennen.
Natasja Gibbs stort zich, prijzenswaard, met huid en haar in de materie, al veinst ze net iets te vaak verbazing bij zaken die ze al weet. Haar advies: 'vraag de verkoper waar de batterij vandaan komt en met welke stoffen die is gemaakt', is braaf maar weinig effectief. Haar geïnterviewde verkoper had geen idee en is, het woord zegt het al, verkoper. Doet niets af aan het belang vanKetensop de jongerenzender.
Walter van der Kooi
Tom Roes, regie; Natasja Gibbs, presentatie:Ketens,HUMAN/Omroep Zwart, vier afleveringen vanaf zaterdag 31 oktober, NPO 3, 21.15 uur.Wat houdt ons tegen?,HUMAN, zes afleveringen vanaf donderdag 14 november, NPO 2, 21.00 uur