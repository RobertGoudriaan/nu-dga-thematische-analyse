Klos klos klos Opheffer

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
29 juni 2023
Tijdens onze studentikoze zolderkamertjesgesprekken begin jaren zeventig ging het constant over de vraag: wat is nou literatuur? Als Nabokov literatuur is, kan Annie Schmidt dat dan ook zijn? Waarom wel en waarom niet? Staat Nabokov 'hoger' dan Schmidt? Of is dat onzin?
Jaren later interviewde ik Annie M.G. Schmidt en vertelde haar hoe we over haar discussieerden. Ze antwoordde iets in de trant van: 'Ik heb altijd het gevoel gehad dat ik een dienstmeisje ben met zo'n schort voor en dat ik even mag binnenkomen en dat de hoge heren aan tafel zeggen: goed gedaan, Annie. En dat ik dan een knicksje maak en dien te vertrekken.'
Ach, we hadden elke week andere opvattingen over wat Echte Literatuur vermocht te zijn.
Toen kwam het boekZalig zijn de schelenvan Herman Pieter de Boer (H) en Betty van Garrel (B). Het werd onmiddellijk mijn lievelingsboek en is dat in zekere zin nog. Het was vooral om te lachen, soms om te huilen, je stak er wat van op, het schetste een wereld waar je bij wilde horen en bovenal was het helder geschreven.
Herman Pieter de Boer schrijft in het voorwoord: 'Wat Betty en mij tot dit boek dreef, is ons beider liefde voor schele en loense mensen.' De één schreef een stukje over scheel of loens, de ander las dat en antwoordde. Alles mocht, als het maar ergens met scheel of loens te maken had. Wat gebeurt er dan: 'Tedere ernst blijkt vaak te inspireren tot de grofste banaliteiten: een moppige anekdote brengt de ander tot diepe melancholie. Kerkhoven, lentelucht, kamertjeszonde, honger, liefde, spoken, blote billen en oorlog...'
Een literaire diamant.
Uiteraard gaat het boek op een gegeven moment zijn eigen gang en associëren de twee door op elkaars verhaal.
B: 'In het telefoonboek van Amsterdam vond ik vier personen die Scheele heten.'
H: 'Bij mijn garage in Steenwijk maakte ik kennis met de chef. "Piest", stelde hij zich voor. Ik vroeg: "Hoe schrijf je dat?" "Precies zoals je het doet."'
Vervolgens vertelt Betty over een mevrouw bij wie ze thuis op het toilet allemaal kinderpotjes met poep ziet. '"O", zei de gastvrouw achteloos, "Mireille is nogal gehecht aan haar bolusjes, dat hebben kinderen op die leeftijd. Nou, dan bewaren we ze toch een weekje. Van al die dwang komt alleen maar narigheid."'
En zo ontstaat de ketting van sketches, liedjes, aforismen, anekdotes over schrijvers, beeldend kunstenaars en filmsterren. Het houdt niet op en ook als lezer krijg je er geen genoeg van.
Maar is het literatuur? Het boek heeft een onderwerp, een thema, het is vernieuwend, het is helder, het is in zekere zin 'meta', het beschrijft menselijke emoties en roept die ook op, het zit vol ideeën.
Soms is het J.M.A. Biesheuvel, soms Multatuli en soms Carmiggelt. Bijvoorbeeld het verhaal van de man die werkloos was en aan de deur kwam bedelen: '"Kleding kan ik ook gebruiken, dame. Ik heb pas nog een paar nieuwe schoenen gehad van een dame die d'r man was overleden. En ik ben er echt heel zuinig op." Ik zag alleen maar grijze lappen om zijn voeten. Maar hij bukte zich en trok de lappen iets weg. Die glimmende schoenen zaten er onder. Hij had ze helemaal ingepakt, "om ze bij het lopen niet te slijten".'
En toch... men vindt het grappig en soms ontroerend en zeker waard om te lezen, maar is het literatuur?
Nou, nee, luidde het oordeel.
'Maar waarom dan niet?'
Minstens tien keer gaf ik het cadeau en iedere keer vroeg ik na een tijd hoe ze het vonden.
'Zo leuk... Ik heb genoten... Zo grappig. Dat verhaal van Rijk de Gooyer en Hein Vroege... Het verhaal over de gruwelijke liquidatie door de Duitsers op de schrijver A.M. de Jong.'
Ik herinnerde het me. En begon meteen het lied te zingen - ook opgenomen in het boek - dat de schrijver, dichter en reclamemaker Martin Veltman en zijn broer in de oorlog hadden gemaakt op de wijs vanSweet Georgia Brownen datRazziaheette: 'Klos klos klos zo gaat het dan/ door het hele huis/ Gibt es auch noch Männer hier?/ Nee, die zijn niet thuis/ Dan is 't weer raziááá/ dan is 't weer raziááá/ en je kruipt weer in je hol/ en leeft als een mol...'
'Maar vond je het literatuur?'
'Ja... Nee... Ja... Nee, het is natuurlijk niet... Ik heb er erg van genoten. Dat wel.'
Voor mij is het wél literatuur. Het is mijn literatuur!
Gibt es auch noch Männer hier?/ Nee, die zijn niet thuis