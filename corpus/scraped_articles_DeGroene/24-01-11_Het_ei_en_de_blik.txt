Het ei en de blik

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
11 januari 2024
Achter de zwart-witfoto met een bloot kind van de Rotterdamse fotograaf Helena van der Kraan gaan talloze werelden schuil. Over hoe je kijkt en wat je ziet.
Op de zwart-witfotostaat een kind. Wat zie ik nog meer? Ik zie een raam met daarachter water. In het raam zie ik het spiegelbeeld van het kind. Zijn billen gaan verscholen in de schaduwen, maar de weerspiegeling toont zijn blote kinderbuik. Of het kind een jongetje of een meisje is, is niet te zien. Een kinderlijf tekent het verschil nog niet zo scherp af. Achter het raam zie ik een zwaan, hij zwemt het kind tegemoet. Het kind kijkt opzij, naar een punt buiten mijn gezichtsveld, maar de zwaan, die kijkt naar het kind.
InDe zes zwanen,een sprookje dat begin negentiende eeuw werd opgetekend door de gebroeders Grimm, zijn het zes broers die worden veranderd in zwanen. Het is aan hun zus om de betovering te verbreken. Van sterrenbloemen naait ze zes hemden, zes jaar lang en zonder te praten. Daarmee zal ze haar broers weer in mensen kunnen veranderen. Niet veel later schreef Hans Christian Andersen zijn eigen versie van het volksverhaal,De wilde zwanen,waarin de broers met zijn elven zijn en hun zus jassen naait van brandnetels. In 1877 ging in Moskou het balletHet zwanenmeerin première, waarin een prins verliefd wordt op een betoverd meisje dat de gedaante heeft aangenomen van een zwaan. Het verhaal werd waarschijnlijk gebaseerd op de mythe van de zwanenjonkvrouw, een wezen dat half zwaan en half meisje is, dat weer ten grondslag lag aan talloze verhalen, uit talloze streken.
Het is niet moeilijk om je voor te stellen dat een zwaan wordt aangezien voor een betoverd mens, dat er vreemde toverkrachten betrokken waren bij zijn schepping. Ik herinner me de witte zwanen die opdoken in een stil en donker Amsterdam toen ik eens beschonken naar huis wandelde na een feestje. Ik herinner me zwanen die ik in een lange slinger in het Noordzeekanaal zag zwemmen door de patrijspoorten van de Hempont. Iedere keer pakte ik mijn telefoon om een foto te maken, en dat terwijl het meest imposante aan de zwaan het geluid is dat hij maakt met de slagen van zijn vleugels. De zwaan is sterk en hij is sierlijk. Hij is indrukwekkend en elegant. In sprookjes verandert hij net zo makkelijk in een jongen als in een jonkvrouw. Hij is mannelijk noch vrouwelijk, hij is het allebei tegelijk.
De door de zon geblondeerdeharen van het kind zijn rond zijn gezicht geknipt als een helm. Het kapsel verraadt niet of het een jongetje is of een meisje. Wel zegt het iets over de tijd waarin de foto werd gemaakt - misschien de jaren tachtig? Op foto's uit mijn eigen kindertijd loop ik precies zo rond, met dezelfde gebruinde ledematen, dezelfde dikke kinderbuik, dezelfde blonde haren. Ik heb een strohoed op mijn hoofd en hou een vers kippenei voor de camera omhoog. Lachend kijk ik in de lens. Werd de foto nu gemaakt, zou ik dan een broekje dragen? Zou een bikinitopje iets verbergen wat er nog niet was? Er zou een grens getrokken worden, namelijk die tussen man en vrouw. Werd de foto op internet gezet, zou mijn kinderlichaam dan schuilgaan achter grove pixels? Er zou een veronderstelling worden gedaan, namelijk dat bloot hetzelfde is als seks.
Hans Christian Andersen schreef nog een sprookje over een zwaan. InHet lelijke jonge eendje,een verhaal uit 1843, wordt het kuiken uit een eendennest door alle andere vogels gebeten en gepest. Zelfs een jager wil hem niet schieten omdat hij te lelijk is - zo denkt het kuiken zelf althans. Maar eenmaal volgroeid komt het eendje erachter dat hij eigenlijk een zwaan is. Hij is helemaal niet lelijk, hij is juist prachtig.
Sprookjes over zwanen gaan altijd over transformatie, maar Andersen geloofde niet in verandering. InDe prinses op de erwtis een prinses koninklijk in heel haar wezen en inHet meisje met de zwavelstokjeswordt een arm kind alleen in haar dromen door weelde omringd. InHet lelijke jonge eendjelezen we niet hoe een eendjeverandertin een zwaan, maar hoe het ontdekt dat het dat altijd alwas. Het maakt niet uit in welk nest je ligt, maar uit welk ei je wordt geboren. In plaats van over transformatie gaat Andersens sprookje over context. Het gaat over wie je bent en hoe je wordt gezien - en over hoe die twee dingen niet altijd samenvallen.
Er is een verschil,schrijft John Berger in zijn essayWays of Seeing(1972), tussennakedennude. Bloot ben je onder de douche, in bed, in kleedkamers. Bloot ben je als je naaktzwemt of wildplast. Maar, schrijft Berger, wordt een vrouw vastgelegd in een kunstwerk, dan is ze meestalnude. In plaats van bloot voor zichzelf is ze naakt voor een ander. Van de kleedkamer naar het bestralingsapparaat is het ongeveer acht stappen lopen. Toch las ik in de instructies van het ziekenhuis dat ik een vestje mee moest nemen. In de kleedkamer ontblootte ik eerst mijn bovenlijf, daarna trok ik het vestje aan. Ik zette de acht stappen naar het bestralingsapparaat en trok het vestje weer uit. Onder het apparaat was ik bloot, zoals ik dat de afgelopen maanden steeds was geweest - tijdens onderzoeken, tijdens scans, in de operatiekamer. Maar nu moest ik juist aangekleed zijn, tijdens die korte gang in een besloten afdeling, waar de enige mensen die me zagen dezelfde waren als die me weldra met zachte handen in de juiste positie zouden leggen. Ik hield zedig mijn vestje dicht.
De term bestond nog niet toen BergerWays of Seeingschreef, maar de blik van de kunstenaar op het blote vrouwenlichaam, die tevens de blik van de toeschouwer is, zou je eenmale gazekunnen noemen. Je zou ook kunnen zeggen dat die blik de blote vrouw context geeft - niet alleen de context van seks, maar ook die van sekse. Want de afgebeelde vrouw is niet zomaar een mens, een die doucht, wildplast, zwemt of slaapt, maar ze is heel specifiek eenvrouw.'To be naked is to be oneself',schrijft Berger.'To be nude is to be seen naked by others and yet not recognised for oneself.'
Onder het bestralingsapparaat was ik een patiënt, daar klopte mijn bloot-zijn. Maar op de gang was de context diffuus. Hoe moest ik gezien worden? Was ik een eend of was ik een zwaan?
Het kind staat tegenoverzijn spiegelbeeld. Het glas ertussen heeft iets van een portaal, van hetlooking-glasswaar Alice doorheen stapte in het verhaal van Lewis Carroll. Zoals ze eerder een andere wereld vond in Wonderland, vond ze dat nu in Spiegelland.
Ook het kind zal door de spiegel stappen en een andere wereld vinden. We stappen allemaal door de spiegel, we maken allemaal de oversteek. Ik was een kind en werd een vrouw. Ik was ziek en werd beter. Verandert een eendje in een zwaan of is het er altijd een geweest? Vindt Alice een andere wereld of vindt ze een andere kijk op de onze? Het kind op de foto is als de zwanenjonkvrouw - noch het een, noch het ander. Het is gewoon een kind. Het kind is gewoon bloot. Met welke blik bekijk je het?