18 miljoen mensen Economie

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
10 november 2022
Toen Hans Janmaat van de Centrum Democraten in de jaren negentig veroordeeld werd voor uitspraken als 'vol is vol' telde Nederland vijftien miljoen zielen. Ik herinner me een antiracistische campagne waarin het omgekeerde betoogd werd. Ruimte zat in Flevoland! Als we allemaal een beetje zouden inschikken, konden er nog veel meer mensen bij.
Dat blijkt. Inmiddels heeft Nederland 17,8 miljoen inwoners. Alleen al in de eerste negen maanden van dit jaar kwamen er 191.000 mensen bij, waaronder bijna honderdduizend Oekraïners op de vlucht voor Poetins oorlogsmisdaden. Nog maar wat verder inschikken dan?
Je kunt je betere reclame voorstellen voor een ruimhartig vluchtelingenbeleid dan die boodschap, maar ik herken het progressieve ongemak. 'Vraagtekens zetten bij' bevolkingsgroei gaat doorgaans hand in hand met vreemdelingenhaat. Het is het rechtse kort-doorde-bocht-antwoord op alle mogelijke maatschappelijke problemen. Van de stikstofcrisis tot de woningnood en de krapte op het elektriciteitsnet: het is allemaal de schuld van de buitenlanders. Vergeten wordt het decennialange falen van de overheid om knopen door te hakken. Of de uitstoot van boeren-miljonairs en andere grote bedrijven.
Maar. Dat betekent niet dat er niks wringt. Iedereen die van natuur houdt én een gastvrij, open Nederland wil, zal zich ooit de vraag hebben gesteld waar de limiet ligt. Gelukkig is de huiver om openlijk over bevolkingsgroei te praten overbodig. Kijk waar de immigranten vandaan komen. Wie de PVV, FvD of de boze inwoners van plaatsen als Albergen beluistert, zou denken dat het allemaal asielzoekers zijn. In werkelijkheid vormen die slechts een kleine minderheid. In 2020 ging het om minder dan tien procent.
De cijfers tonen dat veruit de meeste nieuwkomers hier voor werk of hun gezin zijn. Zij komen af op de banen en de welvaart die de almaar groeiende Nederlandse economie biedt. Dat blijkt ook uit hun land van herkomst. Veruit de grootste groep heeft een Europees paspoort, voorop Polen (even afgezien van de tijdelijke Oekraïne-piek). Ook landen als India zijn goed vertegenwoordigd. Iets wat iedereen kan bevestigen die weleens het kantoor van een grote Nederlandse bank of een IT-bedrijf bezoekt.
Dus ja, het is onmenselijk om Nederland op slot te gooien voor vluchtelingen uit landen als Syrië en Afghanistan. En het zou ook bar weinig uithalen tegen de bevolkingsgroei. Politici die daar werkelijk wat aan willen doen, dienen uit een ander vaatje te tappen. Ze moeten breken met decennialang kabinetsbeleid dat van Nederland déplace to bevoor het internationale bedrijfsleven poogt te maken. Dat betekent, onder andere, niet langer streven naar bbpgroei. Stoppen met het aantrekken van hoogopgeleide buitenlanders door belastingkortingen voor expats en Engelstalig universitair onderwijs. Een einde maken aan de irrationele situatie waarin slachthuizen in Nederland vlees laten verwerken door Oost-Europeanen, dat met behulp van Oost-Europese vrachtwagenchauffeurs exporteren, zodat het opgegeten kan worden door... inderdaad, Oost-Europeanen.
Voor zo'n transformatie hoeven de grenzen niet dicht. Iets wat sowieso op Europese bezwaren zou stuiten. Ga in plaats daarvan door met het verhogen van het minimumloon. Dat ontmoedigt bulkarbeid in slachthuizen, kassen en distributiecentra die weinig economische waarde toevoegt. Stel harde eisen aan de huisvesting waar buitenlands personeel recht op heeft, plus hun werktijden. Zorg voor een arbeidsinspectie die de wil en de middelen heeft om dit alles ook te handhaven. En o ja, moedig lekker woke het feminisme aan. Er blijkt geen effectiever middel te zijn tegen grote gezinnen dan vrouwen die carrière maken.
De grote vraag is natuurlijk of we dat wel willen, een kleinere bevolking. Tegenover de voordelen van meer ruimte staan de nadelen van minder economische groei. Nederland zal armer zijn. Saaier ook zonder al die nieuwelingen, wellicht. Hierover zwijgen is hoe dan ook onnodig. Juist de partijen ter rechterzijde staan voor duivelse dilemma's. Denk aan Thierry Baudet en Kees van der Staaij die moeten kiezen tussen bevolkingskrimp of het aanmoedigen van traditionele waarden (en dus ook extra geboorten accepteren). Aan VVD en JA21 die besluiten wat ze belangrijker vinden: een immigratiestop of de belangen van de BV Nederland? Die worsteling kan best vermakelijk worden. Ik pak de popcorn er alvast bij.
De grote vraag is of we wel een kleinere bevolking willen
Reageren?haegens@groene.nl