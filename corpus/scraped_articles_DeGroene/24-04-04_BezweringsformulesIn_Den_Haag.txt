Bezweringsformules In Den Haag

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
4 april 2024
De 'privatisering' van de holocaust dreigt de betekenis daarvan te ondergraven.
Voorkomen moet worden dat het MiddenOosten-conflict naar Nederland wordt geïmporteerd, stelde vice-premier Karien van Gennip nog bij het begin van de Gaza-oorlog. Het is de standaard bezweringsformule geworden als het Israël-Palestina-conflict weer eens op vernietigende wijze oplaait. 'Omdat wij in Nederland geen partij hoeven te kiezen, móeten we ook geen partij kiezen, dat is bijna een morele verplichting', stelde Emile Schrijver, directeur van het Joods Cultureel Kwartier.
Een oproep die niet helemaal vrij is van hypocrisie. Hij wekt immers de schijn dat Nederland een neutraal omstander is in dit conflict. Dat het de anderen zijn, de betogers, die dit conflict importeren. Nederland is echter een trouwe bondgenoot van Israël en steunt dat land met wapenleveranties. Daarbij heeft de PVV het importeren van het Midden-Oosten-conflict tot speerpunt gemaakt van haar politiek. Israël is volgens de PVV de frontlinie van een beschavingsconflict met de islam, dat ook in Nederland speelt. Tot slot was er nog het besluit om de Israëlische president Isaac Herzog uit te nodigen bij de opening van het Nationaal Holocaustmuseum, een vrij directe manier om dat conflict naar hier te importeren.
Daarmee is ook een andere bezweringsformule onder spanning komen te staan: het idee dat de holocaust boven elke politiek verheven zou moeten zijn. EenTelegraaf-journalist vroeg Frans Timmermans voor een draaiende camera of hij de holocaust niet politiseerde, door protest aan te tekenen tegen het bezoek van de Israëlische president. Timmermans antwoordde ad rem dat het juist het bezoek van Herzog was dat die politisering tot stand bracht.
In werkelijkheid is de holocaust natuurlijk door en door politiek. Deze is immers inherent verknoopt met de Israëlische staat én met de internationale rechtsorde die Israël nu geweld aandoet. Zoals Cleveringa-hoogleraar Frank van Vree al stelde inDe Groenevan 18 januari zijn er twee verschillende politieke interpretaties van de lessen van de holocaust, die met elkaar op gespannen voet staan: een universalistische en een particularistische visie.
De universalistische visie - dit nooit meer, voor niemand - ziet de holocaust als symbool van het ultieme kwaad. De universele les is dat elke vorm van ontmenselijking en genocide in de toekomst voorkomen moet worden. Deze visie vormt een fundering van de internationale rechtsorde zoals die na de Tweede Wereldoorlog vorm kreeg, aan de hand van de Universele Verklaring van de Rechten van de Mens, het Internationaal Gerechtshof en het Genocideverdrag van 1948.
De particularistische interpretatie van de holocaust richt zich specifiek op de joodse dimensie, op het antisemitisme. Deze is sterk verweven met de morele fundering van Israël als joodse staat. De slogan 'dit nooit meer' richt zich in dit geval op de veiligheid van de joodse gemeenschap, die gewaarborgd wordt door de staat Israël. De herinneringscultuur rond de holocaust zou natuurlijk beide dimensies moeten omvatten, maar ontwikkelingen in Israël hebben dat steeds lastiger gemaakt.
Zoals de essayist Pankaj Mishra laat zien inThe Shoah after Gaza(zie pagina 34 in dit nummer), beriepen Israëlische politici zich vanaf de jaren tachtig steeds vaker op de holocaust ter legitimering van geweld tegen Palestijnen. Door Palestijnen als nazi's af te schilderen en de immanente dreiging van een holocaust op te werpen, kon Israël elk moreel voorbehoud terzijde schuiven. Voor de uiterste rechterflank van de Israëlische politiek werd de holocaust juist een argument vóór etnische zuivering: enkel de definitieve verwijdering van de Palestijnen garandeert de veiligheid van het joodse volk. Wilders, die warme politieke banden onderhoudt met deze uiterste rechterflank, deelt veel van hun standpunten.
Belangrijke stemmen als Primo Levi keerden zich al vroeg tegen deze exploitatie van de holocaust. De joodse en Pools-Britse socioloog Zygmunt Bauman beklaagde zich over de 'privatisering' van de holocaust. 'Het wordt inmiddels herinnerd', schreef hij eind jaren tachtig, 'als de particuliere ervaring van de joden, een zaak tussen de joden en hun haters.' Dit terwijl de omstandigheden die de holocaust mogelijk maakten - ontmenselijking en industriële oorlogsvoering - overal weer hun opwachting maakten.
De universalistische visie wordt nu steeds meer weggedrukt door de particularistische interpretatie. Bij de holocaustherdenking dit jaar sprak Mark Rutte zich terecht hard uit tegen het groeiende antisemitisme dat opkomt als gevolg van de Gaza-oorlog. De nagedachtenis van de zes miljoen slachtoffers van de holocaust, stelde Rutte, kunnen we niet beter eren 'dan door ons uit te spreken tegen haat en uitsluiting, tegen de dreiging van geweld en tegen antisemitisme'. Hij weigerde zich echter uit te spreken over Gaza. Dit nota bene twee dagen nadat het Internationaal Gerechtshof zijn tussenvonnis velde over een dreigende genocide. Zo voltrok Rutte de privatisering waar Bauman voor waarschuwde. Deze eenzijdige herinneringscultuur dreigt op termijn de betekenis van de holocaust te ondergraven.
De holocaust is geen 'zaak tussen de joden en hun haters'
...