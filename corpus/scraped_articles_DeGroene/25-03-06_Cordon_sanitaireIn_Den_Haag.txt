Cordon sanitaire In Den Haag

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
6 maart 2025
Bij de Duitse verkiezingen behaalde het extreemrechtse Alternative für Deutschland meer dan twintig procent van de stemmen. Daarmee werd zij de op één na grootste partij van het land en verdubbelde haar zetelaantal. Toch blijft het AfD uitgesloten van coalitieonderhandelingen. Dat heeft alles te maken met deBrandmauer,de Duitse variant van het cordon sanitaire.
Er zijn weinig concepten die zo veel besproken maar tegelijkertijd zo slecht begrepen zijn. Een cordon sanitaire is een vorm van isolatie. De term komt oorspronkelijk uit de epidemiologie: het verwijst naar een beschermende zone rond een besmettingshaard, die bedoeld is om de verspreiding van een ziekte in te dammen. Vertaald naar de politieke arena is het cordon sanitaire een maatregel om een politieke stroming af te bakenen en te voorkomen dat antidemocratisch gedachtegoed zich verder verspreidt.
Het is nuttig om een onderscheid te maken tussen een politiek cordon en een mediacordon. Het eerste is een besluit om niet in zee te gaan met een specifieke politieke stroming. De term kreeg politieke relevantie eind jaren tachtig, toen Vlaamse partijen formeel afspraken om niet samen te werken met het Vlaams Belang (toen nog Vlaams Blok). Een mediacordon is een afspraak tussen media om ondemocratische spelers geen platform te bieden. In beide gevallen is het doel niet negeren, maar isoleren: niet doodzwijgen, maar droogleggen.
In de meeste landen en regio's brokkelt het cordon sanitaire rond uiterst rechts af. Hoewel de Duitse Brandmauer in de Bondsdag formeel nog standhoudt, is deze op lokaal niveau al lang doorbroken. Bovendien bestaat er geen mediacordon rond het AfD. De enige regio in Europa waar deze strategie consequent wordt toegepast, is Wallonië. Enerzijds houden alle partijen in Franstalig België zich nog aan de afspraak om politiek niet samen te werken met het uiterst rechts - zowel op lokaal, regionaal, nationaal als Europees niveau. (Op gemeentelijk niveau werd het politieke cordon in Vlaanderen voor het eerst doorbroken in 2024, toen partijen in Ranst en Brecht een coalitie vormden met het Vlaams Belang.) Anderzijds bestaat er een formele overeenkomst onder journalisten in Wallonië om politici met 'vrijheidsberovende' overtuigingen geen platform te bieden.
De timing en rigiditeit lijken een sleutelrol te spelen in de effectiviteit van deze strategie: doordat politieke partijen en de media een dubbel cordon hebben aangelegd, zijn er weinig mogelijkheden voor uiterst rechtse partijen om door te breken. Een niet volledig waterdicht cordon is minder effectief. Want zelfs kleine scheuren in een dam kunnen leiden tot een dambreuk. Dit is precies waarom gevestigde politieke partijen met vuur spelen als ze overwegen om samen te werken met uiterst rechts - op welk bestuursniveau dan ook.
Een cordon is geen panacee. Het is slechts een van de mogelijke reactieve strategieën in de omgang met uiterst rechts. Het is op zichzelf dan ook geen oplossing en moet altijd gepaard gaan met andere, proactieve maatregelen om de voedingsbodem voor extreem-rechts weg te nemen. Ook hier biedt een blik naar onze zuiderburen inzicht: met name de sociaal-democratische Parti Socialiste zorgde er in Wallonië lang voor dat thema's zoals ongelijkheid en herverdeling hoog op de politieke agenda bleven staan. Daarnaast is de partij lokaal sterk vertegenwoordigd, waardoor kiezers goed bediend worden en de aantrekkingskracht van uiterst rechts wordt gedempt.
Bij veel mensen roept het idee van een cordon weerstand op. Uiterst rechtse partijen gebruiken het om hun eigen slachtofferrol te versterken. Na de Duitse verkiezingen verklaarde AfD-lijsttrekker Alice Weidel dat het volstrekt ondemocratisch zou zijn om haar partij - en daarmee twintig procent van de kiezers - bij voorbaat buitenspel te zetten.
Maar tachtig procent van de Duitsers stemde niet op het AfD, zoals 75 procent van de Nederlandse kiezers zijn stem niet op de PVV uitbracht. Ten tweede is het van belang om te verduidelijken wat democratie eigenlijk inhoudt. De Vlaamse wetenschappers Stefan Rummens en Koen Abts maken hiervoor een onderscheid tussen een procedurele en een substantiële benadering. Tegenstanders van het cordon zien democratie primair als eenprocedureom macht te verdelen. Elke partij die in dat proces stemmen krijgt, heeft dan automatisch het recht om mee te regeren. In Nederland lijkt deze proceduralistische kijk op de democratie dominant te zijn. Maar democratie is meer dan een procedure; er staan ooksubstantiëlewaarden op het spel, met name individuele vrijheden (inclusief die van minderheden) en gelijkwaardigheid. Uiterst rechtse partijen vertegenwoordigen een wereldbeeld dat hier haaks op staat.
Een cordon is geen poging om deze stroming het zwijgen op te leggen, maar een maatregel om te voorkomen dat hun vrijheidsberovende overtuigingen in beleid worden vertaald - met alle gevolgen van dien. Zo bezien is deze aanpak zowel legitiem als noodzakelijk.
Een cordon is slechts een van de strategieën in de omgang met uiterst rechts