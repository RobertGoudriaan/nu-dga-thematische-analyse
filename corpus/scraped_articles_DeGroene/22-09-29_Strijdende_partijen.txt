Strijdende partijen

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
29 september 2022
Gelukkig komt bij de romanRegentijdvan José Eduardo Agualusa de vertaler Harrie Lemmens de lezer tegemoet. Zijn historisch nawoord over de onafhankelijkheidsoorlog van Angola blijkt essentieel.
Een paar maanden geledenroerden de vertalers Martin de Haan en Annemart Pilon de trom. Zij startten een petitie waarin ze uitgevers vroegen voortaan ook de naam van de vertaler op het boekomslag te vermelden. Want, aldus de klacht, vertalers worden niet alleen slecht betaald, ook 'de symbolische waardering' is doorgaans gering, hoewel zij, 'boodschappers van de wereldliteratuur', ervoor zorgen dat wij 'boeken uit alle windstreken' ook in het Nederlands kunnen lezen.
Terecht, lijkt me, die klacht. De Haan en Pilon zijn nog bescheiden. Vertalers zijn immers ook vaak degenen die auteurs voor de Nederlandse lezer 'ontdekken', die 'hun' auteurs via interviews, voor- en nawoorden bij de lezer introduceren en die er bij hun uitgever op aandringen het niet bij dat ene boek te laten. Voor sommige uitgevers was die oproep niet eens nodig, andere volgden. Nu prijkt de naam van de vertaler ook op de omslagen van Koppernik, en dat is in het onderhavige geval méér dan terecht.
Ik heb het overRegentijd, een roman van de Portugees-Angolese auteur José Eduardo Agualusa uit 1996, vertaald door Harrie Lemmens. Lemmens is een van onze productiefste en eminentste vertalers, vooral uit het Portugees (Pessoa, Eça de Queiroz, Lobo Antunes, Nassar). En zoals we in zijn intrigerende 'stadsverhalen' inLicht op Lissabon(2021) kunnen lezen onderhoudt hij met diverse jongere auteurs ook persoonlijke betrekkingen, wat zijn engagement met hun werk natuurlijk verdiept. Agua lusa (1960), die 'de halve wereld afreist om over zijn boeken te praten', ontmoette hij ruim twintig jaar geleden voor het eerst in Bad Homburg.
Het gespreksonderwerp was toen vooral de recenteCorrespondentie van Fradique Mendesvan de schrijver, kort daarna door Lemmens vertaald alsEen steen onder water, een liefdesroman in briefvorm over het Portugese slavernijverleden in Angola eind negentiende eeuw. Het had Agualusa aangenaam verrast dat 'de mensen indertijd geloofden dat hij (Mendes) echt bestond. (...) Ik ontdekte dat literatuur niet iets is wat losstaat van de werkelijkheid, dat je een soort parallel universum kunt scheppen.'
Iets dergelijks is inRegentijdook het geval. Opnieuw gaat het om een hoogst beladen onderwerp, maar dichter bij huis: de onafhankelijkheidsverklaring van de Portugese kolonie Angola op 11 november 1975, gevolgd door de gewelddadige strijd om de macht tussen diverse bevrijdingsbewegingen. En opnieuw is er een geloofwaardige ik-verteller, een jeugdige radicale journalist, gedetailleerd op de hoogte van allerlei niet-publieke, intieme feiten, maar wel degelijk mede ontsproten aan de documentaire fantasie van de auteur.
Agualusa maakt het de lezer niet gemakkelijk. Meer dan ooit heeft die lezer hulp van de vertaler nodig. Ik ben toevallig oud genoeg om me nog iets te herinneren van de Portugese dictator Salazar, de bloedige antikoloniale oorlog in Angola en de geweldloze Anjerrevolutie van 25 april 1974, die een einde maakte aan het bewind van Salazars opvolger Caetano, 'het onsterfelijk Monster'. Maar die vage grote lijnen zijn allesbehalve voldoende om de strijdende partijen in Angola, voor en na de onafhankelijkheidsverklaring door Agostinho Neto, uit elkaar te kunnen houden.
Gelukkig komt Harrie Lemmens ons te hulp. Hij geeft achter in het boek een historisch nawoord, een namenlijst van de meeste niet-fictieve figuren en een haast even lange lijst met afkortingen van bevrijdingsbewegingen die het vooral ook, eufemistisch geformuleerd,
onderling aan de stok hadden. Ik herinnerde me de mpla, 'de volksbeweging voor de bevrijding van Angola', en de unita, de 'nationale unie voor de totale onafhankelijkheid van Angola', niet de FNLA, FAPLA, ELNA, FALA, EPLA, UPA, DISA, OCA en al die andere revolutionaire eenheden. Maar zelfs met die hulp zijn de politieke verwikkelingen inRegentijdvaak nauwelijks te volgen. Toch is dat wenselijk, want misschien het belangrijkste thema van het boek is juist die moorddadige onderlinge rivaliteit, door Lemmens treffend samengevat in Georg Büchners aan Danton toegeschreven leuze: 'De revolutie eet haar eigen kinderen op.'
Een van die 'kinderen', de dichteres en medeoprichter van de mpla Lídia do Carmo Ferreira behoort tot de gelukkigen die 'de revolutie' wel hebben overleefd. Zij is de centrale figuur in dit boek. Te midden van alle ideologische scherpslijperij en revolutionaire zuiverheidshysterie vertegenwoordigt zij een aangenaam sceptisch geluid, zowel politiek als literair. Toen er in de begintijd van de mpla druk op haar werd uitgeoefend om zich volledig over te geven aan 'de strijd van het volk' moest zij daar om lachen; zij herinnerde zich de uitspraken van haar romantisch-anarchistische opa om 'vooral verlichte geesten te wantrouwen (...). Hij zei: "Zowel engelen als duivels als kippen hebben vleugels. Uit voorzorg kun je ze het beste allemaal behandelen als kippen."'
Als dichter - het is opmerkelijk hoeveel revolutionairen ook dichter waren, zelfs president Neto - moest Lídia ook niets hebben van denegritude,een richting die later als zwarte identiteitspolitiek in de mode kwam. Zij vond haar eigen poëzie helemaal niet zwart. 'Als je werk van mij wilt opnemen in je bundel', zei ze tegen een bloemlezer, 'moet je de titel veranderen inBundel met zwarte dichters, maar dan nog is het onzin, net zo'n onzin als een bundel met lange dichters of een anthologie van dichters van te dikke vrouwen...' Niet verwonderlijk dat zij in een cel terechtkwam, ook niet dat ze daar onverdroten doorging met schrijven. Later werd ze docente Afrikaanse geschiedenis aan de Klassieke Universiteit van Lissabon.
Maar intussen ging ook het geweld in Angola gewoon door. En dat geweld was gruwelijk, meedogenloos en - cynisch en vindingrijk - sadistisch. Het boek eindigt in 1994 op z'n zwartst. Luanda, de hoofdstad, 'verkeerde reddeloos in een staat van ontbinding. De ingewanden van de gebouwen waren weggerot. Honden vraten de doden op. Mensen aten de honden en hun drollen op. (...) En verder weg de verlaten dorpen, de platgebrande akkers, de doffe menigten vluchtelingen.'
'En verder weg de verlaten dorpen, de platgebrande akkers, de menigten vluchtelingen'
José Eduardo Agualusa, 2013. Hij reist de halve wereld af om over zijn boeken te praten JOSÉ EDUARDO AGUALUSA Regentijd Vertaald door Harrie Lemmens. Koppernik, 296 blz.