Marian Donner Hanami Rooksignalen

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
4 april 2024
Bloesems zijn vergankelijk, dat maakt ze juist mooi. Maar geldt dat voor alles, zelfs de cultuurstrijden die we winnen?
Voor de zekerheid controleerde ik het bij vriendin N die alles weet. 'Maar wij hadden toch heel veel queer rolmodellen?' vroeg ik haar. We waren op weg naar een park waar de kersenbloesem uitbundig bloeide om daar met vriendinnen, champagne en chips de vergankelijkheid te vieren, oftewel Hanami, een Japanse feestdag waarover N ons had verteld. Ik begon: 'Grace Jones. Boy George en Culture Club...' waarna zij natuurlijk meteen uitbarstte: 'Kamma-kamma-kamma-chameleoooon.'
Het kwam door het interview met Hanna Bervoets en Marjolijn van Heemstra dat inDe Groenehad gestaan. Daarin stelde Bervoets dat queers in de jaren negentig amper voorbeelden hadden, dat ze werden genegeerd in de mainstream-cultuur en dat sommige oudere queers daarom een soort jaloezie voelen naar de nieuwe generatie die deze rolmodellen wel heeft. N vulde aan: 'Sowieso al die Amerikaanse rockbands, Poison, Mötley Crüe, ruige mannen in make-up en naveltruitjes.' En goed, officieel waren dit misschien allemaal hetero's, maar dat verplicht uit de kast komen is ook maar een label-ding. Iedereen wist dat Mick Jagger en David Bowie seks hadden met elkaar en dat Whitney Houston lesbisch was. N twijfelde even: dat laatste wisten misschien alleen mensen uit het Amsterdamse nachtleven nadat Whitney eens met haar 'assistente' alle gayclubs was afgegaan.
'Maar het interessante is dus', hield ik vol, 'dat al deze artiesten juist heel erg mainstream waren, misschien zelfs wel meer dan nu, nu queer soms toch vooral een hokje lijkt met een vrolijke sticker erop.' Wat ik probeerde te zeggen is niet dat Bervoets ongelijk had, integendeel, ik geloof haar meteen als ze zegt dat ze geen rolmodellen had. Maar N en ik zijn wat ouder dan zij, het verschil ligt min of meer tussen het begin en het eind van de jaren negentig. Zou het kunnen, was mijn theorie, dat popcultuur in die korte tijd minder divers geworden is, ja, een achteruitgang doorgemaakt heeft?
Veertig jaar geleden ging de populairste televisieserie over een Afro-Amerikaanse familie waarvan de vader arts was en de moeder advocaat:The Cosby Show. De beroemdste talkshowhost ter wereld was Oprah. Ooit las ik, ik weet alleen niet meer waar, dat in de jaren tachtig meer zwarte modellen de covers van modetijdschriften sierden dan nu. Terwijl juist nu zo gestreden wordt voor meer diversiteit en inclusiviteit in de beeldcultuur.
Het punt is alleen: die strijd woedt al decennialang. Omdat er binnenkort een heruitgave verschijnt van Naomi KleinsNo Logouit 1999 las ik het weer. Daarin staat het allemaal minutieus beschreven. Hoe begin jaren negentig vooral universiteiten in de ban waren van 'etnische afkomst, sekse en politieke correctheid'. Studenten eisten inclusievere woorden, inclusievere beelden, minder dominantie van witte heteromannen.
Destijds heerste een cultuuroorlog, schrijft Klein, actievoerders werden uitgemaakt voor neomarxisten, fundamentalisten, Hitlerjugend. Maar uiteindelijk diversifieerde de beeldcultuur wel degelijk. In 1993 schreefThe New Yorkeruitgebreid over een trend die 'Lesbian Chic' werd genoemd.
Dragqueen RuPaul maakte reclame voor het makeupmerk Mac. In een advertentie voor tequila werd vermeld dat de in een bikini gehulde zij eigenlijk een hij was. Calvin Klein noemde in een parfumreclame sekse slechts 'een theoretisch construct'. Maar gelukkig, verzucht Klein opgelucht, was deze identiteitspolitiek anno 1999 eindelijk voorbij. Stel je voor, zei ik tegen N, dat cultuur niet een golfbeweging is, soms progressiever, soms wat minder, maar eenloop,een cirkel, waarbinnen dezelfde ideeën steeds opnieuw uitgevonden worden, dezelfde strijd steeds opnieuw gestreden wordt. Dat alleen de spelers veranderen, maar niet het spel. Omdat de strijd steeds opnieuw gecoöpteerd wordt, denk ik nu.
We liepen het park in, op weg naar onze Hanami, het feest waarop niet alleen de vergankelijkheid van het leven gevierd wordt, maar ook een nieuw begin. Misschien kan het ook niet anders, moet je wel in vooruitgang geloven, in elke stap vooruit die er tenminste eentje is, en hoe het vanaf nu echt anders zal zijn, wacht maar, deze strijd gaat de definitieve zijn,let's go!En toch kan het tegelijkertijd geen kwaad om af en toe te beseffen dat alle verworvenheden waarvan je denkt dat ze voor eeuwig zijn ook zomaar weer verloren kunnen gaan.
Met negen vriendinnen dronken we champagne, aten chips en schreeuwden door elkaar heen zoals we dat altijd doen. Totdat een van ons in de bosjes, op twee meter afstand, een man ontdekte die zich op ons gesprek stond af te trekken. 'Een rukker!'
riep ze opgetogen uit. Hilariteit alom, want dit hadden we al zeker dertig jaar niet gezien. Maar het verrassendste was wel dat diezelfde rukker ons later, op weg naar de uitgang, aansprak om zijn excuses aan te bieden voor zijn gedrag.
'Sorry voor net', zei hij.
'Het is oké', stamelden we terug.
Zelfs wij, die zo vaak denken dat we alles wel gezien hebben, moesten toegeven dat dit echt heel vernieuwend was.
'Een rukker!' riep mijn vriendin opgetogen uit. Dit hadden we al zeker dertig jaar niet gezien