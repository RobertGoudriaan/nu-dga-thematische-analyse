Op hoop en zegen Het CDA herontdekt de zin van het bestaan

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
16 november 2023
Van marketingmachine terug naar de eigen idealen: zo kun je de koerscorrectie typeren die het CDA onder Henri Bontenbal uitvoert. Na het zielloze 'Nu doorpakken!' van zijn voorganger is zijn leiderschap de belofte van een nieuw begin.
Naast zijn Kamer-lidmaatschapheeft CDA-lijsttrekker Henri Bontenbal een onalledaagse liefhebberij: het schrijven van 'inspiratieportretten'. Zo noemt hij zijn korte essays over filosofen, theologen, kunstenaars, aan wie hij zijn ideeën over politiek en samenleving scherpt. Het portret dat hij in het voorjaar schreef gaat over toneelschrijver Václav Havel (1936-2011), de leider van het verzet ten tijde van het communistische knevelregime in Tsjecho-Slowakije en na de val van de Muur de eerste president van dat land. Wat Bontenbal aanspreekt in Havel, naast zijn moed oog in oog met de dictatuur, is het houvast dat hij zocht in wat hij 'hoop' noemde. Hoop was voor Havel niet synoniem met optimisme, oftewel ongeschokt vertrouwen dat het goed zal komen: de Muur moest nog vallen toen hij over dit thema zijn gedachten liet gaan. Hoop was voor hem wel een conditie van de geest, een kracht die hem ook als politieke gevangene weerbaar maakte tegen de pogingen van de communisten hem te breken.
'Het is ons vermogen ons voor iets in te zetten omdat het goed is', schreef hij in 1985 inVerhoor op afstand,een correspondentie met een bevriende journalist aan de andere kant van het IJzeren Gordijn. 'Hoop is niet de overtuigingdatiets goed afloopt, maar de zekerheid dat iets zin heeft - ongeachthoehet afloopt.'
Daarom hoeft een beroep op het betere ik, op de verantwoordelijkheid van mensen voor 'iets wat hoger is dan zijzelf', nooit tevergeefs te zijn. In een inspiratieportret over de joodse filosoof Abraham Joshua Heschel (1907-1972) staat Bontenbal stil bij wat voor hem dat 'hogere' is dat het individu overstijgt: de verantwoordelijkheid die hij of zij voor andere mensen heeft. 'De mens is een verantwoordelijk wezen omdat hij in staat is uit te stijgen boven het bevredigen van de eigen behoeften en begeerten', is een van de lessen die Bontenbal uit Heschels boekWie is de mens?trekt. 'Hij is gericht op gemeenschap, op saamhorigheid en kan alleen vervulling en zin ervaren samen met andere mensen. De mens heeft nooit genoeg aan zichzelf alleen. Hij is op zoek naarzin,want alleen maarzijnis hem niet genoeg.'
De christen-democraat Bontenbal ontleent politieke betekenissen aan het werk van de humanistische toneelschrijver en de joodse filosoof. De zekerheid dat je inzet voor het goede hoe dan ook van waarde is, ongeacht de uitkomst, is wat hem inspireert in Havels idee van hoop. Heschels denkbeelden over de verantwoordelijkheid die je hebt voor de ander geven de christen-democratische beginselen een concrete politieke betekenis en ontdoen ze van het vage, stoffige imago dat ze aankleeft.
Op de keper beschouwd zijn die beginselen 'menselijke kwaliteiten', in Havels woorden, die de samenleving vooruithelpen dankzij een beroep op het verantwoordelijkheidsgevoel. Het ideaal van 'rentmeesterschap' vergt van mensen dat ze zuinig zijn op het milieu, ook om het leven voor de generaties na hen niet te verpesten. 'Publieke gerechtigheid' is niet alleen een opdracht aan de overheid als bewaker van de rechtsstaat, maar vergt ook van mensen zelf dat zij anderen recht doen, dus humaan en eerlijk behandelen. 'Gespreide verantwoordelijkheid' geeft aan dat iedereen zich aangesproken mag voelen om zich in te spannen voor een rechtvaardige en vreedzame samenleving. 'Solidariteit' doet een beroep op mensen om zich het lot van anderen aan te trekken.
De rode draad in de vier beginselenwordt zichtbaar in een terloopse opmerking van de Vlaamse psychiater Dirk De Wachter in het Canvas-programmaAlleen Elvis blijft bestaan:'De zin van het bestaan zit in de zorg voor de ander.' Ook volgens Pieter Jan Dijkman, directeur van het Wetenschappelijk Instituut voor het CDA, brengt De Wachter zo trefzeker onder woorden wat de kernbetekenis van de christen-democratische idealen is. 'Politiek begint met een mensbeeld', zegt hij, 'en dat van de christen-democratie is dat wij een boodschap aan elkaar hebben, zoals Ruud Lubbers dat zei. Je kan jezelf niet denken zonder de ander. Van nature zijn mensen sociaal, ze willen het liefst verantwoordelijkheid dragen voor hun omgeving. Dat wordt hun niet opgedrongen, dat komt uit henzelf. Mensen zijn ook spirituele wezens. Het gaat hun om meer dan materie alleen: ze zijn op zoek naar zingeving, naar wat écht betekenis heeft. Mensen hebben in de christen-democratische visie ook een intrinsieke waardigheid. Het doet er niet toe hoeveel strepen je op je uniform hebt, in welke auto je rijdt, hoe groot je huis is, nee, je bent van waarde als mens simpelweg omdat je dat bent.'
Het sociale en spirituele karakter van mensen en hun intrinsieke waardigheid zijn volgens Dijkman 'intuïties' in het mensbeeld van christen-democraten. Hun visie op de inrichting van de samenleving en op de taken van de overheid is daarop gebaseerd. Het onderscheid met de sociaal-democratie, met het populisme en met het liberalisme moet je daarin zoeken, zegt hij. 'In die ideologieën zie je de dominante mensbeelden van nu terug. In het ene is de mens een slachtoffer, van overheidshandelen of van kapitalistische machten. Sociaal-democraten neigen soms tot deze gedachte, maar het zit bovenal in het populisme. Mensen worden gepakt, is hun boodschap. Het andere dominante mensbeeld van deze tijd is dat van het individu als selfmade. Zijn geluk is zijn eigen prestatie, dus spiegelbeeldig is hij ook verantwoordelijk voor eigen falen. Je hoort het in de retoriek van Mark Rutte in de afgelopen jaren. Altijd is zijn boodschap: als jij je inzet, dan zul je worden beloond.'
Inherent aan beide mensbeelden is dat de samenleving er als een strijdperk in verschijnt. 'Als een toneel van ellebogenwerk en machtsdrang, een harde wereld waarin het recht van de sterkste geldt. Je komt uit die strijd tevoorschijn als winnaar of als slachtoffer. De christen-democratie ziet de maatschappij nu juist als een plek waar mensen liever met elkaar samenwerken dan elkaar bestrijden. De overheid moet ze daartoe in staat stellen, door de voorwaarden te scheppen voor een samenleving waarin mensen solidair met elkaar zijn, ze goed zorgen voor hun leefomgeving, anderen in hun recht laten en hun verantwoordelijkheden goed verdelen. Inderdaad, dat is de vertaling van de vier beginselen naar een maatschappelijk ideaalbeeld', aldus Dijkman.
In een van zijn richtinggevende redes haalde Bontenbal Christopher McCandless aan, de hoofdpersoon uit Sean Penns filmInto the Wild,om de behoefte aan sociale inbedding van mensen te onderstrepen. In het waargebeurde verhaal verruilt McCandless de bewoonde wereld voor de wildernis van Alaska. Na zijn aanvankelijke geluk over zijn herwonnen vrijheid, verlost van maatschappelijke banden, vervalt hij in diepe somberheid als hij ontdekt hoe armzalig je bestaan is als je dat geluk met niemand kunt delen.'Happiness only real when shared',luidt de laatste notitie in zijn dagboek voor hij sterft aan het eten van een giftige plant. In dezelfde rede citeerde Bontenbal zijn stadgenoot Jules Deelder, om bondig te herhalen wat hij met dit verhaal wilde vertellen: 'De omgeving van de mens is de medemens.'
Met de verkiezing van Bontenbal tot partijleider voelt Dijkman zich verlost uit het isolement waarin hij met zijn medewerkers verkeerde. Al die tijd waren de denkexercities van het Wetenschappelijk Instituut aan het Haagse Buitenom als een schreeuw in de nacht voor de machtsechelons van het CDA een kilometer verderop, aan het Binnenhof. Het politiek opereren van het CDA was in die jaren meer gebaseerd op een marketingstrategie, gericht op het paaien van doelgroepen in het electoraat zoals de boeren, dan op ideologisch zelfbewustzijn.
Met Bontenbal, zegt Dijkman, valt de lijsttrekker weer samen met het christen-democratische programma. 'Lubbers zei altijd dat je de maatstaven voor het beoordelen van de consistentie van een politieke partij in vier p-woorden kunt samenvatten: principes, programma, profiel, persoon. Bij Bontenbal zit het wel goed met die consistentie. Wat je bij hem ziet en van hem hoort, dat is de christen-democraat die hij ook is. Als hij het heeft over een politiek van hoop, dan is dat niet een inhoudsloze slogan die lekker klinkt, maar de hoop zoals Havel die bedoelt: je inzet om het goede te laten opbloeien telt meer dan de precieze uitkomst. Wat kun je nu meer van een politicus verlangen dan dat hij die inzet toont?'
Dit bevalt Dijkman ook aan de CDA-lijsttrekker: hij is niet verlegen met de christen-democratische beginselen. 'Op de manier waarop hij ze naar voren brengt, maakt hij er een levende traditie van. Traditie is niet de as aanbidden, maar het vuur doorgeven, en dat is wat Henri heel goed begrijpt. Die CDA-uitgangspunten klinken misschien wat normatief, of zelfs oubollig, maar ze zijn ook gewoon praktische richtingwijzers hoe wij het beste met elkaar kunnen samenleven. Bontenbal brengt ze zonder schroom onder woorden. Ik heb Sybrand Buma in zijn tijd van CDA-leider eens op een congres horen zeggen: ''Wie ziet nou ooit op straat een rentmeester lopen?'' Daar was ik een beetje pissig over, niet omdat ik nu zo hecht aan dat woord, wel omdat mensen echt wel snappen dat het slaat op je verantwoordelijkheid om een leefbare aarde door te geven aan volgende generaties.'
Het positieve mensbeeld dat ligt beslotenin Bontenbals politieke denken laat zien hoe ver het CDA heen was in de tijd dat het gemene zaak maakte met de PVV. Met de coalitie die het in 2010 sloot met de partij van Geert Wilders omarmden de christen-democraten een partij met het zwartst mogelijke beeld van hoe mensen tegen de wereld aankijken. Als hij zelf gelooft in zijn eigen representatie van de kiezers, dan zijn zij volgens Wilders zelfzuchtig en bozig, onverschillig over het lot van de wereld en achterdochtig tegenover iedereen die hun vreemd is. Niet echt sociaal, dus.
Het CDA verloochende zich ook door regeringssamenwerking aan te gaan met een partij die de vrijheid van godsdienst en de vrijheid van onderwijs de facto wil afschaffen, om moslims in Nederland het leven zuur maken. Het CDA had het kerkenpad verlaten om met Wilders op kroegentocht te gaan, zo verwoordde Arie Oostlander, oud-directeur van het Wetenschappelijk Instituut, zijn vrees dat zijn partij haar geloofwaardigheid te grabbel had gegooid. Ook oud-minister Ernst Hirsch Ballin waarschuwde daarvoor, met zijn vaak geciteerde oneliner 'Doe dit het land niet aan, doe dit het CDA niet aan'.
Zij hadden gelijk. Campagnevoeren met de slogan 'fatsoen moet je doen' en dan een politiek verbond sluiten met de partij die het onfatsoen belichaamt, dat is vragen om geloofwaardigheidsproblemen. Het was niet verwonderlijk dat Buma in die tijd vooral vraagtekens opriep als hij sprak over de noodzaak van een 'nieuwe moraal'. Expliciet werd hij daarover nooit, waardoor zijn pleidooi eerder kleinburgerlijk dan christen-democratisch klonk.
Kees Klop, onder Oostlander plaatsvervangend directeur van de christen-democratische denktank, had al vroeg in de gaten dat een partij die zich behalve christen-democratisch soms ook sociaal-conservatief noemt, beducht moet zijn voor kleinburgerlijke bevliegingen. Om die reden keerde hij zich begin jaren negentig openlijk tegen toenmalig CDA-lijsttrekker Elco Brinkman. Het riekt al gauw naar 'truttigheid en fatsoensrakkerij' als Brinkman het over waarden en normen heeft, zei hij. Klop was een pleitbezorger van het communitarisme, een van de ideologische bouwstenen van het CDA. In lijn met de visie op mensen als sociale wezens beschouwt het communitarisme de samenleving als een vloeiend geheel van gemeenschappen. Om het te vrijwaren van 'truttigheid en fatsoensrakkerij' moest dat volgens Klop wel een vorm van gemeenschapsdenken op pluralistische basis zijn: in een gemeenschap moet iedereen zich thuis voelen. De extra dimensie, zei hij, moest komen uit 'naastenliefde die het groepsdenken doorbreekt'.
Christen-democraten dienden zich daarom verre te houden van een inperking van vrijheidsrechten die de veelvormigheid van de samenleving mogelijk maken, zoals de vrijheid van godsdienst, onderwijs, vereniging, meningsuiting. Dat 'principiële pluralisme' moest volgens Klop de positie zijn van waaruit het CDA naar de samenleving keek, niet 'de liberale vrees voor fundamentalisme'.
Onder Buma gebeurde waar Klop voor vreesde: met het pleidooi voor 'gezonde vaderlandsliefde' als een maatstaf of je er in Nederland bij hoort of niet, kreeg het gemeenschapsdenken in het CDA een uitsluitende in plaats van insluitende inslag. In de campagne voor de TweedeKamerverkiezingen van 2017 profileerde Buma zijn partij als rechts-nationalistisch. Nederland zou in een 'morele crisis' verkeren, niet in de laatste plaats door de immigratie uit islamitische landen. In een interview met hetNederlands Dagbladzei hij dat de immigratie het 'Nederlandse waarden- en normenpatroon' bedreigt. 'Er zijn veel migranten die niet inhaken op ons waarden- en normenpatroon, maar wel op welvaart en het leven hier', vervolgde hij. 'We kunnen niet zeggen: iedereen kan binnenkomen en alles blijft zoals het is.' Buma voerde ook campagne met de riedel 'een kleinere overheid, lagere lasten, geen nivellering', waarmee hij de calculerende neoliberale logica volgde dat de overheid een kostenpost is waarop zo veel mogelijk moet worden besnoeid. Met dat nationalistische en liberale campagneverhaal maakte het CDA zich de blik op de wereld uit kringen van de kiezers van de VVD en de rechts-populisten eigen, in de hoop electoraal overeind te blijven. Een vergeefse poging. 'Je wint je kiezers niet terug door jezelf inwisselbaar te maken', was het droge commentaar van politicoloog Tom van der Meer nadat het CDA bij de verkiezingen van 2021 opnieuw verder van de kiezersgunst was weggezakt.
Met deze electorale strategie viel het CDA zijn eigen principes af, concludeerde Dijkman toen. Zijn partij was haar 'voelsprieten met de samenleving kwijt', vond hij. 'Het is een marketingmachine geworden. Het CDA zou de groeiende electorale aantrekkingskracht van het populisme kunnen keren, zeiden de marketing- en communicatiemensen, door zelf de boosheid en bezorgdheid te vertolken waarop dat populisme gedijt. Ik heb de logica van die redenering nooit begrepen: wie zegt mij dat boze burgers behoefte hebben aan het vertolken van hun eigen boosheid? Ik denk dat ze behoefte hebben aan iets anders, aan een richtinggevend, hoopvol perspectief met de impliciete boodschap:We feel your pain.'
InCDV,het kwartaalblad van het Wetenschappelijke Instituut voor het CDA, typeerde historicus Remieg Aerts het CDA uit die jaren als 'kleurloos, onvast, opportunistisch, reactief': de kenmerkende eigenschappen van een politiek zielloze marketingmachine. Met dat gebrek aan ideologisch gewicht maakte het CDA zich ook gevoeliger voor kwade inblazingen en beïnvloeding door belangenorganisaties, zoals die uit de landbouwindustrie en de kapitale machten daarachter. De Brabantse boeren een plezier doen, dat was nog in 2020 een zwaarwegend motief van het CDA om in het provinciebestuur te breken met PvdA, D66 en GroenLinks en hand in hand met de VVD de oversteek te maken naar Forum voor Democratie. Liever samenwerken met een partij die de vervuiling die de intensieve veehouderij veroorzaakt domweg ontkent dan met partijen met een stedelijk en anti-agrarisch imago. Het beginsel van rentmeesterschap kwam het Brabantse CDA nu even niet goed uit.
De eigenzinnige sociaal-democraatJacques de Kadt hield er wel van zijn tegenstanders een beetje te treiteren. De Kadt zag al in de jaren vijftig geen toekomst in politiek op confessionele basis, en hij verwoordde dat in een debat met christelijke politici in de Tweede Kamer zo: 'Dat zaakje van u zakt in elkaar.'
InCDVhaalt Dijkman die uitspraak aan, om een verrassende reden: hij geeft De Kadt gelijk. Het CDA moet zich volgens hem niet op een confessionele maar op een politieke ideologie baseren. Als directeur van het Wetenschappelijk Instituut volgt hij daarmee de lijn van zijn voorgangers. Bij de vorming van de partij in 1980 zei Oostlander dat het CDA alleen toekomst had als zijn beginselen, hoewel aan christelijke bronnen ontleend, politiek van aard waren, niet confessioneel. De zin van het bestaan van het CDA zit in beginselen die de zin van het bestaan op aarde verwoorden, daar komt de werkopdracht die Oostlander zichzelf en zijn opvolgers gaf op neer.
Ook Dijkman kan zich daarin vinden. 'Het is de eerste taak van christenen in de politiek om er geen christelijke politiek op na te houden', zo citeert hij met instemming de protestantse theoloog Reinhold Niebuhr.
Bontenbal pakt die draad op.Bij hem geen spoor van de verlegenheid die het cda als marketingmachine nog weleens met de eigen beginselen toonde. Hij is dan ook de eerste CDA-leider sinds 2010 die samenwerking met de PVV en aanverwante partijen uitsluit om principiële redenen: een partij met publieke gerechtigheid als een van zijn beginselen kan niet in zee gaan met de nihilisten van radicaal-rechts. Bontenbal: 'Die partijen laten steeds zien dat ze de democratische rechtsstaat niet respecteren. We gaan niet met ze in een coalitie en ook niet in een gedoogconstructie.'
Zijn aversie van 'angstpolitiek' is ook moeilijk anders te duiden dan als weerzin tegen de zwartgalligheid van radicaal-rechts. 'Ik geloof niet in angstpolitiek, die mensen nodeloos tegen elkaar opzet', zei hij. 'Het debat over klimaat en migratie wordt te veel gedomineerd door een politiek van angst. Angstpolitiek leidt tot stilstand.' Zijn alternatief is een politiek van hoop, in de betekenis die Havel daaraan gaf: je inzet voor het goede is een waarde op zich, ongeacht de uitkomst. 'Het vooruitzicht op een betere toekomst, op het goede leven, is de vonk die het verlangen naar verandering aanwakkert. Dat verlangen is groot en de consensus daarover veel groter dan we denken - in het land dan wel, niet in politiek Den Haag.'
Volgens Bontenbal kan het einde van het premierschap van Mark Rutte het begin zijn van andere politiek. 'We staan op een kruispunt, daarvan ben ik overtuigd', meent hij. 'In Den Haag komt er een einde aan het tijdperk-Rutte, maar op een veel grotere schaal aan het dominante neoliberale discours van winstmaximalisatie, ieder voor zich en de staat voor ons allen. Dat heeft ons een samenleving gebracht waarin de saamhorigheid onder druk staat en de burger alleen staat tegenover een kille overheid en een kille markt. Een verweesde samenleving waarin mensen niet meer het gevoel hebben dat ze gezien worden.' De CDA-lijsttrekker zei dit in een van de richtinggevende redes die hij de afgelopen weken afstak, over bestaanszekerheid, de sociale-markteconomie, gemeenschapszin en Europa. Wat opvalt in die betogen is hoe vaak hij put uit intellectuele bronnen buiten de politieke sfeer. Naast Sean Penn en Jules Deelder kwamen de schrijver Michel Houellebecq, rabbijn Jonathan Sacks en filosofen en sociologen als Charles Taylor, Francis Fukuyama, Zygmunt Bauman, Michael Sandel en Richard Sennett langs.
In zijn redes zocht Bontenbal een 'nieuwe middenweg' tussen 'staat en straat', in een metafoor uit de pen van Dijkman. Links valt volgens hem te snel terug op de staat om te corrigeren wat er in de maatschappij misgaat, rechts gaat te veel mee met het simplisme waarmee de straat politieke dilemma's wegtovert. Duidelijker dan zijn voorganger Hoekstra met diens politiek wezenloze slogan 'Nu doorpakken!' kiest Bontenbal daarmee positie. Hij deed dat in zijn lezingen ook in de grote politieke thema's van deze tijd, zoals klimaat, ongelijkheid en migratie. Met die standpunten kun je het eens zijn of oneens, wat vooral telt is dat de kiezer weer weet waar het CDA voor staat na de zwabberkoers die voortkwam uit de adviezen van de marketingstrategen.
Bontenbal wil de nieuwe middenweg die hij zoekt ook in zijn politieke stijl tot uitdrukking brengen, door weg te blijven bij scherpslijperij en het beschimpen van politieke tegenstanders. 'Mensen willen gedegen, rustige politiek. Geen geschreeuw', zei hij inTrouw. 'Praat over iets waar je verstand van hebt, presenteer plannen waar je over nagedacht hebt. Ik zie waardering van de kiezer voor politici die zich niet gek laten maken door oneliners.'
Op de vraag of hij wel de goede campagne voert nu de peilingen opnieuw zetelverlies voor het CDA aangeven, zegt hij: 'Zeg jij me maar wat ik anders moet doen dan het christen-democratische verhaal vertellen.' Een uitspraak die doet denken aan de boutades waarmee Jan de Koning, steun en toeverlaat van Ruud Lubbers tijdens diens premierschap, zich overschreeuwende politici becommentarieerde. Waak in de politiek altijd voor hooggespannen verwachtingen, zei hij, want: 'Je kunt een plant niet harder laten groeien door aan de bladeren te trekken.' In dezelfde geest antwoordde Bontenbal op de vraag vanNRCof hij het kabinet in wil. 'Nee', antwoordde hij, 'tenzij ik minister-president mag worden. Maar dat vind ik op dit moment een vrij optimistische inschatting.'
'Traditie is niet de as aanbidden, maar het vuur doorgeven, en dat is wat Henri heel goed begrijpt'