Spiegelwereld Rooksignalen Marian Donner

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
21 september 2023
Hoe krijg je een vriend uit de complotfuik als je wel dezelfde woorden gebruikt, maar die een andere betekenis geeft?
Hij vroeg wat mijn definitie van fascisme was, maar wilde vooral de zijne vermelden. Via WhatsApp waren we al dagen aan het ruziën: hij gelooft niet in klimaatopwarming, of dat de mens daar invloed op heeft, en ik blijf proberen dat te veranderen. Een insteek te vinden, een argument, iets waardoor hij zegt: misschien heb je toch wel een punt. Ik ken hem al sinds mijn zestiende en weet dus dat hij hetzelfde probeert. Ik weet ook dat hij denkt dat de maanlanding nooit heeft plaatsgevonden, dat er iets in het water zit dat mensen trans maakt en dat bitcoin ons allemaal zal bevrijden.
Hij schreef: 'Communisme is een autoritaire staat zonder begrenzing, kapitalisme is een vrije markt zonder begrenzing en fascisme is een versmelting van een autoritaire staat en markt.' Pas toen begreep ik hoe hopeloos onze discussie was.
Het is moeilijk te omschrijven hoe het voelt, de vervreemding die optreedt, als iemand woorden gebruikt die je kent, maar er iets anders mee blijkt te bedoelen dan gangbaar is. In een interview metThe New Yorker, naar aanleiding van haar nieuwe boekDoppelganger,noemt Naomi Klein het vertigo: de duizeling die wordt opgewekt door een blik in de diepte, of in dit geval in derabbit holevan complotdenkers.
Volgens Klein is er een spiegelwereld ontstaan die oogt en klinkt als de onze, maar het niet is. Het is een kopie van een kopie van een kopie waarin onduidelijk is wat waar is, welke beelden echt zijn, en, dat vooral, taal is uitgehold. Voorheen linkse retoriek over elites, bevrijding en macht aan het volk klinken nu uit de kelen van rechtse agitators, maar dan zonder de economische analyse of samenhang. Als voorbeeld noemt Klein hoe ze tijdens het luisteren naar een podcast van Steve Bannon plotseling het gevoel heeft dat ze Noam Chomsky hoort, dezelfde zinnen over onderdrukking van de massa's gaan over tafel, alleen belanden Bannons luisteraars vervolgens al snel bij vreemdelingenhaat en transfobie.
Dat is het ding: uiteindelijk schuilt onder al dat rechts-revolutionaire taalgebruik niets meer dan een verdediging van de norm... Vertigo.
Hij hield de dingen graag simpel, schreef hij. Ik antwoordde dat woorden betekenis hebben, stuurde hem een Wiki-lemma over kapitalisme, tikte nog wat over privaat eigendom ensurplus value,maar als je zelf een andere betekenis bedenkt, zei ik, is het onmogelijk het nog ergens over te hebben, of elkaar te begrijpen, dan leven we echt in andere realiteiten.
We hebben samen een half jaar de wereld over gereisd, zagen elkaar in sommige periodes elke dag, maar toen ik zei dat 99 procent van de wetenschappers erkent dat klimaatopwarming bestaat, antwoordde hij: 'Onzin, in jouw bubbel zeker.'
Hij schreef: 'Covid had je wakker moeten schudden, maar dat heeft het helaas niet gedaan.' Want uiteindelijk komt het daar altijd weer op uit. Soms heb ik het idee dat hij toen zo geschrokken is van de immense macht van de overheid, hoe ze het hele leven stil kon leggen, gecombineerd met de uiterst gulle relatie met Big Pharma, dat er iets is geknapt.
Hoe naïef kun je zijn? wil ik hem eigenlijk steeds vragen als het over de overheid gaat. Een beetje zoals je over iemands ex zegt: ik heb hem nooit vertrouwd. Want daar doen al zijn tirades me nog het meest aan denken: hij klinkt als iemand met een gebroken hart. Alsof hij ooit in het goede geloofde, of de liefde - hij stemde nota bene vanaf het begin Partij voor de Dieren, is Sexy Vegetariër van het Jaar geweest, om allebei heb ik hem ooit hartelijk uitgelachen - maar nu verbitterd is.
Links heeft het af laten weten tijdens corona, zegt ook Klein. Met alle politici, journalisten en intellectuelen die zich verdrongen in oproepen over mondkapjes en vaccinaties 'en niet al te veel te zeuren over alle andere dingen die onze overheden hadden kunnen doen, zoals het opheffen van de patenten op de vaccins (...) en het verbieden van pandemisch winstbejag'.
We leven in een corpocratie schreef hij: daarover zijn we het dan wel weer eens. Alleen is zijn oplossing daarvoor meer kapitalisme en meer vrije markt, want weg met de overheid. Ik zei: Shell zal je dankbaar zijn, jijuseful idiot. Al die nepcomplotten leiden af van de echte schandalen, stelt Klein in een soort meta-complottheorie. Maar ook dat helpt niet om tot hem door te dringen. Dus hoe krijg ik hem dan uit zijn rabbit hole? Ik ben boos op zijn domheid, boos op al die politici die het vertrouwen zo hebben verspeeld, boos op alle dienstbare mediamakers, ik voel medelijden met hem, romantiseer de boel daarom, met dat larmoyante 'gebroken hart'.
InThe New Yorkerlees ik dat Klein pleit voor bescheidenheid. Wat minder zelfovertuiging en wat minder ego, want hoe bedwelmd ben je zelf eigenlijk? Dat is waar het motief van dedoppelgängerin bijna elk verhaal volgens haar ook toe uitnodigt: het gaat niet om de confrontatie met de ander, maar om die met jezelf. Het gaat erom, zegt ze, om een blik in de spiegel te durven werpen en niet weg te vluchten voor de realiteit.
Hoe naïef kun je zijn? wil ik hem eigenlijk steeds vragen als het over de overheid gaat