De Zeeuwse kust

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
6 februari 2025
KUNST ulwela amaza
Vijf zwarte mensen in gekleurde gewaden voeren blootsvoets een choreografie uit op een strand. Het is bewolkt, de zee is niet kalm maar ook niet onstuimig. De gewaden van de mensen zijn egaal paars, blauw, dieporanje en wit, elk voorzien van eenvoudige ornamenten aan boord en mouwen. De gekleurde gewaden vormen een aantrekkelijke compositie tegen de ingetogen kleuren van de grijze lucht en zee. In eerste instantie zijn plaats en tijd oningevuld, maar op een gegeven moment vaart er een industrieel vrachtschip langs, of komt een felgekleurde boei in zicht. Nog iets later komt er een rij palen in beeld; dit is de Zeeuwse kust. De wind laat de kleding van de dansers flink wapperen, het moet een frisse dag zijn - in ieder geval is het een detail dat bijdraagt aan de frictie die in de bewegingen van de dansers zit.
Deze video is onderdeel vanulwela amaza('hij vecht voor de golven' in het Zoeloe, volgens Google translate), de eerste solopresentatie in Nederland van de Zuid-Afrikaanse kunstenaar Buhlebezwe Siwani, in Rozenstraat - a rose is a rose is a rose. De tentoonstelling is verdeeld over twee ruimtes. De video aan zee is te zien in de achterste, kleinste, ruimte. In die ruimte staan ook zes paar kop en schotels in een kringetje, met daarin chocola, koffie, chilipepers, kurkuma, zwarte thee en suiker. Die duiden natuurlijk op het koloniale verleden van Nederland: de zee die, opgevat als terra nullius, werd getransformeerd tot route voor de handel in specerijen en mensen - allemaal woorden die geweld bedekken.
Ook in de grootste ruimte liggen die producten in hoopjes bij schermen die op de grond staan, waarop als grote geschilderde portretten video's zijn te zien van dansers die in uiteenlopende stijlen dansen, van klassiek ballet tot hiphop. In tegenstelling tot de video aan zee, die liggend en wat hoger op de muur geprojecteerd wordt, staan de schermen zo opgesteld dat de dansers van dichtbij en van top tot teen te bekijken zijn. Toch zijn deze projecties enigszins gesloten, en soms vlak. De dansers zijn wel en niet bezig met de kijker. De gekozen locaties - het standbeeld van Anton de Kom, het Rijksmuseum, het atelier van Rembrandt - maken de doorwerking van het koloniale verleden en hoe zwarte lichamen zich daartoe moeten verhouden expliciet. Deze installatie, in de grote zaal, lijkt de liveperformances nodig te hebben om dezelfde kracht op te wekken die in de groepschoreografie aan zee zit.
Het meest beklijvende onderdeel is de indringende soundtrack van Logan Hon Mua. Het gezang klinkt door de gehele tentoonstelling. Het lijkt als van een koor, maar het is enkel de stem van Hon Mua en soms een tweede stem van
Imanirayy (beiden ook te zien als danser). De beelden aan zee krijgen een elegische en plechtige lading door de muziek. Hon Mua, in het paars, loopt schokschouderend de zee in, rug naar de kijker.
Fabienne Rachmadiev
Buhlebezwe Siwani,ulwela amaza, presentatieruimte Rozenstraat - a rose is a rose is a rose, Amsterdam