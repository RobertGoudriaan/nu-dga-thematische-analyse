Gênant

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
15 juni 2023
TONEEL Analoog
Hij staat klaar om met zijn oudere zelf op toneel te stappen, of nee, hij staat juist klaar om met zijn jongere zelf het toneel op te stappen. Hij geeft les en hij studeert. Het toneel in dit geval is een groot wit, glanzend vierkant vlak, een uitnodigende dansvloer en een uitnodigend leeg vel papier. Docent en gelauwerd toneelspeler en -schrijver Willem de Wolf en student Louis Janssens ontmoetten elkaar op de toneelschool. En herkenden een zekere gretigheid, 'een in bravoure verpakte onzekerheid'. Samen maken ze de voorstellingAnaloog,een lichaamsduet, een dialoog tussen de generaties, tussen docent en student. Tussen de kunstenaar als jonge man en de kunstenaar als oudere man. Waarin ze elkaar vertolken en zichzelf opvoeren.
Ze openen met datgene waarin de voorstelling een oefening lijkt: elkaar zien en het verdragen van eigen kwetsbaarheid en die van de ander. Altijd maar die bestudeerde nonchalance, wás er nu eigenlijk wel genoeg onzekerheid in je werk, vraagt Louis Janssens aan Willem de Wolf in de gedaante van Willem de Wolf. '(...) daar had ik nu zo graag wat meer naar gekeken'.
Ze meanderen, over het toneel in wiegende, vloeiende bewegingen op een weergaloze soundtrack van Shane Van Laer, die ook het licht ontwierp. Ze meanderen ook door de tijd, ritmisch, en door hun autobiografieën. En misschien is het zo dat als emoties familie zijn, de schaamte een broer is te noemen van de kwetsbaarheid. 'Hoe zorg ik ervoor dat dit niet pijnlijk wordt', zingt Willem de Wolf, 'gênant.' Op een wijze die zijn liedregels over het toneelmoment laat gaan, en over contact, of leven in het algemeen zelfs. Misschien bezweert zingen de gêne. Ze vertellen elkaar van hun opgroeien. Over de kapsels van hun moeders, over hun verlangen tot de wereld te komen via de kunsten. Over het lezen van de biografieën van anderen. Wat is levenskunst. Dat zou ik de vragende onderstroom van dit prachtige duet willen noemen.
En ze bewonderen elkaar dus ze willen elkaar ook waarschuwen.Ik ben bang voor jouw luiheid, ik ben bang dat jij niet genoeg leeft, je zult tegenvallen.En omdat het toneel is, komen zij als vanzelf tot het lichaam. In een opstuwende opsomming benoemen ze de verschillen: ik ben het verantwoordelijke lichaam, ik ben het onverantwoordelijke lichaam, een oud lichaam dat ben ik.
Een andere vragende onderstroom: hoe houd je de tijd bij? 'vroeger was alles beter?/ vroeger is altijd beter/ vroeger is altijd beter zeg ik vroeger was alles beter zeg jij/ jij bent nog maar net begonnen en soms denk ik dat jij het belangrijkste nu al hebt meegemaakt/ nu al/ en je bent het allemaal nu al vergeten/ nu al, ik heb nog helemaal niets meegemaakt/ denk jij/ ik ben nog maar net begonnen.'
Han van Wieringen
Analoogvan De Hoe is op 22 juni te zien op Festival Tweetakt in Utrecht en daarna weer in het nieuwe culturele seizoen
Koen Broos | Louis Janssens (voor) en Willem de Wolf in Analoog