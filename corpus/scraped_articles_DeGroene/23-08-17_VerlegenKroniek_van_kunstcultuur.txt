Verlegen Kroniek van kunst&cultuur

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
17 augustus 2023
DOCUMENTAIRE Wham!
Een van de wonderlijke aspecten van Wham is hoe kort het duo eigenlijk bestond. Voor ze er zelf goed en wel bij stilstonden, veranderden George Michael (1963-2016) en Andrew Ridgeley (1963) van zoekende pubers in een Britse popsensatie, waarna snel internationale stadiontours volgden, en onvervalste evergreens alsTropicanaenLast Christmas. Wham bereikte met een mengeling van pop en disco veel meer dan menige muzikant in een heel oeuvre. En dat terwijl het duo nog geen vier jaar actief was.
In de documentaireWham!wordt de geschiedenis van het tweetal via archiefbeelden en voice-overs naverteld én herschreven. Want jarenlang gold dit als het geijkte Wham-verhaal: George Michael was het muzikale genie van de twee en de talentloze Ridgeley liftte daar handig op mee. En ja, Michael was inderdaad de man achter de pakkende refreintjes, de beste teksten, de bekendste rifjes. Wat deed Ridgeley nou eigenlijk? Al bij het tweede album was hij weinig meer dan een veredelde opnameleider, zo vertelt hij zelf in deze smakelijke documentaire.
Het punt is alleen: Ridgeley zag zelf gaandeweg ook in dat Michael de ster van de twee was. En kon dat soms moeilijk verkroppen, zo vertelt hij. Toch deed hij steeds vaker een stap naar achteren en gaf zijn collega ruim baan. Dit is mede watWham!zo aanstekelijk maakt: in de documentaire klinkt wel frictie door, maar nergens voert rancune of verwijt de boventoon, het is vooral een warmbloedig en zorgvuldig gemaakt geheel.
Daarbij laat de documentaire ook iets anders zien: zonder Ridgeley had Michael vermoedelijk nooit muziek durven maken, zo stellen ze beiden - gedurende de hele film voeren alleen de Wham-leden het woord; Michael via archief-audio, Ridgeley via recente interviews. Liefdevol blikken ze terug op hun grootste hits en op hun kennismaking toen ze op een Londense school zomaar naast elkaar werden gezet, twee verlegen twaalfjarigen. Kort daarna vormden ze een eerste bandje, veel medemuzikanten vielen af, ook Michael twijfelde, maar Ridgeley overtuigde hem om mee te doen. Zo ontstond Wham. Een duo waarbij Ridgeley eerst vooral de koers bepaalde. En hoe beter de jongens vervolgens begrepen wat ze wilden maken - een nieuw soort, meersunny pop- hoe duidelijker Michael zich begon te onderscheiden. De verlegen scholier, worstelend met zijn seksualiteit, veranderde in een ster die in een rondslingerend briefje van Ridgeley een potentiële wereldhit ontwaarde:'Wake me up before you go-go.'
Voor Michael was dat nummer het begin van zijn grootse, getormenteerde wereldroem. Ridgeley verdween na Wham meer en meer uit het publieke domein. Een comeback kwam er nooit.
In de documentaireWham!voelt het alsof de oude vrienden elkaar toch weer even vinden. Alsof ze met gedeelde waardering en verwondering terugblikken op dat bescheiden wonder dat hun overkwam toen ze tieners waren, het wonder genaamd Wham - een duo dat stopte voor het ook maar enigszins oud kon worden.
Thomas Heerma van Voss
Nu te zien op Netflix
Netflix | Andrew Ridgeley (links) en George Michael: Wham!