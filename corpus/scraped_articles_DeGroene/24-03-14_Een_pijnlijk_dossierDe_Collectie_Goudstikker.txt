Een pijnlijk dossier De Collectie Goudstikker

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
14 maart 2024
In 2006 bepaalde Nederland dat het 202 schilderijen zou teruggeven aan de erfgename van de kunsthandelaar Jacques Goudstikker. Het einde van een lang gevecht, niet op juridische, maar op morele gronden.
Het Stadsarchief van Amsterdambewaart het zwarte opschrijfboekje dat Jacques Goudstikker bij zich had toen hij op 14 mei 1940 aan boord ging van de SS Bodegraven, een van de laatste schepen die voor de Duitse invasie uit vertrokken uit IJmuiden. Goudstikker was toen Nederlands meest vooraanstaande handelaar in oude kunst. In het losbladige boekje staat, netjes getypt op ruitjespapier, zijn handelsvoorraad aan schilderijen, tekeningen en grafiek, in alfabetische volgorde, bij elkaar 1113 items. Ze zijn voorzien van precieze informatie over afmetingen, eerdere eigenaren, verwerving, vermeldingen in literatuur, tentoonstellingen, enzovoort.
Een paar keer is aangegeven dat Goudstikker een werk in consignatie had, of dat hij maar voor een deel eigenaar was. Er zijn alleen maar klinkende namen onder. Onder de letter R staan zes schilderijen en twee tekeningen van Rembrandt. Van 'J. Vermeer van Delft': twee schilderijen, een 'Monnik' en een 'Stadsgezicht', het laatste met de vermelding 'Cert. Bode en H. de Gr.', wat betekent dat de experts Wilhelm von Bode en Cornelis Hofstede de Groot het schilderij gezien en voor echt verklaard hadden.
Een schilderij van Vermeer gold in de jaren twintig en dertig als de heilige graal voor verzamelaars. Dat Goudstikker er twee in voorraad had was tekenend voor de status van zijn kunsthandel: die had in Nederland zijn gelijke niet. Hij was geboren in 1897, had kunstgeschiedenis gestudeerd en had al jong voor zijn vader gewerkt, Eduard Goudstikker, die een kunsthandel had in de Kalverstraat in Amsterdam. Na diens overlijden in 1924 nam Jacques de leiding over. In 1927 verhuisde hij de zaak naar het grote dubbele grachtenpand Herengracht 458.
Dat hele huis werd voor de handel ingericht, met een gotische, een Italiaanse en een oud-Hollandse stijlkamer, de laatste voorzien van een grote zeventiende-eeuwse plafondschildering, deVal van Phaëtondoor Gerard de Lairesse. De grootste verzamelaars van de wereld kwamen er over de vloer, Heinrich Baron Thyssen-Bornemisza, Randolph Hearst, de Rotterdammer Daniël van Beuningen en de belangrijke Amsterdamse collectioneurs Otto Lanz en Edwin 'Pientje' vom Rath, de ongehuwde erfgenaam van een suikerfortuin, die een paar deuren verder op Herengracht 468 woonde. Het aanbod was van de hoogste kwaliteit, de omzet was fenomenaal. Vom Rath, bijvoorbeeld, had een voorliefde voor Italiaanse schilderijen, een genre waar Goudstikker zich in het bijzonder op toelegde; hij kocht voor zo'n anderhalf miljoen gulden werk.
In 1930 kocht Goudstikker de buitenplaats Oostermeer aan de Amstel en het kasteel Nijenrode aan de Vecht, waar hij verkooptentoonstellingen organiseerde gecombineerd met concerten met fameuze musici als Pablo Casals, Jo Vincent en het voltallige Concertgebouworkest. Legendarisch was zijn 'Weense Avond aan de Vecht' in 1937, waarvoor hij de Weense sopraan Désiree (Dési) von Halban-Kurz (1912-1996) had geëngageerd. Het was liefde op het eerste gezicht. Een paar maanden later trouwden ze, in 1939 werd hun zoon Eduard (Edo) geboren.
Toen de oorlog naderbij kwam aarzelde Goudstikker te lang over een tijdig heenkomen. Op 14 mei sloeg hij alsnog op de vlucht. Hij nam afscheid van het personeel op de Herengracht en reed met vrouw en kind naar IJmuiden, waar ze een plek vonden op de Bodegraven. In de nacht van 15 op 16 mei kwam Goudstikker aan boord van dat schip om het leven. Hij viel zo'n acht meter naar beneden in een open vrachtruim. De overlijdensakte meldde'Fracture of Skull due to accidentally falling into the Hold of the s/s Bodegraven on the High Seas whilst a Refugee Passenger thereon'. De vluchtelingen op het schip waren niet welkom in Engeland, maar omdat een gewonde matroos in Falmouth aan land gebracht mocht worden om te worden verzorgd, werd Goudstikker een zeemansgraf bespaard. Hij werd in Falmouth begraven. Ook de weduwe, Dési Goudstikker, mocht van boord. In de eigendommen van haar man vond zij het zwarte notitieboekje, dat zij zorgvuldig bewaarde.
Goudstikker had op 14 meiafscheid genomen van zijn personeel, maar kennelijk geen precieze instructies nagelaten voor het beheer van het bedrijf en de voorraad. Wat er in de kunsthandel op de Herengracht precies had plaatsgevonden bleef in de jaren daarna onderwerp van discussie en het bepaalde, na de oorlog, de parameters voor de verzoeken van Goudstikkers erfgenamen om restitutie en rechtsherstel. Twee personeelsleden, de boekhouder Arie ten Broek en de restaurator Jan Dik sr., namen de leiding op zich. Ze verspreidden het nieuws dat de firma al voor Goudstikkers vertrek in financiële moeilijkheden was en 'stuurloos'; met een verkoop aan een niet-joodse eigenaar zouden ze willen voorkomen dat de zaak direct door de Duitsers in beslag zou worden genomen. In een buitengewone vergadering van aandeelhouders op 4 juni 1940 liet Ten Broek zich tot directeur van de vennootschap benoemen. Dat besluit was, door het ontbreken van de hoofdaandeelhouder, Dési Goudstikker, onwettig.
Er waren kopers op de kust. Kort na de capitulatie had Alois Miedl, een Beierse bankier die sinds begin jaren dertig in Amsterdam was gevestigd, zich op de Herengracht gemeld, met het plan de Goudstikker-firma te kopen. Miedl trad op voor zichzelf, maar ook voor General-Reichsmarschall Hermann Göring, die een min of meer persoonlijke vriend was geworden. In de populaire cultuur gaat Göring door als de ijdele, moddervette maarschalk van de Luftwaffe, maar hij beschouwde zichzelf wel degelijk als een kunstkenner -'Ich bin nun mal ein Renaissancetyp'- en hij was uit op de verwerving van spectaculaire objecten voor zijn privé-museum, Karinhall. Al voor de invasie van Nederland had Göring zijn zinnen gezet op het bezit van Goudstikker.
Alois Miedl kwam begin juli de koop van de firma en inventaris overeen met Ten Broek en Dik sr., maar Göring stak daar een stokje voor, de overeenkomst moest dus gewijzigd. Op 13 juli 1940 betaalde Miedl 550.000 gulden voor de handelsnaam, het onroerend goed en alle schilderijen die Goudstikker in consignatie had of waar hij gedeeltelijk eigenaar van was. Göring verwierf alle kunstvoorwerpen die op het moment van Goudstikkers vertrek zijn eigendom waren, voor twee miljoen gulden, een kapitaal bedrag, maar altijd nog ruim onder de feitelijke waarde van de werken. Kort daarna werden 780 schilderijen, waaronder de plafondstukken van De Lairesse, naar Duitsland getransporteerd. De minder belangrijke werken, zo'n driehonderd stuks, verkocht Göring weer aan Miedl, die de firma onder de naam 'Kunsthandel Voorheen Jacques Goudstikker' voortzette.
Het personeel van Goudstikker dat zo gewillig aan de verkoop had meegewerkt ontving alles bij elkaar 400.000 gulden bonus, een buitensporig bedrag. Ten Broek en Dik sr. kregen ieder 180.000 gulden. Miedl en Göring beloofden tevens dat mevrouw Goudstikker-Sellisberger, de moeder van Jacques Goudstikker die in Amsterdam was achtergebleven, op bescherming zou kunnen rekenen. Ze zou de oorlog ook daadwerkelijk ongedeerd doorkomen. Dési Goudstikker werd door Ten Broek van de overname op de hoogte gebracht. Zij en Edo, nog minderjarig,
vertegenwoordigden 334 van de 600 aandelen. Ze weigerde toestemming te verlenen voor de verkoop.
In andere door de Duitsers veroverde gebieden had de officiële dienst voor de registratie van joods bezit de controle over geconfisqueerde joodse collecties. Ook Hitler was zeer actief in de verwerving van topstukken, bedoeld voor zijn Führermuseum in Linz. Göring moest Hitler dan ook geregeld voorrang geven. Zo kon hijDe astronoomvan Vermeer uit de Rothschild-collectie, die in Parijs in beslag genomen was, niet te pakken krijgen, en ook bij de aankoop van de collectie van Fritz Mannheimer in Amsterdam, waar hij liefst 7,5 miljoen gulden voor had geboden, moest hij de Führer voor laten gaan. Door de samenwerking met Miedl wist Göring in Nederland echter veel van de beste schilderijen uit joods bezit te verwerven vóór de Duitse bureaucratie de kans kreeg haar werk te doen.
Het cynische aan die activiteiten is dat ze in veel opzichten legaal waren. De verkoopprijs van 2,5 miljoen gulden voor het bezit van de firma Goudstikker mocht dan onder de marktwaarde liggen, het werd wel keurig betaald. Natuurlijk was zo'n overname in feite een vorm van afpersing, maar nazi's als Göring meenden dat zij later, als het erop aankwam, zouden kunnen aanvoeren dat zij ervan uitgingen dat Ten Broek in juridisch opzicht geheel vrijwillig en volgens de regels had gehandeld.
Dési Goudstikker belandde na aankomstin Engeland uiteindelijk via Canada in New York, waar de Amsterdamse familie Von Saher haar onderdak bood. Helemaal brodeloos was ze niet, Goudstikker had een pakket schilderijen in Londen ondergebracht en een flink bedrag op een New Yorkse bankrekening gestort, maar Dési was niettemin genoodzaakt weer als zangeres op te gaan treden. Toen ze in 1946 terugkeerde in Nederland werd ze op Schiphol hartelijk ontvangen door Ten Broek, Dik en haar schoonmoeder. Ze nam haar intrek in huize Oostermeer.
Alois Miedl was vlak voor D-Day naar Spanje ontkomen, mét het enorme - en besmette - fortuin dat hij had vergaard. Hij ontsprong de dans. Hij kreeg in 1949 de verzekering dat er geen criminele vervolging tegen hem zou worden ingesteld, maar hij moest wel ongeveer 1,8 miljoen gulden aan waardepapieren en andere bezittingen die hij in Nederland had achtergelaten overdragen, als een civiele boete voor zijn misdaden in oorlogstijd.
De kunstwerken die in de panden van 'Kunsthandel Voorheen J. Goudstikker NV' waren aangetroffen waren als 'vijandelijk vermogen' van Miedl in beheer genomen door het Nederlandse Beheersinstituut, namens de Staat der Nederlanden. Van de aankoopsom van 2.500.000 gulden restte een bedrag van 1.363.752,33. Kunstwerken uit het Goudstikker-bezit die in Duitsland waren aangetroffen werden teruggebracht. Zij kwamen in beheer bij de Stichting Nederlands Kunstbezit, een chaotische en pijnlijk corrupte organisatie. De directeur ervan, Ary de Vries, directeur van het Mauritshuis, werd zelfs gearresteerd. Hij had de terugkeer van kunstwerken vooral gezien als een welkome aanvulling van het door de oorlog aangetaste nationaal kunstbezit. De Vries maakte brutaal korte metten met aanspraken van eventuele rechthebbenden.
Twee bewindvoerders, E.J. Korthals Altes en W.C. Roest van Limburg, bogen zich in Amsterdam over de kwestie Miedl-Göring-Goudstikker. In juni 1946 verklaarden zij dat de overeenkomsten met Miedl en Göring niet nietig verklaard hoefden te worden: de verkoop was vrijwillig geweest en volgens de regels gegaan. Ze zagen hoogstens enige ruimte voor een kleine schikking om aan de 'verklaarbare teleurstelling' van de erfgename tegemoet te komen. Deze strikt formele opstelling vormde de basis voor de halsstarrige houding van de staat, later, tegenover Dési Goudstikker en tal van andere erfgenamen en rechthebbenden die in vergelijkbare zaken om rechtsherstel vroegen.
Dési Goudstikker begon een pijnlijk proces van onderhandelingen. Ze leidden tot een schikking, op 1 augustus 1952. De erven Goudstikker konden ruim driehonderd voorwerpen uit het Goudstikker-bezit terugkopen, met Nyenrode en de panden aan de Herengracht en de Amstel, en betaalden daarvoor een kleine vijfhonderdduizend gulden aan de staat. De schikking betrof alleen de bezittingen die Alois Miedl zich had toegeëigend; inzake de schilderijen die Göring had gekocht zag Dési Goudstikker af van het vragen van rechtsherstel, maar ze behield zich de rechten op een claim voor.
De teruggekeerde Göring-schilderijen werden onderdeel van het Nederlands kunstbezit en vonden hun weg naar ambassades her en der in de wereld en de zalen van een twintigtal musea. De zaak leek afgedaan. Dési Goudstikker verkocht de panden en veel van de schilderijen. Ze hertrouwde in 1950 met August (Aus) von Saher (1890-1973), een Amsterdamse advocaat die net als zij aan de bezetting was ontkomen. Zoon Edo nam de naam van zijn stiefvader aan en veramerikaanste. Hij werd bankier, trouwde in 1972 met een Duitse kunstschaatsster, Marei Langenbein, ze kregen twee dochters, Chantal en Charlène. Dési von Saher ging in Bilthoven wonen. Ze overleed in 1995; Edo stierf een jaar later.
In 1997 kwam aan het licht,door spitwerk vande Volkskranten hetAlgemeen Dagblad,dat na de oorlog zo'n 3500 kunstwerken ten onrechte in bezit van de overheid waren gebleven. De journalist Pieter den Hollander reconstrueerde het Goudstikker-bezit, zocht en vond de erfgenamen, wakkerde hun belangstelling aan. Marei von Saher-Langenbein deed daarop in januari 1998 staatssecretaris Aad Nuis alsnog het verzoek tot teruggave van de kunstwerken die tot de Göring-transactie hadden behoord. Nuis wees het verzoek af. Hij meende dat Dési von Saher in 1955 'welbewust en weloverwogen' afstand had gedaan van enige claim, en dat het rechtsherstel na de oorlog op zorgvuldige wijze was afgehandeld. Beroep bij het Haags Gerechtshof liep op niets uit.
Ten tijde van Nuis' beslissing was de overheid zich echter al enige tijd aan het bezinnen op de afhandeling van dit soort pijnlijke dossiers. In 1997 was de commissie-Ekkart in het leven geroepen, 'aangezet door een ernstige bezorgdheid over een dreigende vertraging in het restitutiebeleid'. 'Ekkart' deed een paar jaar later aanbevelingen die het beleid fundamenteel zouden wijzigen. Verkoop van kunstwerken door joodse particulieren in Nederland vanaf 10 mei 1940 moest per definitie worden beschouwd als gedwongen verkoop. De staat moest overgaan tot teruggave als het eigendomsrecht 'in hoge mate aannemelijk' was gemaakt, ook als sluitend bewijs ontbrak.
De commissie-Ekkart maakte in feite gehakt van de aannames die vijftig jaar lang teruggave hadden verhinderd: de overheid zou niet langer alleen strikt formeel-juridisch over dit soort gevallen moeten oordelen. En dus probeerden de nazaten van Jacques Goudstikker het opnieuw. In 2004 waren er nog 267 kunstwerken uit de oude handelsvoorraad van Goudstikker in staatsbezit. Die werden nu door Marei en Charlène von Saher opgeëist.
De Restitutiecommissie, ingesteld in 2001, adviseerde in december 2005 dat 202 van de 267 betrokken kunstwerken moesten worden teruggegeven - de status van een zestigtal werken was of onduidelijk, of had toch niet in de Göring-transactie gezeten. Er hoefde niet, zoals in 1952, betaald te worden; de commissie hield er rekening mee dat in de jaren vijftig de staat al ten minste 63 kunstwerken uit de handelsvoorraad van Goudstikker had verkocht en dat de opbrengst in de staatskas was gevloeid. Dat de werken inmiddels een grote waarde in het nationaal kunstbezit hadden mocht geen invloed hebben op het besluit: het publieke belang stond teruggave niet in de weg.
Staatssecretaris Medy van der Laan ging akkoord, maar niet zonder tegenstribbelen. Ze stelde nog even vast dat er volgens haar wél sprake was geweest van 'afgehandeld rechtsherstel' in de jaren vijftig, en dat haar beslissing dus op niet op juridische, maar op morele gronden was genomen. De teruggave noemde ze een 'aderlating'. Ze wilde onderhandelen met de erven, om 'bepaalde kunstwerken voor het publiek toegankelijk te kunnen houden'.
De versoepeling in de opstelling van de overheid in deze restitutiekwestie hing samen met de behandeling van andere lastige dossiers. De rijksoverheid compenseerde tussen 1999 en 2000 het gebrekkige rechtsherstel van joden, Sinti, Roma en vervolgingsslachtoffers na de Japanse bezetting in Nederlands-Indië, met 181,5 miljoen. De gemeente Den Haag kende een schadevergoeding toe aan negen mensen omdat zij of hun voorouders na de oorlog een naheffing voor erfpacht en straatbelasting moesten betalen, en de gemeente Amsterdam stelde om dezelfde reden tien miljoen euro beschikbaar aan de joodse gemeenschap.
Burgemeester Eberhard van der Laan noemde de handelwijze van zijn voorgangers toen 'formalistisch, bureaucratisch en kil', maar in dat geval, en in de meeste andere, stelde de verantwoordelijke instelling dat de handelwijze toen op zich juridisch correct was.
Voor het herstel van recht was het goed dat de overheid na een halve eeuw haar beleid wijzigde en de morele kant zwaarder liet wegen dan de formeel-juridische. Het is dezelfde overheid, overigens, die ambtenaren opdroeg bij zelfs de geringste onregelmatigheid in het verantwoorden van toeslagen, de zondaars voor de volle honderd procent te beboeten.
Al voor de invasie zette Göring zijn zinnen op het bezit van Goudstikker