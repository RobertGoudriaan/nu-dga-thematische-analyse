De Senegalese president is toch niet zo democratisch In de wereld

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
15 februari 2024
Dakar- Een ongekend beeld. Vorige week marcheerden ordetroepen Senegals parlement binnen en verwijderden tientallen oppositieleden. In een marathonzitting hadden zij geprobeerd het spreekgestoelte bezet te houden. Hun ultieme poging om een stemming te blokkeren voor een wet die Senegals presidentsverkiezingen tot 15 december zou uitstellen. Daarna vormden gendarmes een cordon voor het spreekgestoelte waarna de wet werd aangenomen door de regeringscoalitie van president Macky Sall, wiens termijn op 2 april zou eindigen. Dankzij de wet mag hij nu aanblijven 'tot een opvolger is aangewezen'.
De afgelopen jaren bouwde de 62-jarige Sall, een imposante man met een wat raspende stem, internationaal het imago op van een democratische beschermheer. Terwijl in het ene na het andere West-Afrikaanse land militairen de macht grepen, kon Senegal prat gaan op een geschiedenis zonder coups en m√©t relatief vreedzame machtswisselingen. Maar in de ogen van veel Senegalezen is hun president geen haar beter dan de militairen. 'Dit is een constitutionele staatsgreep', zei Khalifa Sall, een van de presidentskandidaten van de oppositie. De president beweert anders. In een toespraak op de nationale televisie, uren voor de campagne zou losbarsten en daags voor de stemming in het parlement, zei Sall dat hij de verkiezingen wel moest uitstellen om de democratie te beschermen.
De president wees daarbij naar een conflict tussen de Constitutionele Raad, desept sages(zeven wijzen) die oordelen over de verkiesbaarheid van kandidaten, en het parlement. Dat conflict werd getriggerd door een kandidaat die na zijn diskwalificatie twee rechters uit de Raad beschuldigde van corruptie en daarbij de naam van Amadou Ba noemde, Senegals premier en door Sall persoonlijk uitgekozen als zijn opvolger.
Veelgehoord is dat Ba deze affaire aangrijpt om tijd te kopen. Zelf zegt de president dat 'de geloofwaardigheid van de verkiezingen op het spel staat'. Geheel volgens democratische beginselen liet hij daarop het internet afsluiten en demonstranten door ordetroepen met traangas uiteendrijven. Afgelopen dagen vielen er drie doden.
Bij de Constitutionele Raad hebben tal van oppositieleden protest aangetekend tegen de wet. In Senegals grondwet staat het namelijk glashelder: aan de termijnen van een presidentschap en de datum van presidentsverkiezingen kan niet worden gemorreld. Maar dit is een uitzonderlijke situatie, werpen Salls partijgenoten tegen. En dan is er niets ongrondwettigs aan.