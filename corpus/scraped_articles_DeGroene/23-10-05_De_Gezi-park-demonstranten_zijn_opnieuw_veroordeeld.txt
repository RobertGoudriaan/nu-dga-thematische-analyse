De Gezi-park-demonstranten zijn opnieuw veroordeeld

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
5 oktober 2023
Istanbul- Tientallen activisten hebben zich tussen de dagjesmensen en toeristen verzameld op de Dam in Amsterdam. Het gezelschap protesteert tegen een nieuwe stap in de rechtszaak rond de zakenman en filantroop Osman Kavala. Deze maand zit Kavala zes jaar gevangen voor 'een poging tot het omverwerpen van de Turkse regering' via de Gezi-park-protesten in 2013. Zijn levenslange gevangenisstraf werd door de Turkse Hoge Raad gehandhaafd. Advocaat Can Atalay, planoloog Tayfun Kahraman en filmmaaksters Çigdem Mater en Mine Özerden zagen ook hun celstraf van achttien jaar gehandhaafd. Twee anderen, architect Mücella Yapici en academicus Hakan Altinay, kwamen donderdag plotseling vrij.
Een van de organisatoren van de demonstratie is Yigit Aksakoglu, die zelf voor de zaak gevangenzat. Hij vertelt wat al zo vaak verteld is: het oordeel van de Hoge Raad is een manier om 'kritiek op de Turkse regering de mond te snoeren', door rechters die 'een karikatuur' maken van gerechtigheid. Aksakoglu kwam vrij in 2020, verloor zijn baan en week uit naar Nederland. De zogenoemde 'Gezi-zaak' wordt internationaal alom beschouwd als een showproces.
'Het wordt de Gezi-zaak genoemd, maar eigenlijk zouden we het de Kavala-zaak moeten noemen', zegt Aksakoglu na afloop. 'Door hem aan te pakken gaf de regering een signaal aan decivil society,en ook aan de zakenwereld.' Kavala stond aan het hoofd van Anadolu Kültür, een organisatie die projecten rond culturele uitwisseling organiseerde, en financierde tal van ngo's in Turkije. Ook de meeste andere veroordeelden waren actief voor ngo's rond democratisering.
Voor mensenrechtenverdedigers in Turkije is dit hoger beroep vooral een bevestiging van de onderwerping van de rechterlijke macht aan de autoritaire regering van president Erdogan. In een column voor de website T24 stelt de prominente jurist Riza Türmen dat de Gezi-park-protesten - 'een ongeorganiseerd, spontaan verzet tegen een autoritaire regering' - worden gecriminaliseerd. 'Het verzet zelf en iedereen die eraan heeft deelgenomen wordt berecht.' Een handvol, ogenschijnlijk willekeurig uitgekozen mensen, betaalt de prijs met hun vrijheid. Voor hen resten slechts beroepsmogelijkheden bij het Constitutioneel Hof en het Europees Hof voor de Rechten van de Mens, wetende dat de Turkse regering oordelen van beide hoven al in de wind sloeg. De vrijgelaten Mücella Yapici kon nauwelijks blij zijn: 'Ik ben vrij maar heb m'n lieverds binnen achter gelaten, ik begrijp nog steeds niet wat voor rechtvaardigheid dit is.'