Van wie is dit land? Het valse bewustzijn van links

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
18 januari 2024
Links denkt beter te weten waarom de PVV-stemmer op de PVV stemde dan de PVV-stemmer zelf. Op die manier raken de zogenaamde 'afgehaakten' alleen maar verder vervreemd van links.
De ruk naar populistisch rechtsis het onvermijdelijke resultaat van decennia neoliberaal beleid, waardoor economisch zwakkeren zich steeds meer in de kou voelen staan. Zo luidt de analyse van de verkiezingsuitslag die nu binnen links overheersend is. In de steek gelaten door het economische systeem en de overheid vielen kwetsbare kiezers voor de simplistische oplossingen en gemakkelijke beloftes van populistisch rechts.
Hoogstens kunnen we verbaasd zijn dat het links niet is gelukt om deze ontevreden kiezers aan zich te binden. Maar ook dat is wellicht geen verrassing. Progressieve partijen hebben zichzelf verloren in moralistische identiteitspolitiek in plaats van te focussen op debread and buttereconomische issues die voor de kiezers belangrijk zijn. Links moet terug naar de basis: het bestrijden van de kloof tussen arm en rijk. 'Stop met het beledigen van conservatieve burgers vanwege hun onwil om taaltrends van Amerikaanse elite-universiteiten over te nemen', schreef Ewald Engelen inde Volkskrant. 'Zet de materiële noden van burgers centraal.'
De verkiezingsuitslag is nieuw, deze analyse niet. Ze kon zo van de plank gepakt worden. Het hameren op sociaal-economische ongelijkheid als de echte oorzaak van maatschappelijke onvrede doet links al jaren. Al in het debat na de verkiezingen van 2017 stelde Jesse Klaver onomwonden: 'De belofte dat de sterkste schouders de zwaarste lasten dragen is verbroken.Ditis waarom mensen boos zijn. Niet het geouwehoer van de heer Wilders over de islam.Ditis het.' Maar is dat zo? Zo ja, waarom blijft populistisch rechts dan verkiezing na verkiezing meer stemmen trekken en is links telkens weer de verliezende partij?
De realiteit in Europa en ook in Nederland is dat een meerderheid van de bevolking weinig tot niets heeft met waarden als pluralisme, non-discriminatie, tolerantie en gelijkheid tussen genders. Dit blijkt telkens weer uit waardenonderzoek. Tegelijk zijn dit de principes waarop de Europese Unie gefundeerd is. Artikel 2 in het verdrag van Maastricht stelt het duidelijk: 'De waarden waarop de Unie berust zijn eerbied voor de menselijke waardigheid, vrijheid, democratie, gelijkheid, de rechtsstaat en eerbiediging van de mensenrechten, waaronder de rechten van personen die tot minderheden behoren. Deze waarden hebben de lidstaten gemeen in een samenleving die gekenmerkt wordt door pluralisme, non-discriminatie, verdraagzaamheid, rechtvaardigheid, solidariteit en gelijkheid van vrouwen en mannen.'
Voor veel mensen aan de linkerzijde lijkt artikel 2 niets meer weer te geven dan simpelecommon sense. Wie kan het hier nu niet mee eens zijn? Wat blijkt: een groot deel van de Europese bevolking, voor wie niet deze principes, maar traditionele ideeën over relaties, cultuur en gemeenschap leidend zijn in hun identiteit. Is het dan verbazingwekkend dat dat deel zich niet herkent in dit Europa? Is het gek dat ze een politiek bestel dat weinig lijkt te weten van hun positie als niet legitiem zien?
Een alternatief voor de economischeverklaring van de opkomst van populisme komt van Ronald Inglehart en Pippa Norris. Decennialang deden zij onderzoek naar de waarden en overtuigingen van mensen in geïndustrialiseerde samenlevingen. Ze stellen dat globalisering en economische ontwikkeling een verschuiving in identiteit, waarden en ideeën heeft bewerkstelligd. Waar voorgaande generaties vooral belang hechtten aan materiële vooruitgang, veiligheid en religieuze normen, zorgde de toegenomen welvaart in Europa ervoor dat deze traditionele waarden hun prioriteit verloren. Nieuwe generaties maakten zich drukker om post-materialistische waarden als pluralisme, zelfbepaling, vrouwenemancipatie en milieu. Maar in deze 'stille revolutie' is niet iedereen meegegaan. Grote groepen, met name ouderen, mensen buiten de grote stad, lager opgeleiden, herkennen zich niet in dit nieuwe perspectief. Zij herkennen de samenleving die in de afgelopen decennia is ontstaan niet meer als de hunne. Ze komen in opstand tegen dit nieuwe Europa.
Deze ongelijke beweging naar post-materialisme veroorzaakt grote spanningen in de samenleving, in Nederland en daarbuiten. Tegenover elkaar staan mensen met traditionele opvattingen over huwelijk, economische groei en nationale orde en mensen die het belang van individuele expressie, openheid en nondiscriminatie verkondigen. En dit conflict gaat al lang niet meer over die waarden alleen. Het zijn volledig verschillende identiteiten geworden. Het gaat over de vraag van wie dit land is. Wat het betekent een Nederlander te zijn.
Het in 2019 verschenen rapport van het Sociaal en Cultureel PlanbureauDenkend aan Nederlandwas hier helder over. In deze studie bracht het scp in kaart hoe er in Nederland gedacht wordt over de Nederlandse identiteit. Er blijkt een scherpe tweedeling te zijn in de maatschappij. Voor veel mensen draait de Nederlandse identiteit om burgerlijke rechten en vrijheden. Nederland kenmerkt zich door zijn tolerantie, zijn democratie en zijn rechtsstaat. Voor anderen staan de Nederlandse taal, symbolen en tradities centraal. In deze traditioneel nationalistische visie is Zwarte Piet veel meer dan alleen een folkloristische traditie. Het is onderdeel van wie wij zijn.
Deze twee definities van Nederlanderschap staan in veel opzichten tegenover elkaar. Waar de eerste definitie verschillen omarmt en verbondenheid en solidariteit over grenzen heen predikt, draait de tweede veel meer om een afgebakende culturele gemeenschap met gemeenschappelijke gebruiken. Waar de één traditionele ideeën over genderverhoudingen en multiculturalisme als on-Nederlands bekrompen afdoet, ziet de ander in zulke sociaal-liberale ideeën eenwoke-aanval op de nationale identiteit.
De schuld geven aan neoliberale politiek en de toenemende bestaansonzekerheid mist het punt. We hebben hier te maken met een botsing van identiteiten. Een conflict tussen twee definities over wat Nederland is en wat het betekent Nederlander te zijn. Waar in de jaren vijftig van de vorige eeuw religie het voornaamste issue was en economische klassentegenstellingen in de jaren zeventig, tachtig en negentig het politieke landschap bepaalden, ligt de grote kloof nu tussen wat het Britse tijdschriftThe Economistnoemtopenenclosed. Aan de ene kant een grotendeels stedelijke, hoger opgeleide groep die zichzelf niet definieert langs nationale grenzen of traditionele gemeenschapsbanden; aan de andere kant veelal lager opgeleide mensen wonend buiten de grootste steden, die leunen op gedeelde tradities en 'gewoon fatsoen'. Het is de kloof tussen de dorpsbewoner die van zijn nieuwe buren 'nabuurschap' verwacht en de uit de Randstad gemigreerde hoger opgeleide die zich met haar uitgebreide nationale en internationale netwerk niet eens bewust is van deze wens van de buurman.
Het is opvallend, en niet toevallig, dat de schrik aan de linkerkant en de onvrede aan de rechterkant zich in dezelfde termen uiten. Als
Wilders zegt 'Nederland wordt van ons afgepakt' en Timmermans het heeft over mensen die zich afvragen 'is er nog plek voor ons in dit land?', refereren ze aan hetzelfde sentiment: het gevoel dat Nederland hun Nederland niet meer is. De stille revolutie van Inglehart en Norris deed veel mensen zich afvragen waar het land dat zij kenden gebleven is. Nu het rechts-populisme aan terrein wint, zien we dezelfde soort verbijstering onder mensen die Nederland altijd dachten te kunnen definiëren in termen van openheid, tolerantie en pragmatisme. Waar is opeens 'hun' land gebleven?
Betekent dit dat de sociaal-economischemotieven, de dominante verklaring binnen links voor de verkiezingsuitslag, er niet meer toe doen? Natuurlijk niet. Toenemende bestaansonzekerheid, inflatie en ongelijkheid spelen rechtspopulisme in de kaart. Het verlies aan legitimiteit van de publieke sector versterkt dit. Bovendien: economische en culturele motieven overlappen sterk. De groepen die tegenover elkaar staan in het culturele conflict zijn veelal dezelfde als de winnaars en verliezers van het huidige model van economische globalisering. Maar economie is niet de kern van de zaak. Luister simpelweg naar wat populistisch rechts zelf te zeggen heeft. De boodschap is niet: we willen meer geld. De boodschap is keer op keer dezelfde: mensen herkennen zich niet langer in de politiek. Ze herkennen zich niet langer in de samenleving die ontstaan is. Ze willen 'hun' Nederland terug.
Het alternatief dat progressief Nederland voorstaat biedt geen antwoord op deze noodkreet. Integendeel, dat alternatief is onderdeel van het probleem. Links verwijt partijen als de VVD een neoliberaal, economistisch beleid, waarin de mens ondergeschikt wordt gemaakt aan economische efficiëntie. Als antwoord daarop predikt ze een politiek van internationale solidariteit en verbondenheid, waarin de problemen van economische globalisering in gezamenlijk verband worden aangepakt. Want uiteindelijk zijn we allemaal Europeanen, of zelfs wereldburgers. We moeten het samen zien te redden, waar we ook vandaan komen.
Het probleem is dit: noch het neoliberale meegaan met de principes van de mondiale markt, noch de kosmopolitische regulering van links biedt plaats voor de stem van de nationale gemeenschap in de besluitvorming. Beide stellen de economische globalisering zelf niet ter discussie. Maar de roep die bij veel Nederlanders leeft om meer inspraak, om meer zeggenschap over wat er gebeurt met Nederland, de roep om 'ons' land terug te krijgen, die roep kan volgens politiek econoom Dani Rodrik uiteindelijk alleen beantwoord worden met een beperking van die globalisering. Als we de huidige onvrede in de samenleving begrijpen als een roep om meer stem over de koers van Nederland, dan biedt noch het neoliberale beleid van rechts noch de supranationale democratische politiek van links een oplossing voor deze onvrede.
Vanuit dit oogpunt is de polarisatie rond migratie ook beter te begrijpen. De echte wij/zij-tegenstelling waarlangs gemobiliseerd wordt draait niet om autochtoon versus allochtoon. Er is geen maatschappelijk conflictmet migranten. Er is een conflictover migratie. De echte tegenstelling is er een tussen 'volk' en 'elite', tussen de grote stad en de rest. Het migratie-issue is slechts het slagveld waarop dit identiteitsconflict het meest expliciet wordt uitgevochten. Omdat migratie het issue is waarop de identiteiten van traditioneel communitarisme en progressief kosmopolitisme het meest lijnrecht tegenover elkaar staan. Omdat migratie het issue is waarop de nationale democratische besluitvorming het nadrukkelijkst is uitgeschakeld ten gunste van supranationale economische principes (vrij verkeer van personen) en kosmopolitische waarden (solidariteit met vluchtelingen). Migratie is daarmee het onderwerp geworden waarmee het zelfbenoemde volk de middelvinger het uitdrukkelijkst naar de 'elite' op kan steken. Onze mening over migratie staat symbool voor het onderliggende identiteitsconflict in onze samenleving.
Als dit de analyse is,wat staat linkse partijen dan nu te doen? Laten we beginnen met wat ze vooral niet langer moeten doen. Deknee jerk-reactie van links op het populisme is terug te vallen op de oude modellen van de jaren zeventig en tachtig en de verklaring voor maatschappelijke spanningen te zoeken in sociaal-economische tegenstellingen. De kloof tussen arm en rijk; de afgenomen bestaanszekerheid; het uitkleden van de publieke sector; de onbereikbaarheid van de overheid. Ja, die zaken doen ertoe. Maar als verklaring voor de opkomst van het populisme is het te makkelijk. Laten we eerlijk zijn, er isno waydat de gemiddelde pvv-stemmer de overstap gaat maken naar GroenLinks-PvdA of zelfs de SP, hoezeer zulke partijen ook hun best zouden doen op te komen voor de economisch zwakkeren in de samenleving. Het gaat niet om economische belangen. Het gaat om identiteit. 'Het is stil aan de overkant', zongen ze veelzeggend bij de PVV na de verkiezingswinst. Als links eenmaal de overkant is, doen een paar tientjes extra in de portemonnee er dan nog echt toe?
Dat wij/zij-denken komt bovendien van twee kanten. In een artikel over de verkiezingsuitslag met de veelzeggende titelDe vlag kan halfstokstelt Marcel ten Hooven inDe Groenedat Wilders 'de laatdunkendheid in de politieke taal gelegitimeerd' heeft, alvorens het te hebben over 'giftig rechts' dat kennelijk klaarstaat met 'agressief triomfalistische reacties' jegens 'mensen die het doelwit zijn van hun verachting'. Hoogleraar cognitieve psychologie Mariska Kret verklaart de opkomst van rechts-populisme door een vergelijking te maken met het gedrag van chimpansees: we zijn kennelijk 'xenofobe apen'. Maar de laatdunkendheid aan de linkerkant gaat dieper en is doorgaans subtieler dan dit. Het zit hem in de overtuiging beter te weten wat er speelt dan de kiezer zelf. In alle analyses die in de ruk naar populistisch rechts slechts een onbegrepen stem tegen neoliberalisme zien. In het afdoen van zorgen over het verlies van nationale identiteit, gemeenschap of migratie als 'geouwehoer over de islam' dat afleidt van waar mensen echt mee zitten - alsof ze dat zelf niet kunnen zeggen.
Elke keer dat links roept dat een rechtspopulistische stem tegen migratie of Europa voortkomt uit een misvatting van wat de eigenlijke, economische problemen zijn, verliest ze verder aan legitimiteit. Stellen dat mensen hun eigen problemen niet hebben begrepen, gaan uitleggen waar zeeigenlijkboos om zijn, stemmers neerzetten als goedgelovige schapen die onnadenkend achter simplistische retoriek aan lopen, dat is vragen om kiezersverlies. Deze linkse variant opmansplainingis de ideale voedingsbodem voor populisme.
Als links een antwoord wil hebben op de opkomst van rechts-populisme moet ze stoppen met praten over en beginnen met luisteren naar. Dat betekent niet: sympathie voor waar rechts-populisme voor staat. Daar hoef je het niet mee eens te zijn en dat mag ook gezegd worden. Maar wel: de alternatieve analyse door de pvv-stemmer serieus nemen.
Want ging links niet uiteindelijk over het emanciperen van gemarginaliseerde mensen? Als progressieven na de klassenstrijd konden doorschakelen naar emancipatie van vrouwen, etnische minderheden en lhbtiq+, waarom dan de grens trekken bij deze groep van 'afgehaakten'? 'In Nederland sluiten we niemand uit', stelde Timmermans in zijn eerste reactie, om direct daarna gesprekken met de PVV categorisch af te wijzen. Wringt dat niet? Is populisme niet in veel opzichten een nationaal-democratische revolutie, een emancipatiebeweging van groepen die om wat voor reden dan ook geen stem meer hadden in het bestaande systeem? Als de reactie daarop is te zeggen dat het echte probleem van deze mensen niet is wat ze zelf aangeven maar het neoliberale economische systeem, ontneem je deze groep haar stem opnieuw. Als de reactie er een is van strijdbaarheid en een oproep om 'mekaar' (maar niet de PVV stemmende ander) even vast te houden, sluit je deze groep mensen opnieuw uit.
In een land waarin zeggen wat je denkt heilig is en meningen zo lijnrecht tegenover elkaar staan, moet debatteren beginnen bij luisteren. Uiteindelijk is dat de enige uitweg uit verdere polarisering.
Robbert Maseland is hoogleraar internationale economie en instituten aan de Radboud Universiteit
De schrik aan de linkerkant en de onvrede aan de rechterkant uiten zich in dezelfde termen