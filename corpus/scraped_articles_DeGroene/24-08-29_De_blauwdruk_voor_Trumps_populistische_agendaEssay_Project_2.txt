De blauwdruk voor Trumps populistische agenda Essay Project 2025

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
29 augustus 2024
In Project 2025, geesteskind van een conservatieve Amerikaanse denktank, worden abortus en lhbtqi+-rechten afgeschaft, worden alle immigranten gedeporteerd en krijgt de president bevoegdheden à la de fascist Benito Mussolini. Nieuw is het project niet. In Europa wordt het al uitgevoerd.
Op 20 juni besprak de Britse komiekJohn Oliver een ongebruikelijk onderwerp in zijn Amerikaanse talkshowLast Week Tonight. Hij belichtte een 950 pagina's dik rapport van een Amerikaanse conservatieve denktank dat bol stond van de obscure beleidstechnische voorstellen. Qua leesbaarheid is het rapport het best vergelijkbaar met zwemmen in een bad vol stroop. De tekst is een verzameling taaie artikelen waarin voor elk van de zestien federale ministeries een reeks beleidsaanbevelingen wordt gepresenteerd. Hij staat vol ambtelijke afkortingen, met technische passages gewijd aan zaken als personeelsbeleid, openbare aanbestedingen en de verhouding tussen het Witte Huis enerzijds en federale ministeries, agentschappen en verzelfstandigde bestuursdiensten anderzijds.
Geen voor de hand liggend materiaal voor eenlate night showdus. Toch besteedde Oliver maar liefst dertig minuten aan het bespreken ervan. Daarbij schuwde hij het gebruik van apocalyptische termen niet. Hij noemde de erin verwoorde voorstellen 'extreem' en waarschuwde dat waar Donald Trumps eerste presidentschap gekenmerkt werd door chaos, dankzij het rapport 'een tweede termijn genadeloos efficiënt zal zijn'.
Sindsdien is Project 2025 niet meer uit het Amerikaanse publieke debat weg te slaan. Hoe meer het in het nieuws is, hoe uitgesprokener de afkeer van de kiezers voor het project. Een begin augustus uitgevoerd landelijk opinieonderzoek gaf aan dat meer dan de helft van het electoraat van het project had gehoord. Van hen was twee derde tegenstander van de belangrijkste elementen van het plan. De ophef maakte het onvermijdelijk dat Trump op zeker moment publiekelijk afstand zou nemen. Hij beweerde de opstellers van het document niet te kennen (een platte leugen) en verklaarde zich niet gebonden te voelen aan de inhoud van het document.
Dat laatste mag formeel gesproken waar zijn, het ontdoet het daarmee niet van politieke betekenis. Niet alleen voor de race zelf: de Democraten zullen er alles aan doen om hun tegenstanders in verband te blijven brengen met het impopulaire project. Ook niet voor het westerse politieke debat in bredere zin. Project 2025 vormt namelijk het logische sluitstuk van vijftig jaar politieke ontwikkeling op rechts. Het rapport presenteert een agenda die het Amerikaanse rechtse kamp verre overstijgt. Van Donald Trump en Viktor Orbán tot Giorgia Meloni en Marine Le Pen, allemaal kunnen ze zich vinden in de hoofdbestanddelen van het project.
Het eerste hoofdbestanddeel van het rapportwordt gepresenteerd onder de noemer 'gezinspolitiek', een onderwerp met diepe wortels in het Amerikaanse conservatisme. Het verzet tegen de liberalisering van abortus gaat terug tot de vroege jaren zeventig, toen het recht erop viaRoe vs Wadeop federaal niveau werd vastgesteld door het Hooggerechtshof. Hoewel Ronald Reagan in 1967 als gouverneur van Californië een wet had getekend die de abortuspraktijk in zijn staat liberaliseerde, zou hij in de jaren tachtig als president het verzet tegen 'Roe' een van de centrale onderdelen van de Republikeinse beleidsagenda maken.
In de jaren negentig kwam daar een tweede bestanddeel bij in de vorm van het benadrukken van huwelijk en gezin als antwoord op een reeks sociale problemen. De bekendste formulering van deze conservatieve leerstelling kwam van de adviseur van president Bill Clinton, William Galston. Op basis van een analyse van enkele decennia aan statistisch materiaal over zaken als schooluitval, criminaliteit en psychologische problemen concludeerde hij dat kinderen die in probleemwijken worden geboren drie dingen moesten doen om aan intergenerationele armoede te ontsnappen: hun school afmaken, zelf geen kinderen krijgen voor hun twintigste, en trouwen en getrouwd blijven. Waar Galston zich vooral richtte op de zogeheten 'onderklasse', gaven andere conservatieve theoretici een bredere interpretatie aan de data door te stellen dat buitenhuwelijkse geboorten een probleem voor dehelesamenleving vormden. Volgens hen was een toename ervan samengegaan met groeiende schooluitval, meer psychologische klachten en stijgende criminaliteit.
Dertig jaar later is het duidelijk dat de werkelijkheid niet overeenstemt met de conservatieve opvattingen over het essentiële karakter van het huwelijk. Hoewel het aantal buitenechtelijke geboorten in de VS nadrukkelijk is gestegen - van 23 procent in 1990 via 33 procent in 2000 naar 40 procent in 2022 (bron: statista.com) - is zowel de geregistreerde criminaliteit als de schooluitval in dezelfde periode nadrukkelijk gedaald. Van het vermoede causale verband bleek dus geen sprake.
Op zoek naar een nieuw kader voor dezelfde oude opvattingen kwamen conservatieven de afgelopen jaren terecht bij een andere rechtse preoccupatie: die van de aanhoudend lage geboorteaantallen. Dit onderwerp, voor het eerst op de agenda gezet door de demograaf Ben Wattenberg(The Birth Dearth,'Het geboortetekort', 1987), kreeg een apocalyptische lading in het werk van de voormalige speechschrijver van president Nixon, Pat Buchanan. ZijnDeath of the West(2001) was het geboortemoment van een nieuwe conservatieve stroming die lage geboorteaantallen mengde met hoge immigratiecijfers en in deze combinatie van factoren een aanwijzing zag dat de dood van de westerse cultuur aanstaande was - tenzij de radicalecounter culturevan de jaren zestig werd teruggedraaid en een reeks extreem conservatieve sociale maatregelen zouden worden uitgevoerd om het aanzien te herstellen van huwelijk en gezin als natuurlijke broedplaats voor nieuwe generaties Amerikanen.
Aan deze op zich al giftige cocktail werd in 2013 een racistische samenzweringstheorie toegevoegd door de Franse auteur Renaud Camus via zijnLe changement de peuple('De vervanging van het volk'). Niet alleen was de dood van de westerse cultuur aanstaande, hier zou ook bewust op worden aangestuurd door 'de elite', die de eigen witte bevolking zou willen laten opgaan in een veelkleurige grote migratiestroom.
Deze switch vanontvolking naaromvolking dwong het conservatisme afstand te doen van de eigen elitaire aspiraties. Streven naar regeringsdeelname was niet langer genoeg. Met een elite die streefde naar afschaffing van het Westen konden immers geen compromissen worden gesloten. Zo belandde het conservatisme uiteindelijk in populistisch vaarwater. Daar omarmde men de beloften van volksmenners als Trump en Le Pen van het totaal omploegen van het politieke landschap en een compromisloze uitvoering van een agenda van reactie en restauratie.
In de Project 2025-plannen krijgt de reactionaire ambitie gestalte in de vorm van een reeksculture war-achtige maatregelen die de grote sociale transformatie van de laatste halve eeuw moeten helpen terugrollen. Trans- en bredere lhbtqi+-rechten worden in de ban gedaan. Transgenders mogen bijvoorbeeld niet langer dienen in het leger, en met uitzondering van de arbeidsmarkt moet het in de bredere samenleving weer mogelijk worden om te discrimineren op basis van seksuele geaardheid. In alle communicaties van de federale overheid mag nog slechts worden gesproken van twee genders: man en vrouw. Eenpro life-commissie gaat het Witte Huis helpen om het anti-abortusstreven in alle federale weten regelgeving door te voeren. Het huwelijk komt weer centraal te staan in de federale gezinspolitiek. Alleen heteroseksuele getrouwde stellen mogen voortaan nog adopteren.
Samen roepen deze voorstellen de geestop van Margaret AtwoodsThe Handmaid's Tale,een dystopische roman uit 1985 waarin een theocratische heersende klasse de aanhoudend lage geboorteaantallen gebruikt om de eigen extreme opvattingen over de man-vrouwverhouding op te leggen aan de samenleving. Deze indruk wordt nog versterkt door de uitspraken van Trumps vicepresidentskandidaat, de senator uit Ohio, J.D. Vance. Vance haalde het nieuws met een uitspraak waarin hij ongehuwde kinderloze vrouwen beschreef als'cat ladies'en stelde dat hun bijdrage aan de samenleving verwaarloosbaar was. Ze zouden daarom minder stemrecht moeten hebben dan gehuwde vrouwen. In een ander vraaggesprek stemde hij in met de stelling dat het bestaan van postmenopauzale vrouwen vanuit biologisch oogpunt hoofdzakelijk kon worden gerechtvaardigd door hun vermogen om voor kleinkinderen te zorgen.
Het woord 'geboorteaantallen' zelf ontbreekt overigens in het rapport. De obsessie met het lage kindertal blijkt vooral uit indirecte verwijzingen, en uit uitspraken elders van de belangrijkste auteurs. Zo merkte Russell Vought, de hoofdauteur van het rapport en Trumps beoogdechief of staffin een volgende regeerperiode, op dat 'gezinnen in het Westen niet genoeg baby's produceren om het voortbestaan van hun samenlevingen te garanderen'. Het lijkt een merkwaardige stelling; de geboorteaantallen mogen dan zijn gedaald, debevolkingsaantallen van westerse landen stijgen nog steeds.
Die laatste stijging is echter mede te danken aan een ontwikkeling, die wat Vought en co betreft volstrekt onwenselijk is: de aanhoudende immigratie uitniet-westerselanden. Over dit racistische deel van de 'omvolking'-agenda is het rapport dan weer wel duidelijk. Het noemt expliciet 'deportatie' als een beleidsdoel. Trump voert hier ook openlijk campagne mee - hij belooft 'de grootste massadeportatie uit de Amerikaanse geschiedenis'. Het rapport verhult de uitwerking van dit sinistere plan nog enigszins, maar uit uitspraken van Vought blijkt dat er wel degelijk uitgewerkte plannen bestaan, compleet met opvangkampen en een rol voor het leger.
Behalve een mogelijke verkiezingsnederlaag van Donald Trumpzijn er nog twee andere zaken die de uitvoering van deze agenda in de weg kunnen staan. Voor beide wordt een plan van aanpak gepresenteerd in het rapport. De een is het netwerk van internationale verdragen. Hoewel de VS deze uiteraard zelf hebben onderschreven, en veel ervan zelfs mede hebben helpen vormgeven in de afgelopen tachtig jaar, worden ze door de opstellers van het Project 2025-rapport vooral als obstakels voor Amerikaanse daadkracht gezien. Verdragen hebben namelijk een aparte status, zoals de Amerikaanse grondwet vaststelt in Artikel VI: 'Alle verdragen die gesloten zijn, of gesloten zullen worden, onder het gezag van de Verenigde Staten, vormen de hoogste wet van het land, en de rechters van elke staat zullen eraan gebonden zijn.' Met andere woorden: tegenstanders van de conservatieve agenda zouden met de verdragen in de hand naar de rechter kunnen stappen om delen van die agenda te blokkeren. Men ziet het daarom als een prioriteit om de VS waar nodig uit de verdragen terug te trekken, of in ieder geval de werking ervan zo veel mogelijk te beperken.
Dit streven wordt gebracht onder de noemer 'verdediging van de nationale soevereiniteit'. De belangrijkste 'vijand' is ook hier weer 'de elite', meer specifiek de 'wilsoniaanse hubris' van de 'globalisering' die 'als een kankergezwel is uitgezaaid onder Amerika's grootste bedrijven, zijn publieke instellingen en zijn populaire cultuur' (men kan de auteurs van alles verwijten, maar aan subtiliteit maken ze zich overduidelijk niet schuldig). Het belangrijkste geloofsartikel van 'de elite' zou 'open grenzen' zijn. Men zou 'het concept van de natiestaat uit het Amerikaans ethos willen wegvagen'. Dat de Verenigde Staten helemaal geen natiestaat zijn, sterker nog: zelfs de ontkenning bij uitstek ervan vormen, wil er bij de auteurs niet in. Men interpreteert de term 'natie' namelijk in etnisch-culturele termen, waarin Amerika geen smeltkroes van allerlei volkeren vormt maar een witte, 'christelijke' natie is. Om deze 'christelijke' cultuur te beschermen pleit het rapport niet alleen voor een verbod op antiracismecursussen binnen de federale overheid en het doceren vancritical race theoryaan met overheidsgeld gefinancierde universiteiten, maar ook voor het hermetisch sluiten van de grenzen.
Hier legt het rapport nadrukkelijk het verband met internationale verdragen: 'Internationale organisaties en verdragen die een gevaar vormen voor onze grondwet, de heerschappij van het recht, of de volkssoevereiniteit, moeten niet worden hervormd: ze moeten worden afgeschaft. Illegale migratie moet worden beëindigd, niet ingeperkt; de grens moet hermetisch worden gesloten.' Waar immigratie onder Reagan nog een bevestiging vormde van 'de belofte van Amerika', zien de auteurs van het Project 2025-rapport het uitsluitend als een bedreiging.
Het hoogste doel lijkt autarkie. In theorie gaat dit concept vooral over economische zelfredzaamheid, zoals bijvoorbeeld wordt beoogd met Trumps pleidooi voor hogere importtarieven om de Amerikaanse industrie te beschermen. In de praktijk betekent het ook en vooral de fysieke afsluiting van de buitenwereld, met de muur als symbool van Amerikaanse afzondering (in de zoektocht naar de overtreffende trap van viriliteit bepleit het rapport het inzetten van het leger bij het 'agressief bouwen van de zuidelijke grensmuur').
Het andere obstakel is wat de auteursvan het rapport met een verwijzing naar Woodrow Wilson de 'administratieve staat' noemen. Het is behalve als eencatch all-term waaronder alle federale overheidsinstellingen vallen, vooral ook bedoeld als pejoratieve term - de staat als belichaming van het elitaire verzet tegen de conservatieve agenda. In een berucht essay uit 2022 schreef Russell Vought dat de administratieve staat 'als woke en als wapen' wordt ingezet door de elite in het 'post-constitutionele' verzet tegen de democratisch gekozen president Trump.
Het rapport neemt dit beeld over. Het presenteert ook een oplossing in de vorm van de zogeheten 'unitaire uitvoerende macht', een theorie die de afgelopen decennia is ontwikkeld door conservatieve juristen en denktankers. De kern van deze theorie wordt gevormd door de stelling dat de huidige bestuurlijke praktijk, waarin agentschappen (van de fbi tot de Amerikaanse mededingingsautoriteit en het Amerikaanse knmi, het Nationaal Oceanisch en Atmosferisch Agentschap) formeel onafhankelijk van het Witte Huis functioneren, feitelijk twee overheden heeft opgeleverd: de een democratisch gekozen en tijdelijk, de ander zonder mandaat en permanent.
Nu is er op zich een goede reden voor het verzelfstandigen van deze organisaties. Het is immers niet wenselijk dat de politiek direct invloed heeft op justitieel onderzoek of op het wel of niet publiceren van klimatologische data. In conservatieve kringen is deze zelfstandigheid echter onderdeel geworden van een complottheorie. De zelfstandige organisaties zouden een staat binnen een staat vormen, de zogehetendeep state. En omdat ze allemaal de wereldbeschouwing en politieke opvattingen van 'de elite' uitdragen, zouden ze als missie hebben om het werk van de regering-Trump te blokkeren. Het falen van Donald Trump in zijn termijn als president, feitelijk het gevolg van zijn eigen chaotische aanpak en gebrek aan constructieve agenda, wordt zo wegverklaard als het gevolg van een 'woke' elite-samenzwering.
Tegelijkertijd wordt datzelfde falen ook aangevoerd als rechtvaardiging voor het doordrukken van een 'oplossing' die een enorme machtsgreep zou inhouden. Niet alleen alle ministeries maar ook alle agentschappen zouden onder het directe gezag van het Witte Huis worden geplaatst. Om deze politisering van de uitvoerende macht mogelijk te maken, beveelt het rapport de inzet van een radicaal personeelsbeleid aan. Tienduizenden hooggeplaatste ambtenaren met een vaste aanstelling moeten plaatsmaken voor politieke benoemingen om zo de volledige greep van de president en zijn naaste medewerkers op het federale ambtenarenapparaat te garanderen. Niet voor niets stelde de Amerikaanse commentator Donald Moynihan vast dat onder deze aanpak de traditionele eed op de grondwet die elke ambtenaar bij aantreden moet afleggen de facto plaats zou maken voor een eed van trouw aan Trump.
De vergelijking die zich opdringt is die met het vooroorlogse fascisme van Benito Mussolini. In zijn vroegste vorm, zoals gepresenteerd in een programma gepubliceerd in het voorjaar van 1919, was het Italiaanse fascisme net als Trumps populistische agenda niet veel meer dan ongerichte daadkracht uitgewerkt in een verzameling onsamenhangende standpunten - sommige nationalistisch of expansionistisch, andere sociaal-radicaal van aard. In 1932 was Mussolini inmiddels bijna een decennium dictator. Hij gebruikte de gebundelde uitvoerende bevoegdheden van zijn ambt om totale controle uit te oefenen over de samenleving.
In het in 1919 gepubliceerde essayDe theorie van het fascismepresenteerde hij een volwaardige bestuurlijke doctrine om het nieuwe, allesomvattende concept van de fascistische staatsmacht te rechtvaardigen. Wat voor Mussolini's stroming gold, geldt nu ook voor die van Trump: begonnen als een theorie van politieke actie, is het inmiddels een volwaardige theorie van executieve organisatie geworden, met als ultiem doel een presidentschap dat zijn wil kan opleggen aan overheid en samenleving.
Het Europese rechts-populisme is niet een op een vergelijkbaar met het Amerikaanse conservatisme. Het heeft een andere wordingsgeschiedenis en op punten ook afwijkende standpunten. Hoewel de auteurs van Project 2025 duidelijk grote zorgen hebben over dalende geboorteaantallen, gaan ze nog niet zover als Europese rechts-populisten als Orbán, Meloni en Le Pen, die via babybonussen, eremedailles of speciale belastingvoordelen voor grote gezinnen het krijgen van meer kinderen proberen aan te moedigen. De Amerikaanse auteurs beperken zich tot vage formuleringen als 'beleid dat huwelijk, werk, moederschap, vaderschap en het kerngezin bevordert'. De islam is anders dan bij Europese rechtspopulisten ook geen hoofdonderwerp voor Amerikaanse conservatieven. Waar het bij Marine Le Pen of Geert Wilders zo'n beetje in elke zin zit, komt het woord in het Project 2025 in totaal slechts negen keer voor - één per honderd pagina's, bepaald geen prioriteit dus.
Toch is duidelijk dat de pijlers van Project 2025 eveneens die van het Europese rechts-populisme zijn. De twee stromingen zijn de afgelopen jaren nadrukkelijk naar elkaar toegegroeid. Inhoudelijk vindt er een voortdurende kruisbestuiving plaats. Amerikaanse conservatieven namen de omvolkingstheorie over uit Europa. De anti-migratieagenda, voor de komst van Trump een marginaal verschijnsel binnen het Amerikaanse conservatisme, kreeg een impuls door de omgang met Europese anti-migratiepolitici als Viktor Orbán en Nigel Farage. Deze omgang heeft inmiddels een institutioneel karakter gekregen via de organisatie van een Europese versie van de cpac-conferentie in Washington D.C. (Conservative Political Action Conference - ooit een bastion van Reaganconservatisme, inmiddels het belangrijkste pro-Trump-evenement in de jaarlijkse conservatieve politieke kalender).
Op hun beurt namen rechts-populistische Europeanen Amerikaanseculture war-beleidsvoorstellen over. De anti-lhbtqi+-agenda is vooral populair bij Oost- en Zuid-Europese rechts-populisten, al is het anti-transdeel ervan inmiddels ook naar ons land overgewaaid. De Poolse PiS-regering gaf er zelfs een eigen draai aan, met 'lhbtqi+-vrije zones'. Het Poolse abortusverbod kwam ook een jaar eerder dan de uitspraak van het Amerikaanse Hooggerechtshof waarmee Roe vs Wade ongedaan werd gemaakt.
In Hongarije gebruikte Orbán een idee dat in het Project 2025-rapport nadrukkelijk wordt aangeprezen, namelijk het in de ban doen van voorlichtingsmateriaal over lhbtqi+- en genderissues als 'propagandamateriaal' - een idee dat inmiddels ook in Slowakije in de wet is vastgelegd. In Italië wil de regering-Meloni het al geldende verbod op draagmoederschap in eigen land uitbreiden tot het inzetten van draagmoeders in landen waar de praktijk wel geldig is. De maatregel is vooral bedoeld om ouderschap van homostellen te bemoeilijken.
De Europese rechts-populisten kunnen zichongetwijfeld ook goed vinden in de zogeheten soevereiniteitspijler van het rapport. Er is wel een fundamenteel dilemma voor ze op dit punt: Europese landen zijn, enkele uitzonderingen daargelaten, lid van de Europese Unie, een federale unie die gebaseerd is opgedeeldesoevereiniteit. Tot het einde van het vorige decennium leken rechts-populisten te kiezen voor een benadering waarbij de eigen lidstaat voorop stond en de Unie tot vijand werd bestempeld. De onverwacht zware nederlaag van Marine Le Pen in de presidentsverkiezingen van 2017, waarin haar complexe (en voor de gemiddelde kiezer volstrekt onbegrijpelijke) plannen voor een Franse exit uit de eurozone haar de das omdeden, heeft tot een strategische omslag geleid.
Onder leiding van Meloni lijkt het rechts-populistische kamp te hebben gekozen voor een omarming van Unie-lidmaatschap, zij het een gekwalificeerde omarming waarbij het primaat van lidstaten in de besluitvorming wordt benadrukt. Politieke ambities als het afsluiten van de grenzen en het verwerpen van onwelgevallige internationale afspraken (bijvoorbeeld over klimaatzaken) worden inmiddels op Europees niveau nagestreefd.
Wat betreft de derde pijler, die van de bundeling van alle uitvoerende macht in de persoon van de leider (premier of president), is rechts-populistisch Europa al een stap verder dan het Amerikaanse conservatisme. Viktor Orbán heeft het electorale stelsel in Hongarije zo naar zijn hand gezet dat verkiezingsnederlagen vrijwel onmogelijk zijn geworden. De aldus gegarandeerde regeringsmacht heeft hij gebruikt om te doen waar de auteurs van het Project 2025-rapport alleen maar van durven dromen (het is niet voor niets dat Trump Orbán regelmatig prijst als voorbeeld van een 'sterke leider').
Vergelijkbare stappen richting het centraliseren van alle executieve macht zijn ook gezet in Slowakije en Italië, waar premier Meloni de directeur van staatsomroep Rai heeft vervangen door een partijgenoot en een versie van de fascistische Acerbo-wet door het parlement probeert te loodsen (een wet die Mussolini als winnaar van de zwaar gemanipuleerde parlementsverkiezingen automatisch een forse meerderheid van de zetels gaf). In Polen, waar de rechts-populisten vorig jaar onverwacht de verkiezingen verloren, worstelt het burgerlijke blok met de vraag hoe het de door de PiS doorgevoerde overname van de staatsomroep en de rechterlijke macht kan terugrollen.
Met het aantreden van Kamala Harrisals nieuwe presidentskandidaat van de Democratische Partij lijkt de race om het Witte Huis te zijn gekanteld. Wat onvermijdelijk leek, is opeens een stuk minder waarschijnlijk geworden: dat Trump als winnaar uit de bus komt en dus in staat zal zijn om vanaf 20 januari volgend jaar 'vanaf dag één' de Project 2025-agenda uit te voeren. Maar zelfs als Trump(deo volente)de race om het presidentschap verliest, is daarmee het conservatieve rapport niet op slag irrelevant geworden. Niet alleen omdat de kans bestaat dat de auteurs het over een paar jaar opnieuw zullen proberen met een Project 2029 of desnoods een Project 2033. Maar vooral omdat het project allang wordt uitgevoerd, hier in Europa.
Discriminatie op basis van seksuele geaardheid moet weer mogelijk worden