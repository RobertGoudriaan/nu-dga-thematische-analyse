Vurig opportunist Profiel Gabriele d'Annunzio

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
5 oktober 2023
'De wereld moet ervan overtuigd zijn dat ik totallesin staat ben', zei de Italiaanse schrijver en dandy Gabriele d'Annunzio toen hij in 1897 besloot de politiek in te gaan. Hij zou het volk betoveren met zijn redevoeringen en werd Mussolini's voorbeeld. Waarin school zijn aantrekkingskracht?
Na het nieuwsvan het overlijden van Silvio Berlusconi, eerder dit jaar, trokken tv-ploegen naar zijn villa in Arcore, vlak bij Milaan. In de heg en op het grasveld voor het hek waren briefjes en foto's opgehangen: 'Silvio bedankt'. De groepjes rouwende mensen die er rondhingen werd voor de camera gevraagd waarom ze zo geraakt waren door het nieuws. Een kale man van een jaar of zestig die zich had gehuld in een vlag van Forza Italia, stond zachtjes te huilen. Achter hem, aan het eind van de oprijlaan, ving je een glimp op van Berlusconi's enorme paleis.
De beelden deden denken aan de menigte na de moord op Pim Fortuyn. Een heel andere situatie natuurlijk, maar iets van het contrast tussen de uitbundige rijkdom van de overledene en de treurende aanhangers die juist veelal uit de armere lagen van de samenleving kwamen, met de voetbalsjalen als sprekend symbool, wekte dezelfde vraag op die velen ten tijde van Fortuyn ook al stelden: wat was het toch aan deze mannen dat juist zij, met hun extravagante, onbetaalbare levensstijl, tot de volkshelden van de onderklasse werden verkozen?
Het fenomeen van de elitaire volksheld, populisten uit de upper class, hebben we de afgelopen twintig jaar vaker gezien: van Boris Johnson, zo ongeveer de belichaming van aristocratische excentriciteit, tot onze eigen lavendel snuivende, met filosofische citaten koketterende Thierry Baudet. En natuurlijk de protserige playboy Donald Trump. Allemaal mannen, en dat lijkt me geen toeval: voor vrouwen van goede komaf - of zelfs maar een enigszins elitaire uitstraling - blijkt het volk minder makkelijk te ontvlammen: Femke Halsema en Sigrid Kaag kregen alleen al vanwege hun keurige manier van praten golven van vijandelijkheid en minachting over zich heen.
Als er zoiets als een archetype van de elitaire volksheld bestaat, is mannelijkheid een van de kenmerkende eigenschappen. En als we zo naar het rijtje voorbeelden kijken, kunnen we daar wel aan toevoegen dat promiscuïteit daarbij bepaald geen bezwaar vormt - hier lijkt dezelfde dubbele standaard aan het werk die er al eeuwenlang voor zorgt dat machtige mannen alleen maar meer respect oogsten met hun seksuele escapades - in tegenstelling tot hun vrouwelijke evenknieën, voor zover die er zijn.
Daarnaast lijkt het er sterk op dat de rijkdom van deze volkshelden al net zozeer fungeert als bewijs van hun viriliteit, al hebben ze hun fortuin lang niet allemaal zelf opgebouwd. Meer nog dan de rijkdom zelf is het hun levensstijl die hun populariteit onder de armste lagen van de bevolking zo opmerkelijk maakt: gekleed in maatpakken, onbeschaamd pronkend met hun bezittingen - waarmee ze zich volgens de erecodes van het oude geld automatisch tot paria's veroordelen; verslaafd aan de schijnwerpers, aan ophef.
Anders dan koninklijke families die met hun pracht en praal traditie belichamen en continuiteit waarborgen, is het uiterlijk vertoon van de playboy-populist een manier om de status quo te doorbreken. En dat maakt hun rol als leidsman toch een stuk opmerkelijker, want waarom zouden juist deze ongegeneerd pronkzuchtige telgen uit de bovenklasse de geschiktste voorvechters zijn van de belangen van het volk?
Dit jaar is het 150 jaar geledendat misschien de beroemdste en beruchtste Italiaanse dandy werd geboren; de schrijver én politicus Gabriele d'Annunzio. Een onwaarschijnlijker volksheld valt haast niet voor te stellen. D'Annunzio leidde zijn leven het liefst op een zo groot mogelijke afstand van het gepeupel, in weelderige villa's, omringd door zijn collectie klassieke beeldhouwwerken - in zijn slaapkamer had hij een replica van deNikè van Samothrakestaan - wandelend in de tuinen met zijn raszuivere hazewindhonden, zich onderdompelend in de geuren van overdadige hoeveelheden exotische bloemen.
Zijn greep naar de roem begon vroeg. D'Annunzio zat nog op school toen hij in 1880 zijn eerste dichtbundel,Primo vere,onder de aandacht wilde brengen. Van wat hij gelezen had over de vroeggestorven Engelse romantische dichters John Keats en Percy Shelley, begreep hij onmiddellijk hoe je als dichter het snelst bekend kon worden: door tragisch te sterven. En dus stuurde hij een anonieme brief naar de lokale krant, deGazzetta della Domenica,met het bericht dat de jonge dichter Gabriele d'Annunzio, auteur van een veelbelovende eerste dichtbundel, een fatale val van zijn paard had gemaakt. Het tragische nieuws werd door kranten in het hele land opgepikt.
Nu hielp het dat d'Annunzio ook werkelijk literair talent had. In zijn dichtbundels, zijn theaterstukken en zijn romans toonde hij zich een verfijnd stilist - zijn taal vloeit en is beeldrijk, lichamelijk en sensueel, reden waarom hij nog steeds wordt gelezen. Ook in Nederland: nog in 2018 verscheen in de Privé-domein-reeks een selectie van vertaalde autobiografische teksten van d'Annunzio:De schoonheid van de nacht.
Bij de erkenning van d'Annunzio's literaire kwaliteiten wordt standaard dezelfde kanttekening gemaakt als bij het werk van Louis-Ferdinand Céline, of van Ezra Pound: de schoonheid van het werk moet los worden gezien van het leven van de maker. Want dat leven was in hoge mate immoreel, zou ook d'Annunzio zelf als eerste toegeven.
Dat bleek in de eerste plaats al uit d'Annunzio's liefdesleven. Hij had honderden minnaressen. Zijn veroveringen hield hij nauwgezet
in kleine notitieboekjes bij. Bij voorkeur liet hij zijn geliefden ophalen per koets en direct naar zijn villa brengen. Eenmaal gearriveerd, liet hij ze een half uurtje wachten in een broeierig warmgestookte kamer, volgestouwd met rozen, de lucht nog verder bezwangerd door een parfum dat hij Acqua Nuntia noemde en waarvan hij beweerde het recept in een veertiende-eeuws manuscript te hebben gevonden. Tegen de tijd dat de visite licht in het hoofd begon te worden, trad de gastheer binnen, in een donkerblauwe kimono, om het bezoek naar de slaapkamer te begeleiden, waar op een ivoren tafeltje glazen thee en geconfijte kastanjes klaarlagen.
De roddelpers deed verlekkerd verslag van zijn affaires. Zijn jarenlange, destructieve relatie met Eleonora Duse, Italië's meest gevierde actrice, werd breed uitgemeten. D'Annunzio vond haar het mooist als ze ongelukkig was, schreef hij. Als ze wanhopig in huilen uitbarstte, haar handen openreet aan de doornen van de struiken in de tuinen waar ze ruziemaakten, pakte hij zijn notitieblokje uit zijn binnenzak, om haar verdriet tot in detail vast te leggen, voor zijn volgende decadentistische roman.
Decadentie, de literaire stroming die aan het fin de siècle een vertaling gaf aan de ondergangsstemming en het crisisgevoel dat in Europa's welgestelde kringen heerste, was zowel een verlokking als een gevaar, een schitterend maar verstikkend praalgraf, zo besefte ook d'Annunzio - hij besloot om de oplossing te zoeken in nog groteskere vormen van zelfverheffing.
Nietzsche had zijn filosofie van deÜbermenschontwikkeld als antwoord op de decadentie, zoals hij in het voorwoord vanDer Fall Wagneruit 1888 had verklaard. Om het verval van een oververmoeide beschaving te keren, moesten er mensen opstaan die uit pure levenslust hun kracht konden putten - dat zouden de natuurlijke leiders van de toekomst zijn, die zouden niet meer leunen op het prekerige moralisme waarmee de socialisten en de liberalen en de christen-democraten de politiek van alle romantiek hadden beroofd. Er was pure, amorele wilskracht nodig om het volk weer te inspireren tot fiere onverschrokkenheid. Alles wat d'Annunzio las over de Übermensch, begreep hij onmiddellijk als een diepe, in de menselijke biologie verankerde waarheid.
Dat hij in 1897 beslootom zijn intrede in de politiek te doen, had dan ook niets met maatschappelijke betrokkenheid te maken. Het was de belofte van verdere roem en glorie: 'de wereld moet ervan overtuigd zijn dat ik totallesin staat ben', schreef d'Annunzio aan zijn uitgever. De ingedutte Italiaanse politiek zou hij injecteren met de helende krachten van poëzie en vitalisme. 'Ik ben voorbij goed en kwaad', verklaarde hij, trouw aan zijn inspirator. 'Ik ben een man van het leven, niet van formules.'
En hij meende het. De politiek die d'Annunzio bedreef, had niets met ideologie en moralisme te maken. Als parlementslid trad hij aanvankelijk toe tot de uiterst rechterflank van de Kamer, bij de nationalisten en monarchisten, maar toen in het voorjaar van 1898 overal in het land opstanden uitbraken onder de arbeiders en landbewerkers besloot hij tijdens een parlementszitting spontaan uit zijn bank te stappen en zich bij de socialisten aan de linkerzijde te voegen. Daar zat op dat moment de energie en de levendigheid, bij de conservatieven waren alleen maar 'dode mannen aan het huilen', schreef hij in zijn dagboek.
Veel medeleven met de protesterende arbeiders had hij verder niet. De stakingen van mei 1898 leidden in verschillende Noord-Italiaanse steden tot honderden dodelijke slachtoffers, maar het enige wat d'Annunzio daar erg aan vond was dat het bronzen standbeeld van Benvenuto Cellini op het Piazza Signoria door een steen van een demonstrant was beschadigd.
En hoewel d'Annunzio tijdens zijn verkiezingscampagnes weleens redevoeringen hield in fabrieken en werkplaatsen, had zijn verhaal niets met de zorgen van de werknemers te maken. Zo maakte hij tijdens zijn bezoek in Florence in 1899 een stop in een wasserette aan het Piazza Sant'Iacopino, vlak bij het treinstation. Het was een grote, slecht verlichte loods vol stomende ketels, waar ze van een paar kisten een provisorisch podium hadden gemaakt. Een grote menigte arbeiders met vuile vegen op het voorhoofd stond zich te verdringen om een glimp van de beroemdheid te kunnen opvangen. Door de stoom en de benauwdheid parelde het zweet op zijn voorhoofd, maar dat weerhield d'Annunzio niet om breedvoerig zijn verhaal te vertellen. Er was namelijk een monumentaal park in de buurt dat gesloopt dreigde te worden. D'Annunzio wilde dit plan tegenhouden en in zijn toespraak riep hij het rijke verleden op van de binnentuin, de beroemde Florentijnen die er nog hadden rondgelopen, de eeuwenoude echo van de muze die er weerklonk.
Dat zijn publiek lang niet elk woord in zijn verhaal begreep, bleek geen beletsel. D'Annunzio's toehoorders in de wasserette luisterden ademloos, juist omdat hij hen meevoerde naar een andere wereld, vol exotische klanken. Aan het slot van zijn verhaal klonk er stormachtig applaus.
Betoverd door d'Annunzio's charisma en roem, geïntrigeerd door de roddels over zijn erotische escapades, stroomde aan het eind van de jaren 1890 steeds meer publiek toe als hij optrad. De beginnende journalist Filippo Marinetti, die later furore zou maken met zijn futuristisch manifest, had geamuseerd verslag gedaan van een ander optreden van d'Annunzio uit die jaren: 'De hautaine aristocratische minstreel verlaagt zich om de armetierige menigte toe te spreken.'
Politiek draaide voor d'Annunzioniet om ideologie en waarden, maar om energie, om conflict en om theater. Dus toen hij in de sociale beweging geen energie meer voelde, stapte hij net zo makkelijk weer over naar de nationalisten, helemaal toen het punt van de Italiaanse gebiedsuitbreiding weer stevig op de agenda kwam te staan. Niets ontketende zoveel energie in het volk als oorlog en overheersingsdrang, en dus begon d'Annunzio zijn redevoeringen te doorspekken met evocaties van Italië's roemruchte verleden, vol 'hardvochtige schoonheid en gewelddadige lotsbestemming'. De Italiaanse grond was 'geïrrigeerd met het rijke bloed van helden', maar na een halve eeuw van verdorrende democratische politiek was de bodem uitgedroogd.
D'Annunzio's roep om oorlog was geworteld in de romantiek van de ontstaansmythe van de natie, het Risorgimento in de jaren 1860, toen de boerenlegers onder leiding van Giuseppe Garibaldi de buitenlandse koningshuizen uit het land hadden verjaagd, en droeg de belofte in zich dat Italië weer zou worden wat het in essentie altijd geweest was. Het enige wat daarvoor nodig was, was de moed en wilskracht om af te maken wat de wankelmoedigen niet hadden aangedurfd.
Maar toen zomer 1914 de Grote Oorlog uitbrak, bleef Italië neutraal. Pas in het voorjaar van 1915 nam de druk op de regering toe om zich bij Frankrijk, Engeland en Rusland te voegen. De politieke partijen bleven verdeeld: de nationalisten waren voor oorlogsdeelname, de socialisten en liberalen tegen. Het was de publieke opinie die de impasse doorbrak.
Op 5 mei 1915 kwamen tussen de tienen twintigduizend mensen bijeen bij de baai van Genua, waar een monument werd onthuld ter herinnering aan Garibaldi's eerste expeditie die het Risorgimento inluidde. Maar de mensen waren vooral gekomen voor de spreker: d'Annunzio was speciaal voor deze gelegenheid vanuit Frankrijk, waar hij enkele jaren had doorgebracht, terug naar Italië gekomen, en vanaf het moment dat hij de grens was overgestoken stonden de treinperrons vol met juichende mensen. De nationalistische pers deed uitgebreid verslag van de reis en d'Annunzio's redevoering aan de baai werd integraal afgedrukt. DeCorriera della Serabesteedde er zijn volledige voorpagina aan. 'Vandaag is een purperen dag voor het vaderland', begon hij te spreken, en hij wees naar de gloed die de ondergaande zon over de zee verspreidde: het voorteken van een oplaaiend vuur, waarin Italië tot een nieuwe eenheid zou samensmelten.
D'Annunzio appelleerde aan het oergevoel van de antieke religies en hun offerfeesten, en hij mengde die met christelijke beeldspraak - die in Italië, nog altijd de bakermat van de katholieke kerk, voor het grote publiek minstens zo herkenbaar was. Opvallend genoeg koos hij voor een van de meest pacifistische passages uit de bijbel, de Bergrede, die hij omsmeedde tot een evangelie van de oorlog: 'Zalig zijn de jongeren die hongeren naar glorie, want zij zullen bevredigd worden. Zalig zijn de barmhartigen, want zij zullen een schitterende stroom van bloed te stelpen hebben en een wonderschone wond te verbinden. (...) Zalig zijn zij die triomferend zullen wederkeren, want zij zullen het nieuwe aangezicht van Rome zien.'
In de dagen daarna zweepte d'Annunzio de massa op tegen de politici die zich hadden verzet tegen Italië's oorlogsdeelname. 'Formeer patrouilles! Wacht ze op. Overmeester ze!' In Rome bestormde een menigte het parlementsgebouw, op zoek naar leden van de anti-oorlogspartijen en met name naar hun leider, de liberale ex-premier Giovanni Giolitti. 'Dood aan Giolitti!' scandeerden ze.
Het was welgeteld een week voordat er een speciale zitting van het parlement zou worden gehouden, waarin gestemd zou worden over Italië's oorlogsdeelname. Op 20 mei 1915 bleek een aanzienlijk deel van de Italiaanse afgevaardigden van mening veranderd: bijna 85 procent stemde vóór.
Anders dan je misschien zouverwachten van een dandy die zich het liefst in smetteloze witte pakken vertoonde, was Gabriele d'Annunzio niet bang om vuile handen te maken. Op zijn eigen verzoek werd hij ingedeeld bij de luchtbrigade - in die tijd nog een kleine, experimentele tak van het leger. De eerste militaire vliegtuigjes stamden uit 1911. D'Annunzio had als bijvlieger de taak om de bommen over de rand naar beneden te gooien, met zijn handen. Tijdens de heenweg lagen de explosieven aan zijn voeteneind, in de rammelende cabine. Als ze boven Oostenrijkse steden vlogen, wierpen ze in plaats van bommen ook weleens pamfletten naar beneden - met de intimiderende mededeling aan de burgers dat het bommen hadden kúnnen zijn.
Door de daad bij het woord te voegen was d'Annunzio werkelijk een oorlogsheld geworden. Toen in 1918 de vrede werd getekend was hij een van de voormannen van Italië's radicaal-nationalistische beweging, die weigerde zich aan de vredesvoorwaarden te conformeren. Daarbij ging het vooral om het noordoostelijke kustgebied van de Adriatische Zee, waar veel Italianen woonden en waarop de nationalisten al sinds het Risorgimento hun zinnen hadden gezet. Bij de vredesonderhandelingen was het aan de nieuwgevormde staat Joegoslavië toegewezen, maar d'Annunzio was niet van plan zich daarbij neer te leggen. Als de politici te slap waren om voor Italië op te komen, moest hij het zelf maar doen. Met zo'n tweeduizend soldaten, onder wie de elitetroepen uit het Italiaanse leger die net zoveel moeite hadden als hij om zich aan de vrede aan te passen, trok hij naar Fiume (tegenwoordig Rijeka, Kroatië), een idyllische kuststad aan de azuurblauwe zee. Hij verklaarde die tot het 'Italiaans Regentschap Carnaro'. Zichzelf benoemde hij tot 'Commandante'.
Fiume raakte al snel beroemd, en berucht, vanwege de cultus rond de 'goddelijke leider': dagelijks hield hij een speech voor zijn inwoners, van het balkon van het gouvernementeel paleis, waar de toegestroomde massa hem de Romeinse groet bracht: de gestrekte bovenarm, die in de theaterwereld al langer werd geassocieerd met de klassieke Romeinse tijden (hoewel er geen bewijs is dat die toen werd gebruikt). D'Annunzio introduceerde hem in de moderne Italiaanse politiek. Zijn toespraken doorspekte hij met vraag- en antwoord momenten: 'Aan wie behoort de overwinning?' schreeuwde hij vanaf het balkon. 'Aan ons!' bulderde de menigte.
Naast al het theatrale, nationalistische vertoon stond Fiume bekend om de seksuele losbandigheid en het uitbundige drugsgebruik, met name cocaïne. En om de piraterij: met gestolen boten plunderden soldaten en andere inwoners de schepen op de Adriatische Zee. D'Annunzio voelde zich almachtig. 'Als ik zou willen zou ik naar Rome kunnen marcheren met driehonderdduizend soldaten', beweerde hij trots - waarschijnlijk terecht. 'En er zouden op het hele schiereiland nauwelijks troepen te vinden zijn die ons tegen zouden willen houden.'
De politicus die zélf zo'n Mars op Rome overwoog keek met lede ogen naar de populariteit van Fiume's Commandante. Mussolini en d'Annunzio waren tot op zekere hoogte bondgenoten - in zijn krantIl Popolo d'Italiauitte de leider van de fascisten niets dan lof voor Fiume's leider, om ondertussen rustig het moment af te wachten dat hij zijn geduchtste concurrent kon overtroeven.
Ruim een jaar bestierde d'Annunzio zijn rijk, totdat Italië's regering aan Fiume's inwoners het voorstel deed om als onafhankelijke vrijstaat, onder Italiaanse bescherming, zelf hun toekomst te kiezen. In een referendum bleken de Fiumenaren massaal enthousiast over dit voorstel - waarmee ze hun Commandante feitelijk wegstemden. D'Annunzio verklaarde de uitkomst ongeldig. Er waren uiteindelijk granaten nodig, afkomstig van een Italiaans oorlogsschip, om hem uit zijn paleis te verjagen.
Voor de Italiaanse fascisten was d'Annunzio niet alleen een concurrent maar vooral ook een inspirerend voorbeeld: zijn amorele politiek van energie en viriliteit, zijn theatrale toespraken, martelaarsromantiek en rituelen, zijn verheerlijking van geweld, zijn vastbeslotenheid om in tijden van vrede de oorlog door te zetten, de harde kern van nietsontziende oorlogsveteranen, en natuurlijk de Romeinse groet. Een deel van de fascistische achterban zag in d'Annunzio aanvankelijk zelfs een aantrekkelijker leidersfiguur dan in Mussolini. Maar de kansen die er zich voor d'Annunzio aandienden om de beweging daadwerkelijk naar zijn hand te zetten, greep hij niet - te weifelachtig, en inmiddels, na al zijn avonturen, misschien ook wel te oud: tegen de zestig was hij inmiddels. Mussolini pakte eindelijk zijn moment, en voerde zijn Mars op Rome uit.
In de laatste jaren van zijn leven werd d'Annunzio door de fascistische staat geëerd als de Grote Aankondiger - zoals zijn naam al die tijd al was geweest. Zijn landgoed aan het Gardameer werd door de staat onderhouden, rijkelijk gevuld met alle kunst en cocaïne waar zijn bewoner maar behoefte aan had. D'Annunzio was, jaren voor zijn dood, toch nog beland in een praalgraf.
Het is haast onmogelijkom bij d'Annunzio's levensverhaalniette denken aan de politiek van nu: de vraag is in hoeverre die vergelijking zinvol is. Dat d'Annunzio met zijn bewind in Fiume een inspirerend voorbeeld was voor het fascistische Italië, betekent bijvoorbeeld niet meteen dat iedere politicus die nú op hem lijkt, zich exact op dezelfde manier zal ontwikkelen. Zo vastomlijnd en geordend werkt de geschiedenis niet. Je zou om te beginnen de Eerste Wereldoorlog - beslissend in de levensloop van zowel d'Annunzio, Mussolini als Hitler - moeten wegdenken om zo'n wetmatige ontwikkelingsgang te verdedigen. Je kunt ook prima lessen uit het verleden trekken zónder het doembeeld van de herhaling ervan.
En ja, het type van de hautaine volksheld zoals we die in de 21ste eeuw kennen, vertoont onmiskenbaar overeenkomsten met d'Annunzio. Maar er zijn ook verschillen: Berlusconi was dan wel net zo onbeschaamd in het bespelen van de media als d'Annunzio, maar als politicus was hij veel meer een koele zakenman en gebruikte hij zijn macht voornamelijk om zijn bedrijfsbelangen veilig te stellen. En daarbij zou hij nooit zijn eigen positie, laat staan zijn leven, hebben gewaagd zoals d'Annunzio dat tijdens de Eerste Wereldoorlog deed. Trump vertoont in zijn nationalistische politiek zonder twijfel antidemocratische trekken, maar heeft tot nu toe weinig neiging tot oorlogsverheerlijking laten zien.
De meeste overeenkomsten bestaan er misschien nog wel bij Thierry Baudet, bevangen als hij is door het ondergangsdenken dat in d'Annunzio's tijd het decadentisme zo aantrekkelijk maakte en de weg bereidde voor rigoureuze regeneratievisioenen. En ook de oorlogsromantiek, innig verbonden met het regeneratiedenken, blijkt alleen al uit Baudets bewondering voor Poetins invasie van Oekraïne, in Baudets ogen een bewijs van Poetins 'viriele mannelijkheid'. Maar wat dan wel weer een verschil is: d'Annunzio zou zijn oorlogsromantiek nooit wijden aan een ander land dan het zijne.
Uiteindelijk zijn al deze individuele verschillen en overeenkomsten met de populisten van nu niet het relevantste aspect van d'Annunzio's levensverhaal. De écht interessante parallellen, en verschillen, zitten volgens mij eerder in de achterban van de celebrity-populisten. Want wat was het dat deze rijke, onbeschaamde playboys zo aantrekkelijk maakte in de ogen van al die duizenden havenarbeiders, oorlogsveteranen en wasserettemedewerkers?
Het raakt aan iets wat Marx 'vals bewustzijn' noemde: de neiging van mensen om in weerwil van hun sociaal-economische belangen te stemmen, omdat ze zich laten meeslepen door illusies.
Is dat de voornaamste aantrekkingskracht van de showbizz-politici? Zijn ze simpelweg de meest bekwame luchtverkopers? Ook dat lijkt een wat al te gemakzuchtige verklaring. En er zit ook iets hooghartigs in, iets wat van weinig vertrouwen in de democratie getuigt: alsof grote delen van de bevolking te wilsonbekwaam zijn om hun politieke vertegenwoordigers te kiezen.
Want er is nog iets anders te zeggen over d'Annunzio's aantrekkingskracht: dat een groot deel van de bevolking méér van politiek verwacht dan alleen zakelijke belangenbehartiging, om maar eens te beginnen met een basaal, maar in de praktijk toch vaak vergeten inzicht. Onder grote delen van de bevolking bestaat de neiging om door romantische vergezichten meegesleept te worden, en die lijkt alleen maar sterker te worden als de gevestigde politici zich als onpartijdige brandjesblussers en procesmanagers opstellen. Dat er gevaren kleven aan al te veel omvattende levensbeschouwingen in de politiek is genoegzaam bekend, maar die gevaren worden duidelijk niet gekeerd door een politieke klasse die dan maar haar meest visieloze pragmatici naar voren schuift. Doorgaans is dat juist het moment waarop de totalitaire politiek cruciale successen boekt.
D'Annunzio had niet helemaal ongelijk in zijn opvatting dat energie een grote rol speelt in democratische politiek - niet per se op zo'n amorele manier als hij veronderstelde; politieke energie kan ook blijken uit de onverzettelijkheid van een stille overtuiging. Maar de stelling die je ook weleens hoort, voornamelijk van de kant van de politieke middenpartijen, dat politiek uitsluitend om de 'inhoud' zou moeten draaien, onderschat dit aspect: want kiezers willen zien dat politici hetmenen,dat er iets persoonlijks op het spel staat, dat er een spanning is, een wezenlijke belangentegenstelling, een reëel conflict, en dat er in dat gevecht winnaars en verliezers zullen zijn. Dat te ontkennen is onwaarachtig, en daarom zijn er politici nodig die voelbaar maken dat ze deel uitmaken van die strijd, en zich er niet op een kunstmatige manier boven proberen te verheffen.
Tegen die achtergrond valt het beter te begrijpen waardoor het type van de playboy-populist zo'n indruk kan maken: juist doordat die een ander spel speelt dan dat van de behartiging van allerlei deelbelangen, maar op het toneel verschijnt met een allesoverstijgend, groots en romantisch visioen; en daarbij niet bang is om zich te keren tegen de elite waarvan je zou verwachten dat hij ertoe zou willen behoren.
Nationale ontstaansmythen leven vaak weer op in tijden van crisis en van zwak, ongeloofwaardig leiderschap. Dan grijpen mensen terug naar verhalen over wat ooit de kracht van de gemeenschap moet zijn geweest, en klampen zich vast aan dat zelfbeeld. Er zullen altijd politici zijn die beloven dat zij die oorspronkelijke kracht en gemeenschapszin weer zulen doen herleven -'Make America Great Again'of'Take Back Control'of'Stem Nederland terug'.Vaak worden zulke leuzen verward met reactionaire politiek en nostalgie. Maar politici die in termen van energie denken, snappen dat het in de kern om iets anders draait: om de belofte van een wedergeboren oerkracht. En die kan heel goed in het verleden geworteld en tegelijkertijd toekomstgericht, welhaast futuristisch zijn (zoals ook het hindoenationalisme van de Indiase premier Modi laat zien).
Celebrity-populisten hebben doorgaans een fijne neus voor regeneratiepolitiek, misschien wel omdat ze met hun decadente levensstijl het verval van een vermoeide, overgecultiveerde beschaving van dichtbij hebben meegemaakt. Tegelijk maakt de focus op energie die deze politici hebben, als noodzakelijke remedie tegen het verval, dat het lang niet vaststaat welke richting ze nu zullen kiezen. Ze zijn in principe bereid mee te stromen met elke beweging die de bovenhand lijkt te krijgen. Daarmee kunnen ze van grote invloed zijn en van turbulente ontwikkelingen een vernietigende storm maken. Maar een eigen ideologische beweging creëren ze eigenlijk nooit. Trump versterkte een ontwikkeling die al lang gaande was in de Republikeinse Partij - en als hij niet gedacht had dat die de boventoon zou gaan voeren, had hij een andere gekozen (niet voor niets was hij vijftien jaar geleden nog geregistreerd bij de Democratische Partij). Zo maakte ook Berlusconi zijn politieke keuzes: berekenend. En we zagen het ook al in het levensverhaal van d'Annunzio: toen de socialisten het momentum hadden, stapte hij onmiddellijk over naar hun kant.
Het is eigenlijk dezelfde logica die in ontelbare boardrooms van multinationals, mediabedrijven en private-equitygroepen wordt gevolgd: wat is de nieuwe trend? Waar zit op dit moment de energie?
De fout die vaak gemaakt wordt, is om dit soort volgzaamheid - want dat is het in feite - te verwarren met leiderschap. Het vuur van een diepgevoelde overtuiging was het enige dat tegenwicht had kunnen bieden aan Gabriele d'Annunzio's politieke levensloop, wat de koers van zijn leven had kunnen veranderen. Sterker nog: de kans is groot dat hij er zich volmondig bij had aangesloten.