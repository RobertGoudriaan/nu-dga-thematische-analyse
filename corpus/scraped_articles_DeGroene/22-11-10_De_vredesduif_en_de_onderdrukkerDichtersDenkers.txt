De vredesduif en de onderdrukker Dichters&Denkers

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
10 november 2022
ZowelUitroeien die beestenvan Sven Lindqvist alsLegacy of Violencevan Caroline Elkins laten zien dat twee kanten van de geschiedenis tegelijkertijd waar kunnen zijn. De strijd over de nalatenschap van het kolonialisme is nog lang niet voorbij.
Bij het overlijden van koningin Elizabethroerden zich twee concurrerende verhalen. Het eerste was dat van diepe dankbaarheid. Dat verhaal las je in alle Britse kranten, je kon geen veertien seconden bbc kijken zonder dat iemand haar dienstbaarheid noemde, haar rechte rug, haar nimmer wankelende inzet voor de tradities van het land, de continuïteit die ze belichaamde, een vertrouwde haven in de storm van onzekerheid die deze moderne wereld is.
Steeds weer werd datzelfde filmpje getoond: Kaapstad, 1947, de kroonprinses voor een te grote microfoon. Het is haar 21ste verjaardag en ze spreekt met een porseleinen stem tegen 'alle mensen van het Britse Gemenebest en Rijk'. Ze zegt dat ze een belofte aan hen wil afleggen: 'Ik verklaar hier voor u allen dat mijn hele leven, moge het lang zijn of kort, in dienst zal staan aan u en aan onze grote imperiale familie waartoe wij allemaal behoren.'
Dit was'A promise kept',zoals de veelvuldig herhaalde krantenkop luidde waarmee de balans van haar leven werd opgemaakt - een belofte waargemaakt. Dat leven was lang en in de bijna zeventig jaar dat Elizabeth de kroon had gedragen, was ze niet uit de band gesprongen, had ze zichzelf weggecijferd en zonder te klagen haar plechtige rol vervuld.
Het tweede verhaal kwam je zelden op tv tegen, maar op sociale media des te meer. De mensen die hierop van zich lieten horen zouden zich storen aan die zin 'de grote imperiale familie waartoe wij allemaal behoren'. Voor hen was Elizabeth een onderdrukker, of zelfs een oorlogsmisdadiger. Dit waren mensen uit Kenia, India of Maleisië, of andere plekken in Azië en Afrika die zelf, of van wie de ouders en grootouders, gevochten hadden om onafhankelijk te worden van die imperiale familie - en hadden meegemaakt hoe bikkelhard de Britten die strijd hadden geprobeerd te onderdrukken.
Denk aan de Mau Mau-opstand, toen de destijds nog gekoloniseerde Kenianen in de jaren vijftig rebelleerden tegen het Britse Rijk. Nu waren de Mau Mau er zelf ook niet vies van om bloed van burgers te vergieten, maar de Britten kozen voor een tactiek van groepsvergelding. Honderdduizenden Kenianen belandden in wat je concentratiekampen kunt noemen, tallozen werden gemarteld, vele honderden en waarschijnlijk duizenden werden standrechtelijk door Britse koloniale troepen geëxecuteerd. In haarLegacy of Violencekomt historica Caroline Elkins tot de slotsom dat 1090 Kenianen zonder proces zijn opgehangen. Die slachtoffers zijn niet vergeten en weggespoeld in de stroom van de geschiedenis, nee, hun kinderen lopen nog rond, ze protesteren met regelmaat voor erkenning op de stoep voor de overheidsgebouwen in Whitehall, Londen.
Natuurlijk geeft het geen pas de koningin voor 'oorlogsmisdadiger' uit te maken - koningin Elizabeth vervulde nooit een ministerspost, had niet de grondwettelijke positie koloniaal beleid aan te sturen. Maar als jouw vader gemarteld werd door de Britse landmacht, dan werd hij gemarteld door dekoninklijkelandmacht. En als jouw thuisdorp gebombardeerd werd, werd het gebombardeerd door dekoninklijkeluchtmacht. Dan is het niet heel vreemd dat jij met een ander gevoel naar eenkoninklijkeuitvaart kijkt.
Zoals het ook niet vreemd is, bijvoorbeeld, dat Indiase kijkers bij die uitvaart niet slechts de pracht en praal zagen, maar in de kroon op de grafkist de Koh-i-Noor zagen zitten, die 109 karaat diamant die in koloniale tijden toch echt uit India ontvreemd is. (In haar geweldige podcastEmpirevertelde de Brits-Indiase historica Anita Anand dat wanneer je door de Tower loopt, waar de kroonjuwelen worden bewaard, je precies weet waar de Koh-i-Noor zich bevindt, omdat je daar vandaan allerlei Indiërs 'Dief! Dief!' hoort roepen.)
Die twee polen rond koningin Elizabeth, tussen 'Dank u wel, dienstbare mevrouw' en #oorlogsmisdadiger, hebben allebei hun waarheid en dat is natuurlijk precies wat geschiedenis zo interessant maakt: dat schijnbaar tegenstrijdige standpunten tegelijk waar kunnen zijn. Dat ze vaak in dezelfde persoon samenkomen. Het is niet heel moeilijk iemand te vinden die, volgens contemporaine maatstaven, een patriarchale eikel was, maar wel tegen het imperialisme vocht. Of iemand die haar leven gaf voor vrouwenrechten, maar niet vond dat Afrikanen stemrecht verdienden.
Wie bij het overlijden van koningin Elizabeth veel werd gememoreerd was haar eerste premier, Winston Churchill, een man die bij uitstek een tegenstrijdig icoon is, goed en fout tegelijk. Voor velen is Churchill een icoon van Britse onverzettelijkheid, van de zomer van 1940 toen Engeland als enige Europese macht het bleef opnemen tegen nazi-Duitsland - en terecht, zonder hem op 10 Downing Street was de oorlog anders verlopen. Voor anderen is Churchill een icoon van nefast imperialisme - ook terecht, want als er één ding was waarin hij geloofde, was dat de glorie van het Britse Rijk en wie daar aan toornde kon zijn gif verwachten.
Nu ging het in de koninklijke in memoriams zelden over dat laatste, het ging er eerder om hoe diep de historische reikwijdte van Elizabeth was: ze had nog gedineerd met mannen die in cavalariecharges hadden meegereden!
Die cavaleriecharge in kwestie staat centraal in het nu net vertaaldeUitroeien die beesten,van de Zweedse schrijver Sven Lindqvist. Bij Omdurman, op de westelijke oever van de Nijl, in Soedan, nam een Brits-Egyptisch leger het op tegen het leger van de Mahdi, de islamitische leider die grote bevolkingsgroepen had gemobiliseerd tegen de Britse machthebbers. Op 2 september 1898 bestormden vijftigduizend krijgers van de Mahdi het aanzienlijk kleinere Britse leger (nog geen twintigduizend). Voor de Britten toen was de uitkomst eclatant; ze wachtten gedisciplineerd af, lieten de vijand op hen afkomen, en sloegen toe. Een strategisch getimede cavaleriecharge zorgde ervoor dat de Mahdi-krijgers zich niet konden terugtrekken.
Dat was dus die beruchte cavaleriecharge waar een jonge Churchill in meereed - het zou de laatste grote cavaleriecharge uit de geschiedenis zijn. Door een blessure opgelopen bij polo kon Churchill geen sabel hanteren, dus moest hij het met een pistool doen. Hij schoot, schreef hij in zijn verslag, die dag vier mannen dood.
Het is veelzeggend dat de Britten dit als een prachtige overwinning zagen, schrijft Lindqvist inUitroeien die beesten. In kranten stonden tekeningen waarop de Britten man tegen man vochten, met een cavalarie die heroïsch op de vijandelijke troepen inreed. De Britse bevelhebber Kitchener werd direct tot een held uitgeroepen. Maar in werkelijkheid lagen de Soedanezen dood in het zand op tientallen meters van de Britse linies; ze hadden artillerie en, een nieuwigheid, machinegeweren. Er stierven minder dan vijftig Britten, terwijl er rond de twaalfduizend Soedanezen stierven, en nog eens dertienduizend gewond raakten. Kitchener weigerde medische hulp aan de gewonden, waardoor nog eens duizenden crepeerden. Het was geen veldslag, maar een slachting.
(Ter verdediging van Churchill: in zijn verslag beschreef hij de bittere smaak die de veldslag hem naliet, omdat het zo'n oneerlijke strijd was. Hij zou Kitchener altijd verwijten dat die de Soedanezen geen medische hulp toestond.)
Uitroeien die beestenis sinds de originele verschijning in 1992 uitgegroeid tot een veelvuldig vertaalde klassieker. Het is een elegante mengeling van reisreportage door Soedan en de Sahara, historisch onderzoek en literatuurkritiek. Zijn reisboeken over Australië(Terra Nullius)en de
Sahara(Saharan Journey)zijn in Engelse vertaling leesbaar, en hebben een nooteboomiaanse kwaliteit. Ik noemde Lindqvist, geboren in 1932, dit jaar nog toen mensen me vroegen wie de Nobelprijs zou gaan winnen; dat vond ik een fatsoenlijk obscure en dus buitengewoon belezen tip van me - later pas ontdekte ik dat hij al jaren terug overleden is, in 2019.
Ook inUitroeien die beestenschrijft Lindqvist fraai over de desolate woestijnsteden, over de eenzaamheid van de reiziger ('Eenzaamheid kom je niet tegen. Die haalt je van achteren in'), rijgt behendig een ketting aaneen van historische anekdotes en literaire ficties die een mentaliteitsgeschiedenis van het imperialisme geven. Lindqvists boek verkeert in dialoog metHart der duisternis,van Joseph Conrad - over de koloniale misstanden in Kongo, aan het einde van de negentiende eeuw. De meeste mensen zullen de laatste woorden van de sinistere ivoorhandelaar Kurtz kennen,'the horror, the horror',waarmee hij op het moment van zijn sterven erkent hoe gruwelijk de Europese overheersing van Afrika is. Volgens Sven Lindqvist is er een ander citaat dat beter bij het Europese kolonialisme past, iets dat Kurtz in de kantlijn van een rapport schreef over de lokale bevolking: 'uitroeien die beesten'.
De betekenis van de Slag bij Omdurman is voor Lindqvist dat niemand in Europa het een slachting vond. Europa had technologisch superieure wapens, en dus mocht het die inzetten. Macht heeft altijd gelijk, superioriteit dwingt zichzelf af. Geïnspireerd door Darwin betekende desurival of the fittestdat zwakkeren plaats moesten maken. Dus geloofden Europese kolonisten in hun vrijbrief genadeloos over leven en dood van Afrikanen te beschikken. Lindqvist: 'Tijdens de negentiende-eeuwse Europese expansie ontstond een nieuwe instelling. Men begon genocide als een onvermijdelijk bijproduct van de vooruitgang te beschouwen.' Het uitroeien van volkeren was een manier om een darwinistisch handje te helpen. Wie zich opwond over genocide liet 'alleen maar een teken van gebrek aan opleiding' zien.Uitroeien die beestenkwam uit 1992 en het is grappig hoe de dingen gaan; in 1992 was Lindqvist zijn tijd ver vooruit. Nu loopt hij er achteraan, tenminste als je zijn vertaler leest, Kim Liebrand, die in het nawoord uitlegt dat Lindqvist met regelmaat termen gebruikt die nu als racistisch worden ervaren. Ze legt helder uit waar ze zijn taal saneerde en waar niet. Het boek is er beter van geworden, denk ik, omdat je je niet hoeft te laten afleiden door Lindqvists door de tijd ingehaalde taal.
Als literatuur isUitroeien die beestenvan de hoogste plank; als historisch pleidooi schiet Lindqvist met hagel. Wanneer hij bijvoorbeeld het kolonialisme een op een gelijkstelt aan Hitlers genocidale Lebensraum-ideeën. 'Auschwitz was de moderne, industriële toepassing van een uitroeiingsbeleid waarop de Europese wereldheerschappij al lange tijd rustte', schrijft Lindqvist, want 'in het hart van Europa werd herhaald wat er in het hart der duisternis was gedaan'.
Dat is een flinke portie gratuit. De kolonisten waren met regelmaat genadeloos - maar ze bouwden ook scholen, zieken- en weeshuizen. Hitler bouwde geen weeshuizen in Auschwitz. Geen Europese politicus wildeheelAfrika uitroeien om het vervolgens te bevolken met witte Europeanen. Wat zich hier wreekt is Lindqvists monocausaliteit: hij heeft talloze voorbeelden van witte mannen bij wie de rijkdom en macht in Afrika naar het hoofd steeg, wat zich omzette naar genadeloos, racistisch geweld, soms genocidaal. Maar je kunt daarentegen ook een boek vullen over priesters, artsen, leraren en anti-slavernij-activisten die naar Afrika reisden om zich voor het continent in te zetten. Misschien, kun je zeggen, handelden die op hun beurt ook uit een gevoel van westers paternalisme, maar hun inzet en de uitkomsten waren iets volkomen anders. Dit even om maar te onderstrepen dat in de geschiedenis twee tegenstrijdige dingen tegelijk waar kunnen zijn.
Tenminste, zolang je dat als tegenstrijdig ziet. De Amerikaanse Harvard-hoogleraar Caroline Elkins richt zich in haar meeslependeLegacy of Violencejuist op wat zij als de hypocrisie van dit'liberal imperialism'ziet. Vooral de Europese mogendheden met parlementaire democratieën, waaronder Nederland, konden zichzelf graag wijsmaken dat ze hun koloniale bezittingen meesleepten in de vaart der volkeren. Liberaal imperialisme stelde grondwetten op, plaveide de weg voor vrije handel, leidde bevolkingen op, doorbrak de gesel van feodale stelsels en lokale despoten. Als democratieën waren ze zo een stuk beter dat wat de Duitsers (onder de Kaiser) in Afrika aanrichtten of de Russen (onder de tsaar) in Azië, vonden ze zelf. Maar wat Elkins laat zien is dat ze - met name de Britten, haar voornaamste onderwerp - niet humaner waren dan de Duitsers of de Russen, ze waren gewoon beter in het verbloemen van hun misstanden.
In de drie eeuwen imperialisme richt Elkins zich vooral op de laatste honderd jaar, het slotspel van het kolonialisme. De cavaleriecharge bij Omdurman is een veel te ouderwets beeld, wordt duidelijk, meer passend is de afgeluisterde telefoon. En dit was niet een plaatsgebonden verschijnsel, zegt Elkins; het werd aangestuurd vanuit de regeringen in Londen. Koloniale ambtenaren die zich specialiseerden in het onderdrukken van kritiek werden van Ierland naar India verplaatst, van Kenia naar Maleisië, om overal nieuwe rekruten op te leiden. Zelden werd de gewelddadige aanpak van die ambtenaren uitgewerkt tot officieel beleid, maar wel tot onofficieel beleid, door juist die ambtenaren steeds nieuwe posities te geven.
Uitvoerig komt bijvoorbeeld Hugh Tudor terug. Tudor diende eerst in India, vocht daarna in de Boerenoorlog, voerde de Black and Tans aan in Ierland (de bijnaam voor het bikkelharde regiment Britse soldaten dat nationalistische Ieren onder de duim moest houden direct na de Eerste Wereldoorlog;'they'd have shot their mother',merkte een politicus op) en zette daarna de Britse politiemacht in Palestina op. Telkens ging er een schepje meer geweld in Tudors aanpak. Overal werd hij unaniem door de lokale bevolking gehaat, zozeer dat hij ervoor koos met pensioen te gaan op Newfoundland, omdat hij vreesde dat op een dag iemand wraak zou nemen. Maar tegen die tijd had hij dominant school gemaakt binnen het denken en opereren van koloniale agenten.
(Overigens vertelt Elkins niet dat Tudor zijn gehate status goed aanvoelde: in de jaren vijftig zouden twee leden van de ira naar Newfoundland afreizen om hem te vermoorden, om eenmaal daar door een lokale priester van hun plan af gepraat te worden.)
Caroline Elkins (1969) is niet de eerste de beste. In 2005 publiceerde zeImperial Reckoning,over de Britse onderdrukking van de Mau Mau-opstand. Ze won de Pulitzer, maar kreeg ook hoon over zich heen omdat ze tot de conclusie kwam dat tenminste 320.000 Keniaanse Kikuyu in goelag-achtige kampen waren opgesloten en dat de levens van duizenden en misschien zelf honderdduizenden Kenianen waren aangetast door dwangarbeid, verkrachting en marteling. Elkins baseerde haar onderzoek deels oporal historyen dat werd als een zwaktebod gezien. Mensen overdrijven, en Elkins overdreef, vonden verschillende prominente academici en politici. Ze vonden dat Elkins zich te veel liet gijzelen door het modieuze (het woord 'woke' bestond nog niet) idee dat hetempirelouter kwaadaardig was. Maar in 2011 doken er duizenden geheime koloniale documenten op, die waren kwijtgeraakt toen Kenia in 1963 onafhankelijk werd, die Elkins volledig gelijk gaven. Haar boek werd vervolgens als bewijsmateriaal opgevoerd voor een zaak van meer dan vijfduizend Keniaanse nabestaanden tegen de Britse staat. De nabestaanden kregen gelijk, en ontvingen een schadevergoeding. Over Elkins wordt nu een film gemaakt.
InLegacy of Violencehaalt ze nadrukkelijk haar gelijk op de critici van toen. Elkins heeft zo nu en dan, zeker in haar voor- en nawoord, een polemische insteek. Ze richt zich op contemporaine verdedigers van het liberaal imperialisme (historici als Niall Ferguson en politici als Boris Johnson) die graag zeggen dat het de nalatenschap van het liberaal imperialisme is die in grote delen van de wereld wetgeving en rechtspraak introduceerde. Elkins zegt dat het vooral het opschorten van wetgeving is; van Ierland tot India, overal waar onafhankelijkheidsbewegingen opkwamen wisten Britse politici noodwetten in het leven te roepen die het mogelijk maakten voor koloniale regimenten om misdaden te begaan die volledig haaks stonden op het liberale dat de beleidsmakers openlijk beleden. Ze hanteert de term'legalized lawlessness',gelegaliseerde wetteloosheid. Elkins geeft verschillende voorbeelden van postkoloniale Afrikaanse en Aziatische leiders die zich op precies die Britse noodwetten baseerden om hun eigen coups te plegen en verkozen parlementen de mond te snoeren.
Wanneer Elkins in de slothoofdstukken over de nalatenschap van het rijk schrijft, heeft ze, net als Lindqvist, soms iets monocausaals - alsof alle, werkelijk álle politieke en culturele ideeën over wat van Groot-Brittannië is, of zou moeten zijn, louter worden gedefinieerd door het verleden. Opvallend vaak duikt koningin Elizabeth op - vaak als de belichaming van de tweezijdigheid van de geschiedenis. Ze riddert denkers en vrijheidsstrijders die vochten tegen mannen die ze vijftig jaar daarvoor ridderde; ze wordt als vredesduif naar gebieden gestuurd die ooit in haar naam onderdrukt werden. Nu valt Charles die rol toe. In 2015 sprak hij met een van de ira-strijders die medeverantwoordelijk zal zijn geweest voor de moord op zijn favoriete oom, Lord Mountbatten. Wat ze tegen elkaar zeiden is onbekend, maar Gerry Adams zei na de ontmoeting opgelucht: 'De oorlog is voorbij.' Dat is fijn, natuurlijk, de fysieke oorlog is voorbij. Maar de oorlog om de nalatenschap van het kolonialisme, laten deze boeken zien, is dat zeker nog niet.