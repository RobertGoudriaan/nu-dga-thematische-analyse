Sufferd

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
17 augustus 2023
KUNST Willem V
Stadhouder prins Willem V (1748-1806) gaat door voor een ongelukkige Oranjevorst, te beginnen met zijn bouw, klein van stuk, bolle wangen, geen voortanden. Hij zat in zijn jeugd onder de plak van zijn voogd, de dikke hertog, die regelde dat hij met een nicht van de Pruisische koning trouwde, Wilhelmina (1751-1820), een bazig type. Oud-koningin Wilhelmina zou hem bij zijn herbegrafenis in 1958 als 'sufferd' hebben getypeerd.
In zijn recente biografie geeft Olaf van Nimwegen een meer genuanceerd beeld, hij noemt Willem 'eerlijk en eerzaam', gevangen in een onmogelijk netwerk van stadhouderlijke en regenteske plichten. 'Vriend der Godsvrucht, en van onbevlekte Zeden, Met een welwillend hart', schreef Cornelis van der Aa bij Willems dood. Hij wilde wel, maar kon niet. Het liep dus allemaal slecht af. Rebellie in de Republiek, incident bij Goejanverwellesluis, inval van twintigduizend Pruisische troepen, de vlucht naar Engeland. Het stadhouderschap ging voor altijd verloren.
Er was echter ook een begin, toen de prins twintig was en nét in het zadel zat en nét getrouwd was en een formeel bezoek bracht aan Amsterdam. Van 30 mei tot en met 4 juni 1768 ontving de stadsregering hem in het stadhuis op de Dam, waar hij ook logeerde, want er was geen geschikt logement voor het echtpaar en hun enorme gevolg. Datzelfde gebouw, nu het Paleis, wijdt een tentoonstelling aan dat sensationele bezoek en pakt uit, met onder meer een gedekte tafel met sculpturen in suikerwerk. Het centrale evenement was het bal in de Burgerzaal. Het bezoek was immers ook een diplomatieke dans, waarin de twee machtigste partijen van de Republiek elkaar besnuffelden. De Amsterdamse regenten waren traditioneel tegen bemoeienis door 'Den Haag', dat zat de vrijhandel maar in de weg, maar Willem V had formeel en informeel aanzienlijke macht, vooral in het verdelen van ambten in het corrupte regentensysteem. Daar deden die Amsterdammers weer hun voordeel mee. Men had elkaar dus nodig, en daar kwam suikerwerk aan te pas.
Nu is er niet buitengewoon veel materiaal over die periode beschikbaar. Het Paleis toont een paar goede staatsieportretten, de stoelen die speciaal voor de gelegenheid werden gemaakt, kledingstukken en documenten, en een serie gravures over het bezoek die laten zien dat Willem de hele stad te zien kreeg. De maker deed duidelijk zijn best om hem in die plaatjes een enigszins normaal postuur te geven, zoals ook de schilder Johann Tischbein alle zeilen bijzette in zijn portret.
Zo wordt er iets opgeroepen van de glans van dat bezoek, maar het mist onvermijdelijk de glamour, en heel wat van de muziek. U wist al dat Mozart op tienjarige leeftijd een concert gaf in Den Haag, maar misschien niet dat Willem V tussen 1766 en 1794 de Italiaanse componist en cello-virtuoos Francesco Zappa (1717-1803) in dienst had als Maître de musique à La Haye (zijn illustere naamgenoot heeft zijn muziek ooit op de synthesizer nagespeeld). Willem V mag een sufferd zijn geweest, zijn hof had smaak.
Koen Kleijn