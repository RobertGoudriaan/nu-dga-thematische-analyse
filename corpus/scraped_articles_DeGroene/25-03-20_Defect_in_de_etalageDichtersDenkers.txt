Defect in de etalage Dichters&Denkers

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
20 maart 2025
Virginia Woolf, zelf geplaagd door diverse lichamelijke klachten, schrijft inOver ziek zijndat de wereld bestaat uit liggers en staanders: wie ziek is, en wie niet. Wat brengt schrijven over ziek-zijn?
Kort nadat Virginia Woolfin 1925 de romanMrs Dallowaypubliceerde, trok ze zich terug op haar vaste buitenverblijf in Sussex en daar in dat prachtige huis in Zuid-Engeland, omringd door een weelderige tuin en glooiend groen, gebeurden er twee dingen die ze eerder had meegemaakt en die grote delen van haar leven hebben gedefinieerd: ze stortte in en ze ging schrijven.
Deze twee zaken hadden met elkaar van doen. Maandenlang was Woolfs wereld niet groter dan haar bed. Ze had last van hevige depressie en uiteenlopende lichamelijke klachten - koorts, hoofdpijn, slapeloosheid. Dokters schreven onder meer chloral, veronal en kaliumbromide voor, er werd vingerhoedskruid ingezet: middelen die Woolf hooguit half verlichting brachten. Waar ze tijdens die eindeloos doorwaakte nachten haar toevlucht toe zocht: schrijven. Over haar fysieke toestand, of eigenlijk: over ziekte in literatuur. Binnen een paar weken wasOn Being Illafgerond, een wonderlijk essay dat eerst als tijdschriftbijdrage verscheen en later, soms lichtjes aangepast, ook in verzamelde werken en als zelfstandige uitgave.
On Being Illis - onder meer - het verslag van iemand die vanuit bed gedwongen is rond te kijken. Dat doet ze niet miskend of boos, maar gebiologeerd. 'Meestal is het onmogelijk om lang naar de lucht te kijken. (....) Op je rug, naar boven starend, blijkt de lucht dramatisch anders. En dit is al die tijd al aan de gang zonder dat we het weten!'
Na de verwondering komt de reflectie, en die laag is zoals gebruikelijk bij Woolf secuur en sec; ze schrijft amper over zichzelf, ze probeert te doorgronden welke literatuur over ziekte er zoal bestaat. Want ziek-zijn, zo stelt ze in de openingszin, 'is niets bijzonders', het komt ontstellend veel voor - waarom speelt het in fictie dan toch zo'n kleine rol? 'Literatuur doet er alles aan om te beweren dat ze zich met de geest bezighoudt, dat het lichaam een glasplaat is waar de ziel helder en duidelijk doorheen schijnt en (...) niet bestaat.'
Op papier wordt het lichaam verwaarloosd. Zoals mensen in het dagelijks leven vaak met ziekte omgaan, het wegmoffelend of erlangs kijkend, zo verhouden schrijvers zich er volgens Woolf ook toe. Een van de vele sterke passages: 'Het eerste het beste verliefde schoolmeisje heeft Shakespeare of Keats om het woord voor haar te doen, maar laat iemand met een ziekte onder de leden aan de dokter zijn hoofdpijn beschrijven en de taal loopt meteen vast.'
Uiteindelijk isOn Being Illgeen essay over lichamelijkheid, maar over taal. Woolf was niet een schrijver die chronisch ziek werd en daar bij gebrek aan andere gedachtes of nieuwe ervaringen over schreef. Ze reflecteert op haar ziekte zoals ze haar schrijverschap beschouwt, met ernst en een zekere genegenheid. Net als de patiënt is de schrijver een buitenstaander - iemand die zich losmaakt van sociale interacties, die zich richt op het innerlijk leven, in Woolfs beroemde essay'a room of one's own'genoemd. De afzondering waar ziekte een mens toe dwingt, zowel fysiek als mentaal, is de afzondering waar een schrijver onder gedijt.
Enkele decennia na Woolf reflecteerde ook in Nederland een prominente schrijver uitgebreid op het verband tussen ziekte en taal. Simon Vestdijk, die ook leed aan chronische depressies en tijdens die periodes uitsluitend in bed lag, schreefDe zieke mens in de romanliteratuur(1964), een essay dat duidelijk geënt is op Woolf, al noemt hij haar naam niet. Ook Vestdijk haalt allerlei namen en passages uit romans aan, en stelt dat door de ontwikkeling van de geneeskunde de blik op ziekte drastisch is veranderd. Vroeger draaiden verhalen waarin kwalen voorkwamen veelal om goddelijke voorzienigheid, inmiddels om individuele patiënten - met navenante veranderingen in de taal. 'Het is zelfs niet onmogelijk (...) dat men over duizend jaar op het medische tableau van de negentiende en twinitgste eeuw met evenveel medelijden of bevreemding terug zal blikken als wij op dat van de vroege middeleeuwen.'
Dit is niet zo'n gewaagde uitspraak als Vestdijk zelf lijkt te denken. Vanzelfsprekend: medische kennis groeit, er worden voortdurend nieuwe medicijnen uitgevonden, sommige ziektes verdwijnen (en sommige komen ook weer terug). Maar waar Vestdijk aan voorbijgaat en wat Woolf wel goed begrepen lijkt te hebben, wat haar essay ook nog altijd zo bijzonder sterk maakt, is dat ziekte voor een wezenlijk deel gaat om hoe een patiënt naar zichzelf kijkt. En om zijn of haar rol in de buitenwereld, ook wanneer na een periode van chronische ziekte dat bed eindelijk eens verlaten wordt en er weer een stap de deur uit wordt gezet.
Woolf onderscheidt in haar essay twee menstypen: 'staanders' en 'liggers'. De eerste groep bestaat uit de gezonde mensen, die de anderen - de zieken - bekijken als deserteurs van het hectische, voorwaarts bewegende dagelijks bestaan. 'Onvermoeibaar golft het leven voort. Alleen de liggers weten dat de natuur, die zich niet tot het uiterste zal inspannen om dat te verhullen, uiteindelijk zal zegevieren.' Elders heeft Woolf het over 'het schepsel binnen in' een patiënt, een schepsel dat door een ruit naar buiten kijkt - en dat dus niet meer helemaal vanzelfsprekend onderdeel is van wat hem omringt, door de ziekte ontstaat er steeds meer afstand.
De eerste keer dat ikOn Being Illlas, elf jaar geleden, zette ik voortdurend uitroeptekens en plusjes in de kantlijn. Ik had het gekocht omdat ik, op mijn 23ste, zelf net chronisch ziek was verklaard - Crohn, een ziekte die blijkbaar al lang stilletjes in mij had gezeten, en die zich, zo zei de arts met strakke blik, nu had 'geopenbaard'.
Ik las veel over ziektes in de maanden daarna, ook Vestdijk ontdekte ik destijds, zoekend naar wat deze openbaring eigenlijk inhield, naar iets van duiding, overzicht, houvast; grip op iets wat inherent zonder verhaal is. En wat maar voortsleept. Al gauw na mijn diagnose ontdekte ik dat chronisch ziek-zijn - en ook hierin valt een parallel met schrijven te trekken - veelal bestaat uit eindeloos wachten: op medicijnen, op doorverwijzingen, op onderzoeksresultaten, op afspraken die wegens drukte pas over maanden worden ingeroosterd, op aangekondigde telefoontjes ergens tussen één en vijf 's middags maar wellicht wordt het later, op controles, op iets van verbetering, verlichting. Duizenden uren heb ik in wachtkamers doorgebracht, ook als het slechts ging om routine-onderhoud; soms lijkt het bijna of het wachten onderdeel is van een chronische ziekte zelf, alsof men het liefst wil dat patiënten afhaken en voorgoed thuisblijven.
Wat pas bij het herlezen van Woolf echt tot me doordrong: ziek-zijn is niet alleen een oefening in geduld, het is ook een talige aangelegenheid. En die taal hapert consequent. De aflopen jaren is er een bataljon aan artsen, specialisten, verplegers, coassistenten en vervangers tegenover me verschenen, en allemaal doen ze beroep op hetzelfde ontoereikende medische jargon: verdorde zinnen waarin de meest persoonlijke mededelingen worden gedaan, (semi-)objectiveerbare termen die bedoeld zijn om feitelijk te beschrijven wat voor particuliers er binnen in iemand gebeurt.
'De taal is één kant op gegroeid', schrijft Woolf, die het in dit verband ook heeft over 'taalarmoede': voor ziekte in verhalen is zo weinig variatie in vocabulaire voorhanden, zo weinig raffinement, terwijl juist degene die zo plotseling op het eigen lichaam wordt teruggeworpen woorden nodig heeft, een nieuw verhaal waarin hij of zij alsliggerplots opgesloten zit.
Ik heb zelfs weleens gedacht: die medische taal heeft me ziek gemaakt. Voor dieopenbaringhad ik nooit serieus nagedacht over ziekte of staanders of medicijnen - zoals bekend: een gezond lichaam is een lichaam waar niet bij stilgestaan hoeft te worden. Toen die arts de mij nog onbekende woorden 'crohn' en 'chronisch' over me uitstortte, wat aanvoelde als een vonnis, was het alsof ik werd losgerukt van de gezonde wereld. Opeens stond ik officieel geregistreerd als patiënt, vanaf toen ging ik mezelf ook zo beschouwen.
De Amerikaanse socioloog Kathy Charmaz deed enkele jaren geleden uitgebreid onderzoek naar chronisch zieken. In haar boekGood Days, Bad Days: The Self in Chronic Illness and Timeschetst ze gedetailleerd hoe veel patiënten menen dat ze een deel van zichzelf kwijtraakten zonder dat daar een alternatief beeld voor in de plaats kwam. Dit sluit aan bij de onderstroom van Woolfs essay, die deze leegte in zekere zin als basis voor haar schrijven gebruikte: behalve de taalarmoede constateert ze ook dat een ziekte plotloos is, onbestemd. Haar essay is een poging om die leemte op te vullen en om zich te verhouden tot die eigen positie. Hoewel zieken overal zijn - naar schatting lijdt momenteel meer dan de helft van de Nederlandse bevolking aan een chronische aandoening - vormen ze toch nog altijd een uitzondering, de maatschappij blijft vooral ingericht door en op gezonde lichamen.
Ik herinner me nog scherp het moment waarop ik na mijn diagnose bij het ziekenhuis vandaan fietste. Mijn buik deed pijn, mijn hoofd duizelde, veel meer dan tijdens de heenweg. Ik ga niemand iets zeggen, dacht ik toen. Nooit erover praten, nooit erover schrijven. Zolang mijn ziekte in taal niet voorkomt, bestaat die in zekere zin niet. Bij een kruispunt keek ik lang om me heen: overal mensen met haast, ze oogden fitter dan ik, energieker, vrolijker, allemaal leken ze opdringerig gezond. Het was een perspectief dat ik eerder nooit zo had ervaren en waarvan ik toen al begreep dat het me ook nooit meer volledig zou loslaten.
Juist dat gevoel, die bruuske scheiding van iets waar je ooit zo vanzelfsprekend bij hoorde en nu ineens van bent losgetrokken, echoot inOn Being Illvoortdurend. Het is een vreemd, kronkelend essay, er staan geen scènes in, geen witregels, geen handige bruggetjes of terugkoppelingen, er is nergens sprake van een vastomlijnde opbouw. Woolf begint met peinzen over de staat van de zieke, met verbazing over de wereld die hen plots alsliggerbeschouwt, gevolgd door haar gedachtes over de rol van ziekte in boeken en een verkenning van die literatuur - waarbij ze overigens een grote, geëxpliciteerde liefde voor poëzie toont: 'Als we ziek zijn hebben we geen zin in de lange veldtocht die proza vergt.' (Oneens. Juist langere, een beetje meanderende verhalen kunnen een patiënt goed afleiden, de dagelijkse gang van zaken laten wegdrijven, maar het citaat typeert de prettige stelligheid van Woolfs essay.)
Het valt, kortom, te prijzen dat HetMoetOver ziek zijnweer heeft uitgegeven, nadat deze bescheiden uitgeverij dat in 2020 ook al deed. Bij deze nieuwste editie is ervoor gekozen om Woolfs tekst te laten volgen door een rits - deels al eerder gepubliceerde - ziekte-essays van Nederlandse schrijvers. Dichter Maureen Ghazal schrijft over haar chronische, soms allesoverheersende rugklachten; Lieke Marsman over haar chemobehandeling en de (mentale) gevolgen van een gruwelijke diagnose; Jan van Mersbergen over het sterfbed van zijn moeder; Yasmin Namavar over de vraag hoe het voelt wanneer je als medicus zelf ziek wordt. Vanuit uitgeefperspectief valt best te begrijpen dat Woolfs essay (veertien pagina's) zo wordt opgerekt tot een volwaardig boekformaat, maar dit is een vrij arbitraire selectie essays, die ook qua niveau en benadering nogal uiteenlopen en waarin Woolf of ziekteliteratuur nauwelijks een rol spelen.
Onbedoeld wordt zo de kracht van Woolfs tekst geïllustreerd: bijna al die toegevoegde essays zijn nogal helder verhalend geschreven, leunend op één concrete, lineair navertelde geschiedenis. In Woolfs essay zitten nauwelijks verwijzingen naar het dagelijks leven of haar eigen medische worsteling. Sussex wordt niet genoemd, haar depressies blijven onvermeld.
De tekst lijkt een destillaat van langdurig overpeinzen en afwegen, tot alle persoonlijke ruis is weggewerkt en alleen dit geconcentreerde, op wereldliteratuur gerichte geheel overblijft: hoe is het om van staander plots ligger te worden, om vast te raken in je lichaam. Of eigenlijk: om geconfronteerd te worden met de gevangenis die je lichaam per definitie is, en te merken hoe weinig die gevangenis soms nog kan.
'Fall ill':die twee woorden die Woolf gebruikt, dekken de lading veel beter dan het vertaalde 'ziek worden'. Want je tuimelt een ziekte in, het is een val waarbij je in eerste instantie niet iets wordt maar waarbij vooral dingen verdwijnen, en waarin je blik op de wereld en op jezelf drastisch wordt opgeschud, en gezocht moet worden naar een nieuwe taal.
Wat uiteraard lastig blijft aan verhalen over ziekte, of die nu anekdotisch worden verteld of literair worden opgeschreven: anderen voelen nooit hetzelfde als jij. Een patiënt kan zijn klachten tot in detail proberen te omschrijven - pijn ja of nee, stekend of snijdend, schaal één tot tien,meneer u hoeft geen vuist meer te maken- maar anderen moeten domweg maar aannemen hoe je eraan toe bent. Er blijft altijd afstand bestaan. Woolf: 'We kennen onze eigen ziel al niet eens, laat staan die van anderen. Mensen gaan niet hand in hand dezelfde lange weg.' De zwakste, pijnlijkste momenten in het eigen leven kunnen aanvoelen als het grootste, belangrijkste wat er is - maar het blijft uiteindelijk een strikt particuliere ervaring, zo'n lichaam als een dwangbuis van huid en botten, het eigen zelfbeeld dat wordt verstoord.
Regelmatig zeggen mensen mij: ach, bij jou merk ik niks, die ziekte valt toch wel mee? Maar ik hoef maar een foto van mezelf te zien en ik voel direct weer hoe mijn lichaam er op dat moment voor stond, hoeveel pijn ik had, of ik bang was, en welke medicatie ik in welke dosering gebruikte. Wijzen mijn wangen op prednison? Had ik last van alweer zo'n tijdelijk allesoverheersende bijwerking, hoe mager was mijn nek? Maandenlang meende ik ook nauwkeurig aan mijn schrijfwerk te kunnen zien wat ik nog voor en wat ik na mijn diagnose had bedacht. Preciezer: ik verkeerde in de veronderstelling dat ik sinds mijn ziekte opdook amper fatsoenlijke alinea's produceerde, alsof niet alleen mijn binnenste maar ook mijn brein ziek was verklaard.
Hoe daarmee om te gaan? Als patiënt, als schrijver? Vanuit dat licht bezien vond ik al die essays die aan Woolfs tekst zijn toegevoegd ondanks mijn kanttekeningen wel ontroerend, net als Vestdijks werk en vooral Woolfs schrijven zelf: dit is het werk van mensen op zoek naar grip, die taal proberen te geven aan iets wat zich woordeloos vanbinnen afspeelt en waarvoor geen logische verklaring valt te geven.
Woolf heeft gelijk: er vallen veel parallellen te trekken tussen ziek-zijn en schrijver-zijn. De afstand, de afzondering. Ikzelf was altijd al graag alleen, zo begon ik ook ooit met schrijven, maar sinds die diagnose verscheen kon ik soms niet anders. En na enkele maanden, toen ik al veel over ziek-zijn had gelezen en zelf aan mijn toestand gewend raakte, doorbrak ik mijn zelfopgelegde stilte. Voorzichtig, op de toon van een bekentenis, vertelde ik erover aan anderen. Toen ik een bevriende uitgever meldde dat ik chronisch ziek was, antwoordde hij: 'Daar zit een boek in.'
Dat was grappend bedoeld, als sneer naar de zware levensverhalen en expliciete ziekteverslagen waarmee kranteninterviews werden volgeplempt. Toch schoof ik vrij kort daarna mijn zoekende boekopzetjes terzijde, die kwamen me steeds geforceerder voor, en ik schreef een roman over een jongeman die leed aan mijn chronische ziekte. Natuurlijk moest ik aarzeling en ook gêne opzijzetten om dat te doen. Maar het luchtte algauw op om woorden te zoeken voor wat ik precies voelde, om rond deze plotloze staat van zijn alsnog een plot te bedenken. Opeens kreeg veel de zweem van nut: het telkens opnieuw fietsen naar het ziekenhuis, de oprispingen van buikpijn, het eindeloze wachten.
Die bevriende uitgever publiceerde het boek. In het persbericht vermeldden we doelbewust niets over mijn eigen ziekte - maar vanzelfsprekend draaide het bescheiden publieke leven van de roman daar toch goeddeels om. Na de eerste diagnose, in de intimiteit van de ziekenhuiskamer, verzorgde ik nu zelf een openbare diagnose. Van tevoren had ik een paar zinnetjes voorbereid om onder al te persoonlijke vragen uit te komen, en dat lukte meestal ook wel, al wist ik soms weinig te zeggen tegenover zieken die me mailden en duidelijk snakten naar een gesprekspartner of zelfs een publieke patiënt. Nog altijd is een van de eerste Google-suggesties achter mijn naam geen boektitel maar:ziekte.
Toen een fotograaf van het medische vakbladCrohnieklangskwam, introduceerde hij zichzelf met de zin: 'Ik heb het ook', en knipoogde samenzweerderig. Een week later kreeg ik zijn foto's toegestuurd, waarbij ik met vreemd felle flits was belicht. Om iets weg te moffelen of juist om me extra wit te laten zijn, had ik er in zijn ogen duidelijk ziek of te weinig ziek uitgezien?
HetAlgemeen Dagbladtoonde interesse om me naar aanleiding van mijn boek te spreken, maar wilde eerst zeker weten welke chronische ziekte ik had. Ik geneerde me toen ik al binnen een paar minuten terugmailde: 'CROHN'. Net of ik een bod uitbracht, mijn kwaal in ruil voor aandacht, mijn defect in de etalage,zie mij.
In de dagen erna probeerde ik me de redactievergadering op de krant voor te stellen:Crohn, hoe erg is dat nou eigenlijk?HetAlgemeen Dagbladliet niks meer horen. Niet ziek genoeg, leek me de conclusie. De journalist vanCrohniek- 'ik heb het niet', meldde ze ongevraagd - kwam wel nog langs voor een interviewtje. Bij het weggaan benadrukte ze dat ze één ding zo opvallend vond: ik gebruikte in het hele gesprek het woord 'ziekte' amper, ik had het steeds over mijn 'kwaal'. Ze vroeg of ik dat deed om de situatie voor mezelf behapbaarder te maken. Ze gebruikte de woorden 'een stukje acceptatie', zei: 'Onbewust probeer jij de ziekte weg te duwen. Ook door erover te schrijven.'
Was dat zo? Volgens mij niet. Maar zoals de taal van de arts in het ziekenhuis mij jaren geleden opeens ziek had gemaakt, zo probeerde ik de aandoening nu met woorden te beteugelen. Dat probeer ik natuurlijk nog steeds, ook met een stuk als dit, ook nu ik de mazzel heb dat mijn lichaam dankzij de juiste medicatie meestal prima meewerkt - en hetzelfde probeerden Woolf en al die essayisten over ziekte. Schrijven is een manier om te ordenen, om grip te krijgen op deze ongenode gast die bij binnenkomst alvast aankondigde dat hij nooit meer zal vertrekken.
Bij een heruitgave alsOver ziek zijnis het altijd de vraag waarom het precies nu opnieuw wordt gepubliceerd. Sinds Woolfs essay is er uiteraard het nodige veranderd in de medische wereld: diagnoses zijn ontdekt, medicijnen uitgevonden, technieken verfijnd, taboes doorbroken, en de invloed van wat de farmaceutische industrie wordt genoemd is drastisch toegenomen. Maar wat vooral opvalt: ondanks Vestdijks voorspelling is er eigenlijk niets fundamenteel veranderd aan de ervaring van het ziek-zijn die Woolf beschrijft, of aan het lexicon over ziekte. Het aantal chronisch patiënten groeit al jaren, de medische zorg staat op allerlei niveaus onder druk. Vanuit fysiek isolement zoekt Woolf te midden van dat wankele terrein naar woorden en verhalen - en uiteindelijk verruimt die minieme actieradius haar blik ook, schrijft ze. Ook daarin schuilt de waarde van haar essay: de troost die erin besloten ligt. Chronische ziekte gaat in haar woorden 'samen met kinderlijke openhartigheid', en als ligger ziet ze meer dan toen ze voortdurend bewoog. Meer van de raadselachtigheid die haar overal omringt, meer van de buitenwereld die zo onbekommerd haast blijft maken terwijl zij zelf soms geen stap meer kan zetten.
VCG Wilson / Corbis / Getty Images | Edward Hopper, S ummer Interior, 1909. Olieverf op canvas, 60,96 x 73,66 cm