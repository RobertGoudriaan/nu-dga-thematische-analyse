Geen streep onder de Scheisse Idfa The Propagandist & Riefenstahl

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
31 oktober 2024
Leni Riefenstahl en de Nederlandse cineast Jan Teunissen waren bezeten van filmen en maakten zonder scrupules propaganda voor de nazi's. In twee onthullende documentaires vertonen zij achteraf geen spijt.
'Elke film heeft eenboodschap, in dit geval betrof het een nationaal-socialistische', zegt Jan Teunissen (1898-1975). Zijn geaffecteerde, autoritaire stemgeluid op de bandrecorder klinkt als een echo uit een andere tijd. Hij praat tegen historicus Rolf Schuursma, die zich begin jaren zestig verdiept in de vraag wat iemand dreef om het nazisme te omarmen en voor zijn onderzoek de methodiek vanoral historygebruikt.
Teunissen vertelt zonder schaamte, eerder nonchalant pochend, over hoe hij opklom tot de machtigste man in de Nederlandse filmindustrie tijdens de Tweede Wereldoorlog. 'De film-tsaar', noemt hij zichzelf met onverholen trots. Hij bepaalde wat er in de bioscoop kwam. Het beeld dat Mussert wilde geven aan het volk is voornamelijk van Teunissen afkomstig.
In de documentaireThe Propagandistbrengt regisseur Luuk Bouwman dit duistere verleden weer tot leven. Naast het interview met Teunissen zijn er telefoongesprekken met zijn medewerkers te horen, die filmhistoricus Egbert Barten in de jaren tachtig met een taperecorder opnam. De meesten willen er niet over praten. 'Het doet er niet meer toe' of 'geen oude koeien uit de sloot halen'. Een van hen vreest overduidelijk voor zijn goede reputatie bij de tv.
Degenen die Barten wel weet te strikken relativeren in tegenstelling tot Teunissen hun werk met banale argumenten. 'Bedenk wel, er waren weinig banen in de oorlog.' Of: 'Ik moest die troep maken, ik voerde slechts opdrachten uit. Als ik poep had moeten filmen, had ik dat ook gedaan. De regisseur is toch de baas, niet waar.' Net zoals topnazi's achteraf hun daden legitimeerden met'Befehl ist Befehl'.
Bouwman switcht soepel tussen heden en verleden. Historicus Schuursma geeft in zijn werkkamer zo nu en dan commentaar, staart naar een pasfoto van Teunissen - een kale, dikke kop - uit 1964 en zegt: 'Je ziet niks aan hem. Maar ik weet ook niet hoe een fascist eruitziet.' Duikt Bouwman terug in de tijd, dan boort hij het rijke archiefmateriaal aan. Als Teunissen zijn levensverhaal vertelt, glijden oude filmbeelden voorbij.
Flarden van zijn amateurfilms van zijn privéleven, van zijn professionele documentairesPierementenVrijdagavondover het vieren van sabbat begin jaren dertig in Amsterdam. Teunissen vertelt dat door deze bioscoopfilm veel joden zich bekeerden tot het orthodoxe geloof. De ironie ervan ontgaat hem totaal, hij koppelt het niet aan het effect van zijn latere propagandafilms met titels alsHou zee!ofDe nieuwe tijd breekt baan.
Vormtechnisch doen zeenigszins denken aan de propagandafilms van de Duitse cineast Leni Riefenstahl (1902-2003). Een scherp contrast tussen licht en donker, de camera zoomt van onderaf in op frisse, blonde burgers. Maar terwijl Riefenstahl in haar nazifilms, zoalsDer Sieg des Glaubens,Triumph des Willens, Tag der Freiheit: Unsere WehrmachtenOlympia,een beeld neerzet van een machtig, heroïsch rijk, toont Teunissen een land van water, hardwerkende boeren, draaiende molens, olijke kinderen op klompjes. 'Het Nederlandse vee is het melkrijkste ras ter wereld, niet alleen het mannelijk maar ook het vrouwelijk fokmateriaal moet van de beste kwaliteit zijn', zegt een voice-over in een van zijn films. Ondertussen trekt een boerin op een krukje aan de uiers van een koe. Arbeiders vinden in de natuur plotseling een steen met een hakenkruis. Opgewonden wordt verteld over de bedreigingen van dit mooie landje. Je ziet ontaarde kunst van zwarte jazzmuziek en abstracte kunstenaars. Mussert orerend in een zaaltje, stoeiende jongens van de Nationale Jeugdstorm met ontbloot bovenlijf, een atletiekwedstrijd met als hoofdprijs een portret van Hitler.
De fragmenten worden afgewisseld met foto's van Teunissen in SS-uniform naast Rauter en Seyss-Inquart, of tijdens een bezoek van een Nederlandse delegatie aan het ministerie van Propaganda in Berlijn waar hij Himmler, Goebbels en Riefenstahl ontmoet. 'Zij keek een beetje scheel', zegt Teunissen droogjes. Goebbels vond hij een 'vriendelijke, aimabele man. Een verdomd goede propagandist, verduiveld knap.' Ze waren 'goed samen' en hij bezocht met hem het oostfront. Het was er volgens hem ijskoud.
Het is een onthullend portret van een man die gek genoeg onbekend bleef buiten de wereld van geschiedkundigen en filmwetenschappers. Misschien omdat hij altijd letterlijk achter de coulissen stond van het naziregime - de persoon achter de propagandafilms in de bioscoop zag niemand. Bovendien was tot diep in de jaren zestig binnen het dominante discours over 'onze verzetshelden' weinig ruimte voor een publiekelijk terugblikken op de rol van daders en het lot van de slachtoffers. Daarom isThe Propagandistvan historische en historiografische betekenis.
Maar het is vooral boeiend om een kijkje te krijgen in de ziel van iemand die rücksichtslos bijdroeg aan een wreed bewind. Voor het geld hoefde Teunissen het niet te doen, als zoon van een steenrijke vader, die antiquair, grootaandeelhouder in Philips en Shell en vastgoedboer van de halve binnenstad van Den Haag was. Hij maakt niet de indruk een overtuigd nazi te zijn, eerder een rasopportunist die handig de zaakjes voor zichzelf regelde. Blind ambitieus; hij wilde een beroemde speelfilmregisseur worden. Tegen een van zijn medewerkers had hij gezegd: 'Ik wil meer macht krijgen zodat de Nederlandse film van de grond kan komen, dat kan alleen als ik binnen de nsb een sterke positie opbouw.'
Psychologisch komt zijn foute keuze neer op een combinatie van ijdelheid, eigenbelang én frustratie. Zijn eerste speelfilm over Willem van Oranje flopte, de pers hoonde Teunissen weg, en hij kon ontgoocheld slechts een plekje verwerven met schaar en lijm achter de montagetafel. Tegelijkertijd vluchtten na de machtsovername van Hitler in 1933 steeds meer joden van Duitsland naar Nederland, onder wie goede filmmakers, cameramannen en scriptschrijvers.
'Ze waren allemaal vriendjes van elkaar, er was dus een enorm gevaar dat een Nederlander nooit een kans kreeg', zegt hij nog altijd geïrriteerd. Dat zij eenvoudigweg beter waren dan hij, veel ervaring hadden in de geprofessionaliseerde filmwereld in Duitsland, zag hij niet. Een foto typeert zijn onvrede: op de filmset staat hij lullig in een hoekje terwijl joods-Duitse cameramannen en een regisseur bevlogen bezig zijn. Zijn naam bungelt op de aftiteling onderaan, na namen als Citroen en Tak.
Enkele jaren later greep hij zijn kans. Na de 'eerste schok van het geweld', mei 1940, besloot hij voor de nieuwe machthebbers te gaan werken. 'Ach, na enige tijd ga je het toch anders zien, zoals zestig procent van de Nederlandse bevolking na de capitulatie deed: accepteren en aanpassen', zegt Teunissen. 'Een oerinstinct, je kijkt op tegen de overwinnaar.'
Hij richtte in zijn eigen stadspaleisje aan de Haagse Lange Voorhout 62 een studio in, nam 'goeie' mensen aan, werd lid van de nsb, de Kultuurkamer, hoofd van de bioscoopbond, voorzitter van de filmkeuring, hoofd filmdienst van de SS, WA, Jeugdstorm, landbouwafdeling nsb. De macht lonkte, en hij genoot ervan. Van zijn concurrenten had hij geen last meer, die waren verdwenen, samen met tienduizenden lotgenoten.
The Propagandist gaat inop de betekenis van propagandafilms en wat de grenzen tussen documentaire en propaganda zijn. Er wordt gerefereerd aan een speech van Goebbels: 'Film is geen kunst voor een paar duizend ontwikkelde mensen, het is voor alle mensen, het volk. Film doet geen beroep op het verstand, maar op het instinct. De ware propagandist moet thuis zijn in de ziel van de mensen, en de beste propaganda werkt onzichtbaar. De boodschap dringt door zonder dat het publiek er iets van meekrijgt, op het moment dat mensen zich bewust worden van de propaganda, wordt het ineffectief.'
Teunissen geeft aan wat hij nastreefde: de onbekendheid met eigen ras en stam opheffen. Eenvoudige, eerlijke burgers een goed gevoel geven over zichzelf. Bloed en bodem. Het roemrijke verleden van Holland.
'Had u verantwoordelijkheid als filmmaker?' vraagt een journalist in de jaren zeventig op de Duitse tv aan Leni Riefenstahl. Een dame op leeftijd, nog altijd knap, in een paars broekpak. 'Hoe kon ik die hebben, negentig procent van het volk was door hem begeesterd? Moest ik daar dan in mijn eentje tegen strijden? Ik wilde gewoon films maken!' antwoordt ze geprikkeld. Zij kreeg van Goebbels de vrije hand om het volk te bespelen. Wat de boodschap daarvan was? Ze aarzelt niet. 'Hitler is onze garantie op vrede en arbeid. Zeker geen antisemitisme.'
Net als Teunissen ontkent zij categorisch haar rol in het verspreiden van een giftige ideologie, zo maakt de Duitse regisseur Andres Veiel in de documentaireRiefenstahlduidelijk. Zijn methodiek is hetzelfde als die van Bouwman. Ook hij doet onderzoek naar haar aspiraties via allerlei bronnen: officiële documenten brieven, privéfilms, foto's, haar biografie, films en uitspraken uit de vele interviews in de jaren zeventig, tachtig en als laatste 2000. Een deel daarvan is nooit eerder vertoond.
Beide regisseurs benaderen hun onderwerp als een wetenschapper, maar Veiel kleurt haar levensverhaal in op details - zij is immers niet bepaald in vergetelheid geraakt - en ontrafelt de ambivalente receptie van Riefenstahl in het naoorlogse Duitsland. Terwijl Teunissen drie jaar tuchtkamp kreeg, werd zij vrijgesproken, omdat zij nooit lid van de nsdap was geweest. Daarna kon ze weer aan de slag, als fotograaf. Maar ze kwam er zeker niet zomaar mee weg, met haar verleden.
Door haar nauwe bandenmet de absolute nazitop blijft Riefenstahl fascineren. Bovenal waren haar films indertijd sensationeel, en gelden die nog steeds stilistisch als briljant en baanbrekend, te vergelijken met het avantgardistische werk van Sergej Eisenstein in de Sovjet-Unie - ook hij hemelde het volk op, maar dan vanuit een andere ideologie. Teunissen kon daar absoluut niet aan tippen.
Bij de Rijkspartijdag in Neurenberg (1935) maakte Riefenstahl gebruik van dertig cameramannen op verschillende posities om zo de strakke rijen marcherende soldaten met eromheen een immense'Heil Hitler, Sieg Heil'-roepende volksmassa vast te leggen in dynamische, geometrische vormen. Hitler stond op eenzame hoogte te brullen. Tijdens de Olympische Spelen in Berlijn (1936) isoleerde de camera atleten en schoonzwemmers op zo'n manier dat het kunst leek. Het beeld paste in deKörperkultur,de cultus van het superieure Arische ras, van perfecte lichamen met een zuivere ziel.
Ze zegt in een interview dat ze net zo goed gebiologeerd raakte door de Amerikaanse zwarte atleet Jesse Owens, die toen het wereldrecord sprinten liep. 'Zijn lichaam, hoe hij bewoog', zegt ze bewonderend. Hetzelfde commentaar geeft zij op haar project in Soedan, eind jaren zestig, waar zij samen met haar veertig jaar jongere, grote liefde Horst Kettner maandenlang in de bushbush leefde tussen de Noeba en die - weer artistiek onconventioneel - fotografeerde. Het ging haar om de pure schoonheid.
Naar het succes van deze gepubliceerde foto's haalde de Amerikaanse schrijfster Susan Sontag in een essay over het 'fascinerende fascisme' hard uit; zij zag een verband tussen het in beeld brengen van de primitieve Afrikaanse stam en van de ideale witte lichamen: beide bewieroken volgens Sontag rassen.
Hoe Riefenstahl zichzelf zag? Als een kunstenaar, esthetiek hield ze strikt gescheiden van ethiek. 'Ik leefde zo intensief en gepassioneerd dat er voor het reële leven, voor politiek, geen plaats was', zegt ze in een interview. 'Maar u maakte films voor Hitler', zegt de interviewer. 'Als Roosevelt of Stalin me dat had gevraagd, had ik ook mijn best gedaan. Op het moment dat ik een camera zie, zie ik voor me hoe het moet gaan worden.' Ze leed aan het faustiaanse dilemma, zoals Klaus Mann in 1936 beschrijft in zijn roman: Mephisto kon alleen een succesvolle carrière als acteur opbouwen door te heulen met de fascisten en de moraal uit te schakelen.
Riefenstahl heeft er nade oorlog alles aan gedaan om de mythe van de apolitieke kunstenaar in stand te houden. Ze schreef tien jaar aan haar biografie waarin ze de ongewenste gebeurtenissen retoucheerde. Toen een journalist haar vroeg naar haar vriendschap met Hitler kreeg ze een onpeilbare blik in haar ogen. 'Toen ik hem voor het eerst hoorde spreken voor een massa, kreeg ik rillingen, ik werd bevangen door zijn magie', zei ze. Hun hartelijke band is in de documentaire te zien op foto's.
Goebbels was voor haar méér dan een vriendelijke man, en dat is een van die 'details' waar Veiel dieper op ingaat. Riefenstahl trachtte na de oorlog haar seksuele relatie met Goebbels, een vrouwenverslinder, te verdoezelen. Nee hoor, ze viel niet op hem, niet haar type. In een nooit eerder vertoond fragment van een interview bij haar thuis verspreekt ze zich: 'Hitler had geen idee wat er tussen ons speelde, de affaire die ik met hem had.' De interviewer vraagt door: 'Hoor ik het goed, een affaire?' Ze wordt woedend, staat op, krijst: 'Nee, nee, nee, dat klopt niet!' Ze eist van de interviewer haar uitspraak eruit te knippen. Je ziet opeens een stampvoetend kreng. Haar ware gezicht.
Dit gedrag vertoont ze steevast wanneer journalisten haar het vuur aan de schenen leggen. Ze wendt haar hoofd af, gaat de boel regisseren en grof ratelen. 'Natuurlijk wist ik niks van de concentratiekampen! Ik kende alleen de naam Dachau, daar zaten spionnen.' Wat er gebeurde met de ruim vijftig Poolse 'zigeuner'-kinderen die ze in 1942 inzette als figuranten voor haar filmTiefland(die pas in 1954 verscheen)? 'Geen idee', zegt ze. Veiel toont documenten waaruit blijkt dat de kinderen bijna allemaal zijn vergast in Auschwitz.
In een interview beweert ze dat ze al eind 1939 stopt met filmen, na de invasie in Polen, en ze zich terugtrekt in de bergen met haar nieuwe liefde, Hans-Peter Jacob, een hoge piet bij de Wehrmacht. De reden was volgens haar dat ze bij opnames voor een nieuwe film in het Poolse stadje Konskie 'geconfronteerd werd met de verschrikkelijke oorlog'. Mompelend heeft ze het over dode soldaten. Maar op een opgedoken archieffoto zie je haar met afschuw kijken naar de executie van 22 Poolse joden - die stonden haar op de achtergrond van de filmset in de weg. In de jaren zeventig probeerde zij eenSchlussstrich- het Duitse equivalent van 'geen oude koeien uit de sloot halen' - te zetten achter de discussie over haar bruine verleden. Een cruciaal moment in de documentaire is een tv-uitzending in 1976 van een interview met haar en een Duitse vrouw die zich in de oorlog had verzet. Ze krijgen ruzie, Riefenstahl begint te hameren 'dat we het niet konden weten, de gaskamers en zo'.
Na afloop krijgt ze honderden steunbetuigingen, brieven, bloemen, telefoontjes, van kijkers voor haar 'moedige optreden'. Ze had gelijk, we wisten het niet, het oprakelen van al dieScheißeheeft geen nut. In die zin fungeerde Riefenstahl als aanjager van een maatschappelijke discussie in Duitsland, die voorzichtig op gang kwam maar waar tot ver in de jaren tachtig geen ruimte voor bleek. Er heerste een collectieve verdringing, te pijnlijk om het enthousiasme voor Hitler onder ogen te zien. Er moest een streep onder.
De documentaireRiefenstahlis 'lekker' en spannend door het complexe karakter van de hoofdpersoon, gevormd in haar jeugd. Ze groeide op in een kleinburgerlijk milieu en kreeg een typisch Duitse opvoeding: geen affectie en prestatiegericht. Vader Alfred sloeg haar in elkaar toen ze chocolade had gepikt, smeet haar als vijfjarig kind in een meertje om te leren zwemmen waarbij ze bijna onder zijn ogen verdronk. Moeder Bertha pushte haar beeldschone dochter tot het ontwikkelen van haar talent. Ze ging dansen en acteren - te zien in betoverende fragmenten uitDer heilige BergenDas blaue Licht.Je beseft ook hoe extreem stoer ze was, behalve zwemmen kon ze roeien, skiën en bergbeklimmen. Op de set altijd tussen de mannen. 'Hoe kijkt u terug op uw leven?' vraagt een journalist. Ze peinst: 'Mijn leven was hard maar ook rijk. Ik zou het overdoen, maar ik heb veel fouten gemaakt.' Ze betreurde het dat ze in het Derde Rijk had geleefd.
The PropagandistenRiefenstahlvullen elkaar aan. Teunissen en Riefenstahl waren bezeten van filmen en ontbrak het aan kritische zelfreflectie. Zij kwam tot grote hoogte vóór de oorlog, en mede door haar overweldigende propagandafilms ging in het Derde Rijk de geest uit de fles. Hij greep juist zijn kans tijdens de oorlog. Beide films verschijnen niet voor niets nu, in een tijd waarin mensen met nepnieuws worden gemanipuleerd, leugens en feiten niet van elkaar te onderscheiden zijn. Alleen is nu een niet-neutrale boodschap geraffineerder verstopt dan toen. De meerderheid zal het giftige effect niet beseffen.
Everett / ANP | Leni Riefenstahl op de filmset, 1954