Franse bisschoppen worden beschuldigd van misbruik

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
17 november 2022
Lourdes -'Mijn verwerpelijke gedrag heeft zware en blijvende gevolgen voor deze persoon gehad', schreef kardinaal Jean-Pierre Ricard (1944) in een verklaring, waarna hij vergeving vroeg aan het veertienjarig meisje waar hij zich als priester in Marseille 35 jaar geleden aan had vergrepen.
Zijn mea culpa werd afgelopen week voorgelezen tijdens de halfjaarlijkse bisschoppenconferentie in Lourdes. In de stad waar in 1858 de maagd Maria, 'de onbevlekt ontvangene', aan de astmatische Bernadette Soubirous zou zijn verschenen en sindsdien miljoenen mensen heil zoeken in het bronwater waarin de ziekelijke Bernadette genezing had gevonden, trok de kerk opnieuw het boetekleed aan. Het vorig jaar verschenen explosieve rapport waarin werd aangetoond dat tussen 1950 en 2020 ruim tweehonderdduizend minderjarigen in Frankrijk het slachtoffer zijn geworden van seksueel misbruik door katholieke geestelijken had immers te weinig effect gehad.
Ook het celibaat blijft wringen. Vorige maand kwam naar buiten dat bisschop Michel Santier, die eerder om gezondheidsredenen met emeritaat was gegaan, in werkelijkheid zijn ontslagbrief aan de paus schreef na een aanklacht wegens 'geestelijk misbruik dat leidde tot voyeurisme bij twee volwassen mannen' in de jaren negentig van de vorige eeuw. Kort gezegd: na iedere opgebiechte zonde waren de heren verzocht een kledingstuk uit te trekken waarna bij het ultieme slot absolutie volgde.
Woedende gelovigen demonstreerden eind oktober voor de Notre-Dame in Parijs en in verschillende andere grote steden tegen de aanhoudende doofpotcultuur binnen de kerk onder het motto: 'Zet de vuilnisbakken buiten!'
In een uiterste poging tot transparantie maakte voorzitter Éric de Moulins-Beaufort, aartsbisschop van Reims, tijdens de opening van de conferentie in Lourdes bekend dat er naast de misbruikzaak van het veertienjarig meisje door kardinaal Jean-Pierre Ricard inmiddels ook justitiële onderzoeken lopen wegens misbruik van minderjarigen dan wel volwassenen tegen in totaal liefst elf Franse bisschoppen of voormalige bisschoppen. Hij voegde eraan toe dat de geestelijken reeds in staat van beschuldiging zijn gesteld door de Franse justitie dan wel een tuchtprocedure door de kerk zullen ondergaan.
Kardinaal Ricard, die sinds 2019 met pensioen is, beloofde in zijn schriftelijke biecht zich 'enige tijd terug te trekken in gebed'. Of Ricard zijn functie als voorzitter van de commissie die belast is met zaken van seksueel geweld binnen de kerk tegen minderjarigen zal blijven waarnemen, werd niet bekendgemaakt.