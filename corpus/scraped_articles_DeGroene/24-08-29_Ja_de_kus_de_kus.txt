Ja, de kus, de kus

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
29 augustus 2024
Sanne treurt over de breuk met Dunya.'Ze werd weer bevangen door verdriet dat het zo ver gekomen was.' Ze is na wat omzwervingen verhuisd, woont nu buiten en moet nog wennen aan alleen zijn. Haar vrienden proberen haar te troosten, maar het helpt niet. Een nieuwe relatie wil ze niet. Ze gaat naar een tuincentrum in de buurt, ze heeft een tuintje en is op zoek naar tuinboontoppen. Ze gaat op een bankje zitten en dan dit: 'Sanne keek op en voor haar stond een vrouw, een prachtige vrouw.' Dit is Luus. Er volgt een flirterig gesprek, of vergist ze zich?
De rest ontplooit zich in dit warmbloedige verhaal volgens de regels van de kunst van het liefdesboek. Tegenwoordig ben ik er een kenner van en ik merkte tot mijn opluchting dat ook Van Marissing het genre op haar duimpje kent. De eerste verwarrende ontmoeting, de duizeling, de ontkenning, een nadere ontmoeting, ineens kussen, dan het idee dat alles op een vergissing berust, de oude liefde probeert ertussen te komen, het toenemend verlangen, de vrijpartij, het misverstand over de intenties en dan, alweer tot mijn grote opluchting, het gelukkige einde. Laatste zin: 'Ze keken elkaar aan, glimlachten en kusten elkaar.' Ja, de kus, de kus, zo hoort het en niet anders.
De uitgever van deze roman deed geen moeite het mooier te maken dan het is. 'Velvet Pulpature' staat op het titelblad, dit is geen literatuur maar pulp, pulpatuur. Ironie natuurlijk, want waarom precies zou dit geen literatuur mogen zijn? Laten we hier maar over ophouden. Van Marissing maakte er in ieder geval geen probleem van, ze zet de stijl en de traditie van dit genre ongegeneerd in om een fijn verhaal van de grond te krijgen. Zonder ironische terzijdes of wegwerpende tussenstukjes.
Maar ze wijkt ook af. Ze maakte gebruik van gegevens uit haar vorige werk. In haar laatste roman(Onze kinderen,2022) speelt een verbroken relatie een belangrijke rol. Ook daarin het wantrouwen tegen een nieuwe relatie en het diepgevoelde wantrouwen tegen liefde in het algemeen. Mag een nieuwe liefde wel bloeien? Of mag je maar één keer gelukkig zijn? Goeie vragen en inOntkiemende liefdewordt de depressie overwonnen. Van Marissing werkt in haar andere (meer literaire?) werk met vertellende zwijgzaamheid, met stilte, met niet uitgesproken emoties. Geen opgeklopte zelfmedelijdende gevoelsuitbarstingen, maar beschrijvingen van wat mensen zeggen, wat er gebeurt en wat er te zien is. Zo probeert ze bij haar lezers emoties op te roepen. Zwijgen op zich is voor haar een statement. Ze doet niet aan gevoelsbeschrijvingen, zoals in dit genre gebruikelijk is. Een zin als 'ze voelde zich de laatste tijd eenzaam' tref je bij haar niet aan.
Het tuincentrum speelt een centrale, symbolische, erotische rol. De tuin als plaats en metafoor van liefde, waar bloemen bloeien en planten groeien en bijen hun mooie taak in de vruchtbaarheid-cyclus vervullen. Na de ontmoeting met Luus laat de schrijfster Sanne dit denken: 'Het leek alsof de tuin veranderd was in de afgelopen vijf dagen. De aardbeien die het afgelopen weekend nog groen waren geweest, hadden nu een rode glans en de kroppen sla leken groter en voller.' Ik kreeg er zelf erotische gevoelens van. Dit werkt dus perfect, wat een mooie vondst!
Helemaal mooi wordt het als de twee vrouwen op een regenachtige dag ook nog in de aarde beginnen te wroeten. Luus laat Sanne aan aarde ruiken: 'Een volle, vochtige geur. Met haar hand zocht ze houvast op de grond want ze voelde een lichte duizeling.' En daarna de eerste voorzichtige kus en de strelingen. Dan zegt Sanne: 'Ik vroeg me al af of je me echt alleen die snijbiet wilde laten zien.' Ik zat erbij te glimlachen: snijbiet en erotiek, die Van Marissing weet hoe je dit aan moet pakken. En even verderop als klap op de erotische vuurpijl, zegt Luus: 'Kom, we gaan naar binnen, het is hier nu wel erg nat aan het worden.'
Afwijkend van het genre is het debat dat Van Marissing Sanne met Luus laat voeren over het eeuwige huwelijk. In verreweg de meeste liefdesboeken is de slotkus de bezegeling van eeuwige wederzijdse liefde en trouw. Maar Sanne wil zich niet meer laten verleiden tot dit soort plechtige niks-verklaringen. Ze wil een relatie, een fijne relatie, maar eentje zonder eeuwigheidsverplichtingen. Ze wil haar veroverde vrijheid na haar breuk met Dunya niet kwijt. Ze aarzelt een relatie met Luus aan te gaan, hoe gelukkig ze zich ook bij haar voelt. Luus accepteert dit volmondig en volhartig. Ze vatten hun verhouding op als een experiment: 'Oké, laten we dat proberen, ik wil jou ook graag zien, in een vrije vorm.' Dat 'vrije vorm' vond ik wel raar geformuleerd, maar de bedoeling is duidelijk. Waarom zou je niet steeds opnieuw van een nieuwe relatie hoge verwachtingen mogen koesteren? Volgens veel verdedigers van het genre, onder wie ik, gaat het daar om in deze literatuur en Renée van Marissing hield er met haar boek een warm pleidooi voor.
Luus laat Sanne aan aarde ruiken: 'Een volle, vochtige geur'
RENÉE VAN MARISSING Ontkiemende liefde Velvet Publishers, 111 blz. Bart Grietens | Snijbiet en erotiek, die Van Marissing weet hoe je dit aan moet pakken