De weg terug kwijt

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
14 november 2024
Ondanks het vele leed van de Native Americans die Tommy Orange in zijn tweede roman beschrijft, isDwalende sterreneen boek van hoop. Mét heerlijke personages.
Toen ik in de zomervan 2021 op bezoek was bij familie in Toronto viel het me op dat er bij veel huizen jurkjes voor de ramen hingen, kleine gekleurde kinderjurkjes. Mijn Canadese nicht legde me uit dat de jurken daar hingen om de ruim duizend kinderen te herdenken van wie de lichamen dat jaar waren gevonden in ongemarkeerde massagraven rondom een aantal van de beruchte 'Indian Residential Schools'. Van die kostscholen waren er honderden, zowel in Canada als in de VS. Inheemse kinderen werden, vaak met geweld, weggehaald bij hun families en ondergebracht op de instituten, waar ze gedwongen werden om als witte kinderen door het leven te gaan: ze kregen een Engelse naam (of soms alleen een nummer), mochten geennativekleren meer dragen en hun eigen taal niet meer spreken, ze werden mishandeld, seksueel misbruikt, tewerkgesteld, uitgehongerd. Veel ouders zagen hun kinderen nooit meer terug, duizenden leerlingen overleefden hun verblijf op een kostschool niet.
Dat het systematisch uitroeien van de oorspronkelijke bevolking van Noord-Amerika de grootste genocide in de geschiedenis van de mensheid betekent mag inmiddels bekend verondersteld worden, maar voor de culturele genocide die daarna kwam is veel minder aandacht. 'Dood de indiaan, red de mens' was het devies, in de hoop dat de gedwongen assimilatie nette, westerse individuen van Native Americans zou maken, die zich niet meer zouden identificeren met hun stam maar met de Amerikaanse Republiek. Dat uitwissen van de stammenidentiteit begint al met de denigrerende verzamelnaam 'indiaan', die de honderden compleet verschillende inheemse volkeren - elk met hun eigen taal, hun eigen gebruiken, hun eigen geschiedenis - op één hoop gooit onder een noemer gebaseerd op een navigatiefout.
Bijna elk hedendaags Native gezin in de VS heeft te maken gehad met het kostschoolsysteem en toch is dit niet iets waarover Amerikaanse kinderen leren op school. Voor veel mensen is de overheersende associatie met Natives nog altijd clichématig, stereotiep - cowboytje en indiaantje spelen. De moderne, stedelijke Native American is vrijwel onzichtbaar.
Tegen deze onzichtbaarheid strijdt de Amerikaanse schrijver Tommy Orange, zelf lid van de Cheyenne- en Arapaho-stammen. Zijn eerste boek was de alom bejubelde bestsellerThere There(2018, vertaald alsEr is geen daar daar),dat zowel voor de Pulitzer als de Booker Prize genomineerd werd en door de Ierse schrijver Colm Tóibín inThe New York Timeswerd vergeleken met Chaucer en Faulkner. InThere Therevolgen we twaalf personages uit Oakland, Californië die zich allemaal voorbereiden op de jaarlijkse Oakland Powwow, een traditionele ceremonie waar gedanst, gezongen en feestgevierd wordt. Veel van de hoofdpersonen worstelen met armoede, werkloosheid, verslaving, depressie, zwaarlijvigheid. De powwow eindigt in een gewelddadig drama, waarbij een van de hoofdpersonen - de puber Orvil Red Feather - per ongeluk wordt neergeschoten.
Orange's nieuwe roman,Dwalende sterren,eveneens een onmiddellijke bestseller, speelt zich af in hetzelfde milieu alsThere Thereen onderzoekt de oorzaken van de problemen waar veel van de hoofdpersonen in dat boek mee kampen. Waarom hebben zoveel moderne Native Americans moeite hun hoofd boven water te houden? Waarom zijn ze zo vaak verslaafd aan drugs en alcohol? Waarom plegen ze vaker zelfmoord of belanden ze in de criminaliteit? Dat is niet een geval van slechte genen maar, laat Orange zien, kan rechtstreeks worden teruggevoerd op de culturele genocide die de Residential Schools tot stand hoopten te brengen.
Dwalende sterrenonderzoekt de manieren waarop de kostscholen doorwerken in het moderne leven van Native families aan de hand van de leden van twee met elkaar verweven clans, de Bear Shields en de Red Feathers, van wie de voorouders voormalige kostschoolleerlingen waren. Op die manier omvouwt de roman als het ware zijn voorganger:Dwalende sterrenfungeert deels als prequel, deels als sequel vanThere There.
Na een korte proloog waarin de gruwelijke geschiedenis van de kolonisatie van Amerika en de daaropvolgende vernietiging van inheemse culturen wordt geschetst, volgen drie delen. Het eerste deel vertelt over de voorouders van de Bear Shields en de Red Feathers; het tweede en derde deel spelen zich af in de moderne tijd en gaan verder waarThere Thereophield: met de gevolgen van de Oakland Powwow en de lotgevallen van Orvil Red Feather en zijn familieleden.
Dwalende sterrenopent met Orvils verre voorvader, Jude Star, die als kind de Sand Creek Massacre uit 1864 overleefde. Bij dit bloedbad werden honderden leden van de Cheyenne-stam, veelal vrouwen en kinderen, afgeslacht door het Amerikaanse leger. Jude Star ontsnapt, zwerft jarenlang door de wildernis, om uiteindelijk opgepakt te worden door het leger. Hij wordt veroordeeld voor misdaden die andere Cheyennes gepleegd zouden hebben en naar een gevangenisfort in Florida gestuurd. Daar zit hij drie jaar vast. Zijn lange vlechten worden afgeknipt, hij moet Engels leren, christen worden en een militair uniform dragen - hetzelfde uniform dat de soldaten droegen die Stars familie uitmoordden bij Sand Creek.
De opzichter van de gevangenis is Richard Henry Pratt, een voormalige militair wiens onderwijsfilosofie nauwelijks te prefereren klinkt boven de verdrinkingsdood: 'Binnen de Indiaanse beschaving ben ik een baptist, omdat ik geloof in het onderdompelen van de Indianen in onze beschaving, en ze dan net zo lang eronder houden tot ze volledig doorweekt zijn.' Later sticht Pratt in een oude legerbarak in Pennsylvania de Carlisle Indian Industrial School, de eerste van zijn soort in de VS. Pratt is de grote schurk in Orange's roman en daarom is het bijzonder dat hij hem van binnenuit laat zien, zonder hem te veroordelen.'Pratt was not the worst of the people around at the time',zegt Orange in een interview metThe Guardian. 'He was doing his best to try to figure out how to allow that these people survive in some way.'Als het alternatief uitmoorden is ('de enige goede indiaan is een dode indiaan', zei president Theodore Roosevelt, ontvanger van de Nobelprijs voor Vrede in 1906), valt gedwongen assimilatie nog wel mee.
Jaren later wordt Stars zoon Charles naar Pratts Carlisle School gestuurd. In de proloog vanDwalende sterrenlezen we dat 'Indiaanse kinderen op kostscholen dezelfde kans hadden om te sterven als soldaten in een van de wereldoorlogen', en Charles komt inderdaad net zo gebroken uit Carlisle als een getraumatiseerde oorlogsveteraan. De school heeft hem 'van zichzelf weggevoerd en hem achtergelaten op een plek vanwaar hij de weg terug niet meer kon vinden'. Hij raakt verslaafd aan de laudanum en sterft jong, na een mislukte overval.
Ook zijn nabestaanden hebben moeite de weg terug te vinden, naar hun tradities, hun rituelen, naar iets wat hun houvast kan geven in de moderne wereld, in een land dat liever had gezien dat ze waren verdwenen. Over een vriend van Orvil lezen we dat hij de 'kennis van zijn Native American achtergrond voor zich uit hield, als een lege kom'. Dit is een prachtig beeld en geldt eigenlijk voor alle personages in de roman. Allemaal torsen ze een loodzware leegte met zich mee. Orvil en zijn broers, Lony en Loother, weten zo weinig over hun stam dat ze hun heil op het internet zoeken. Lony leest op Google dat Cheyenne 'het snijvolk' betekent. Hij verzint een ritueel waarbij hij in zijn armen snijdt en het bloed begraaft in de achtertuin, een manier om de last van het Native-zijn draaglijk te maken. Orvil leert zichzelf powwow-dansen via YouTube en mijmert 'hoe vaag het was dat zulke belangrijke dingen op het internet te vinden waren, hoe iedereen, zeg maar, heilige of religieuze of gewoon belangrijke dingen van het internet kon halen, en of het internet daardoor ook niet een soort van heilig of religieus of belangrijk was'.
Geen wonder dat zoveel mensen in deze familie hun heil zoeken bij alcohol, pillen, heroïne. Het is zowel een vlucht uit de werkelijkheid, een manier om te vergeten wat hun is aangedaan, als een manier om de verlamming waar ze door de vele intergenerationele trauma's aan lijden te genezen. 'Mijn medicijn' noemt Orvils moeder de heroïne. Orvil zelf legt uit hoe drugs hem helpen méér te voelen: 'Hij voelde op manieren die hij zichzelf nooit eerder had toegestaan. De pijnstillers maakten dat hij dapper en vol zelfvertrouwen was, alsof hij kon voelen wat hij daarvoor verstopt had gehouden.' Drugs geven hem het gevoel van waardigheid, waarvoor hij in een andere wereld uit zijn cultuur had kunnen putten.
Zo klinkt het misschien alsof dit een topzware roman is, maar ook al beschrijft Orange veel pijn, echt deprimerend wordt het nooit. Dat komt voornamelijk door de hechte band tussen de drie Red Feather-broers. Orvil, Lony en Loother zijn heerlijke personages. Ze zijn slim, gevoelig, geestig, ingewikkeld en koesteren een onverwoestbare liefde voor elkaar. Dat ze ondanks hun achtergrond - ze worden verslaafd aan de heroïne geboren, om maar wat te noemen - in staat zijn tot zo'n warme en onbaatzuchtige relatie met elkaar getuigt van enorme veerkracht. 'Wat de stam overkomt, overkomt alle stamleden', denkt hun oudtante Opal. Maar 'nu we zo verstrooid zijn, ver weg van elkaar, is het anders, al is het nog hetzelfde binnen de families'.
De verbinding tussen de stamleden is, eerst door de genocide, daarna door de kostscholen, verwoest, maar via de innige relatie van de Red Feather-broers lijktDwalende sterrente suggereren dat het niet onmogelijk is om deze opnieuw op te bouwen. Tegen het eind van de roman denkt Orvil terug aan een Native bijeenkomst waar hij met zijn broers en Opal was: 'Hij herinnerde zich hoe het had gevoeld om tussen zo veel Natives te zijn... de kracht die ervan uitging, het onvergetelijk goede gevoel.' Dit is een hoopvol boek, alles is nog niet verloren.
Cole Burston / AFP / ANP | Een kinderjurk als symbool van de genocide op de First Nations-bevolking in Canada, vlak bij een voormalige kostschool waar de overblijfselen van 215 kinderen werden ontdekt. Kamloops, juni 2021