'Kinderen kunnen ook tegenvallen' Interview Ooggetuigen: Rita Kohnstamm, psycholoog en bladenmaker

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
8 augustus 2024
Als hoofdredacteur van het bladOuders van nuen laterPsychologie Magazinehielp Rita Kohnstamm het pasgeboren individu op eigen benen te staan. Maar het 'ik' dat opstond, stemde haar niet onverdeeld blij.
Met ontwikkelingspsycholoogDolph Kohnstamm (1937) woont Rita Kohnstamm aan een Amsterdamse gracht. 'Heb je het niet koud?' vroeg hij haar 68 jaar geleden op een ijskoude winteravond op een brug vlakbij. Ze trouwden nog tijdens hun studie en kregen twee kinderen. Als ontwikkelingspsycholoog hield hij zich, net als zij, bezig met de vraag hoe optimale menselijke ontplooiing mogelijk was. Elf jaar geleden kreeg hij een hersenbloeding, zodat Rita nu niet meer alleen zijn echtgenote, maar ook een van zijn verzorgers is. Zittend aan een tafel voor het raam maakt hij, zacht sprekend, zo nu en dan een opmerking.
Nadat Rita vanOuders van nueen toonaangevend magazine over opvoeding en modern leven had gemaakt, leidde ze vijftien jaar het tijdschriftPsychologie Magazine. In de laatste jaren van de twintigste eeuw becommentarieerde zij als columnist van deNRCde tijdgeest.
Als nakomertje in een gezin met nog vier kinderen was ze vroeger het 'bijwagentje'. Ze deed waar ze zin in had, zegt ze. Maar wat opvalt, is haar bedachtzaamheid. Ze stippelt lijnen uit waar je niet doorheen moet fietsen, zegt haar dochter. Als je zegt dat je zo laat komt, moet je er zo laat ook wel zijn. Anders loopt het systeem vast. Maar binnen het systeem kan veel. Wiet roken mag, maar kweek het dan wel graag thuis.
Zelf nadenken en vertrouwen op God, die dubbelzinnigheid heeft ze van haar vader, die zich rond zijn 27ste aansloot bij de gereformeerde kerk. Haar optimisme moet ze van haar 'altijd vrolijke' moeder hebben afgekeken, die haar man sussend voorhield dat 'het wel meevalt'.
Met zijn baan en zijn spaargeld verloor Rita's vader na de crisis van 1929 ook zijn levenslust, maar wat hij zijn jongste kind nog meegaf, was het besef dat de mens van de almachtige God niet voor niets een eigen verstand gekregen had.
Rita combineerde in de jaren zestig ferm geloof in de Heer met een witte lakjas en een stem op Provo. Haar geloof doorstond niet alleen de algemene deconfessionalisering, maar ook het huwelijk met een ongelovige. Toen de gereformeerde kerk in de jaren zeventig kindertekeningen aan de muur begon te hangen, week ze uit naar de Amsterdamse Westerkerk, waar conservatisme en humanisme met vaste hand bijeen gehouden werden. Aan liturgie moet je niet sleutelen, vindt ze. Wat Gods bedoeling is, wéten we niet. 'Even niet nadenken' is nu juist wat zij in de kerk zoekt.
Door haar huwelijk belandde ze als gereformeerd meisje uit een Haags middenklassegezin in een deftig liberaal milieu in Amsterdam. Zij en Dolph vonden elkaar in de gedachte dat alles moest veranderen, maar dat er ook een heleboel hetzelfde moest blijven. In hun tweekamerappartement aan de Bloemgracht was een 'elektrisch oventje' hun grootste bezit, en 's zomers reden ze samen op de Solex naar Frankrijk. Over het bereiken van een maatschappelijke positie braken ze zich het hoofd dan weer niet. Met het 'maandgeld' dat Dolphs vader overmaakte, kon hij een tijdje 'pierewaaien' en als je hem vroeg wat zijn toekomstplannen waren, zei hij: 'Ik denk dat ik gewoon maar hoogleraar word.'
Op haar twintigste getrouwd, ambieerde Rita een leven als moeder van een 'heleboel kinderen'. Toen ze er niet meer dan twee kon krijgen, vond ze dat als dagbesteding onvoldoende. Eind jaren zestig afgestudeerd als psycholoog 'spiegelde' ze aan de hand van Freud, Jung en Adler de klachten van patiënten over eenzaamheid, verlies en zingeving. Maar de problemen werden meestal niet opgelost.
Als 'keurig mevrouwtje met kinderen' raakte ze via Stichting Dialoog betrokken bij ouders van kinderen die als homoseksueel 'uit de kast' gekomen waren. 'Diepongelukkige mensen' die ze probeerde uit te leggen dat hun kind 'geen ziekte' had. In het damesbladRosita,de voorloper vanViva,schreef ze haar eerste stukken, tot ze in 1971 door een groep artsen die het tijdschriftOuders van nuhadden opgericht gevraagd werd om daarvan de hoofdredacteur te worden.
Ze heeft geprobeerdzich voor te stellen hoe het toen was, zegt ze na ons eerste gesprek. 'Wat en hoe ik dacht over dingen. Maar het was zo fundamenteel anders. Dat een vrouw een eigen plekje in huis had, vond ik bijvoorbeeld heel belangrijk. Nou, dat hoef je nu echt niet meer tegen vrouwen te zeggen. Maar door te trouwen nam je toen nog afscheid van je eigen wereld, je gedachten, je studie of baan, collega's, vrienden.'
En dat viel dan tegen?
'Kinderen krijgen was leuk, maar de meeste vrouwen kregen er niet meer dan twee, en daar had je echt geen dagtaak aan. Je man vertrok 's ochtends naar zijn werk en dan zat je daar met je kinderen. En die zeiden nooit eens: "Goh, wat een leuke laarsjes heb jij aan."'
UitOuders van nusprak optimisme. Overal waren mogelijkheden om jezelf en de wereld beter te maken, leek het. Geloofde u dat?
'Nee, zo heb ik nooit gedacht. Ik zag wel dat er heel snel een heleboel veranderde en dat er behoefte ontstond aan ideeën en informatie om daarmee om te gaan. De verhouding tussen mannen, vrouwen en kinderen moest helemaal opnieuw uitgevonden worden en ik probeerde daarin te bemiddelen. Ik vond niet dat vrouwen moesten losbreken uit het gezin. Van mij hoefden ze ook geen topcarrières. De burgerlijke middenklasse voor wie wij schreven, wilde dat ook helemaal niet.'
Wilde u een gids zijn?
'Wij gingen niet vertellen hoe ouders het moesten doen, we boden informatie op basis waarvan ze keuzes konden maken. Hier heb je de informatie, doe ermee wat je denkt dat goed is.'
Is opvoeden dan niet normeren?
'Ik had juist een hekel aan normen. Wat voor de één goed werkte, werkte voor de ander niet.'
Het maakte niet uit wat voor opvoeding je kreeg, als je maar een opvoeding kreeg?
'Ja, en als je kinderen maar het fundamentele gevoel gaf dat ze belangrijk voor je zijn. Dat je van ze houdt en dat ze erbij horen. Dat was de basis. En dat je dan eens een driftbui had, of andere fouten maakte, daar konden ze best tegen. Dat geloof ik nog steeds. Je hoort altijd over wat ouders allemaal verkeerd doen. Maar wat dacht je van kinderen? Die kunnen ook erg tegenvallen, hoor.'
Het valt op hoe de commerciezich in het blad opwierp als gids in dit proces. Vader, moeder en kinderen proostten op de komst van de Candy-afwasmachine. Een jong stel beleefde een zwoele avond op de bank bij een theelichtje van Brabantia, en jongens en meisjes konden dankzij de stevige spijkerbroeken van Wrangler ravotten in de modder.
'Er kwam van alles op de markt waardoor het leven leuker en makkelijker werd', zegt Kohnstamm. 'De afdeling Marketing zat bij ons in hetzelfde gebouw, maar niet op dezelfde verdieping. Ze hadden allerlei ideeën, maar als ik het niet wilde, gebeurde het niet. Op een gegeven moment kwamen ze met dekbedden. Dat vond ik leuk, want daarmee konden kinderen hun eigen bed opmaken. Voor onze lezers is ook speciaal een duwkar ontwikkeld die niet kieperde. Zodra kinderen op twee beentjes stonden, konden ze erachter lopen. Dat was een uitkomst, net als de veilige kinderzitjes en de autostoeltjes. Dolph en ik zijn nog een keer naar Zweden gereden met een wieg die los op de achterbank stond.'
Rond 1970 brakOuders van nueen lans voor de 'speelzaal'.
'Alleen maar moeder zijn, was voor de meeste vrouwen moeilijk vol te houden. Voor huwelijken was het ook niet goed. Als er 's ochtends ruzie was, waren de mannen het na een dag werken vaak vergeten, maar de vrouwen hadden er de hele dag op zitten kauwen en dan ontplofte de boel zodra die mannen thuiskwamen. Dankzij de speelzaal ontstond ruimte om ook wat voor jezelf te doen.'
De opvolger van de speelzaal was de crèche, waar kinderen hele dagen naartoe konden.
'Ja, daar ben ik altijd op tegen geweest. Eigen ruimte voor vrouwen vond ik belangrijk, maar daar ontstond een eigen universum voor kinderen. De meubeltjes, het eten, de regels, alles werd speciaal op hen toegesneden. En als ouders om half zes van hun werk kwamen, werd dat patroon voortgezet, want dan waren ze moe en hadden ze geen zin in conflicten. De momenten die aanpassing vereisen, werden voor kinderen steeds schaarser. Ergens mee naartoe moeten, toekijken, wachten, je vervelen, je handhaven in een wereld die niet op jou is ingericht, meehobbelen zonder dat iemand acht op je slaat, dat komt nu haast niet meer voor. Terwijl het voor kinderen volgens mij de beste leerschool is.'
Dat meehobbelen vraagt om een ouder die altijd thuis is.
'Nou ja, dat is een kwestie van organiseren. Ze vonden het destijds belachelijk dat ik parttime hoofdredacteur wilde zijn, maar dat was nu eenmaal de voorwaarde die ik stelde. Dolph was ook regelmatig thuis, en ik nam mijn kinderen soms mee naar mijn werk. Er wordt nu schamper gedaan over de parttime prinsesjes, maar wat is er verkeerd aan? Het ideaal zou zijn als mannen en vrouwen allebei vier dagen werken, maar....'
Het komt toch meestal op de vrouwen neer?
'Ja, die ongelijkheid is er, en dat is ook niet zo erg. Je kunt niet wegpoetsen dat de vrouw het kind krijgt. Je had op een gegeven moment vaders die hun kind na de geboorte ook op hun borst wilden leggen. Nou, dat vond ik een beetje bespottelijk. Stel je niet zo aan, zeg. Maar taken verdelen, daar was ik vóór. Ik moedigde vaders altijd aan om zich met hun kinderen te bemoeien. Dat je geen watje was als je dat deed.'
Dat meehobbelen vergt een vanzelfsprekend verband. Een gezin.
'Ja, een vertrouwde plek waar de aandacht niet per se op het kind gericht is, maar waar het wel zijn vaste plaats heeft en het gedachteloos zijn gang kan gaan. Omdat het er nu eenmaal bij hoort.'
Maar van dat vaste verband werden veel mensen juist ongelukkig.
'Het gezin was zeker niet altijd vrolijk, nee. Verre van ideaal, maar het wás er. Het probleem is dat alles nu draait om prettig of niet prettig. Maar hetzelfde blijft nooit lang leuk, dus dan heb je steeds een nieuwe uitdaging nodig. Als het in Nederland mooi weer is, ja, dán kun je de hele dag denken: "O, wat een mooi weer." Maar verder moet je het in het leven soms ook zonder plezier doen. Behoeftes uitstellen, die kunst is een beetje verloren gegaan.'
Bedoelt u nou dat mensen gewoon maar bij elkaar moeten blijven als ze een rothuwelijk hebben?
'Dat natuurlijk niet. Maar als de verwachtingen zo hoog zijn, maak je het leven wel moeilijk. Het begint al met de trouwerij. Ik hoorde laatst van een bruiloft waar de gasten allemaal een bepaalde kleur moesten dragen omdat het bruidspaar wilde dat alles één geheel was. Waar haal je de brutaliteit vandaan? Je jaagt mensen op kosten, ze moeten misschien kleuren dragen die ze helemaal niet mooi vinden. En hoe moet tegen dit soort enorme feesten later nog op geleefd worden?'
WasOuders van nuniet ook juist het blad dat liet zien hoe je je hart kon volgen? Dat je ook best homoseksueel kon zijn, of Bewust Ongehuwde Moeder.
'Ja, maar ik heb, als het om de opvoeding ging, ook altijd het belang van het grotere geheel onderstreept. Als vrouw alleen een kind opvoeden, prima, maar zorg dat er ergens een man in de omgeving is die als een vaderfiguur kan fungeren. Een vriend, een oom of een opa. Dat geldt ook voor homo's die samen een kind opvoeden.'
Want anders?
'Is de opvoeding eenzijdig. De wereld bestaat uit mannen en uit vrouwen en dus is het fijn als je als kind met allebei vertrouwd kunt raken.'
U legde ook allerlei maatschappelijke onderwerpen op de keukentafel, zoals gifgrond en ontwikkelingshulp.
'Omdat je het gezin en de wereld volgens mij niet los van elkaar kunt zien. Als je een gezin hebt, maak je deel uit van de wereld. Dat is ook weer die samenhang tussen klein en groot.'
Ubracht ook de'nieuwe spelling' onder de aandacht. Voortaan 'au' schrijven in plaats van 'ou'.
'We zeiden niet dat het zo moest, maar wel dat het kón. Informatie, daar ging het mij om. Die nieuwe spelling was eerlijk gezegd een project van Dolph. Hij was daar als ontwikkelingspsycholoog erg mee bezig. Op de cover die getekend was door Dick Bruna, hadden we voor een keer 'Auders van nu' geschreven. De onderwijswereld was voorstander van die vernieuwing, omdat spelling voor veel kinderen zo moeilijk was. Maar in literaire hoek ontstond hevig protest. Dolph heeft er nog een hele avond over gedebatteerd met Harry Mulisch, maar ze kwamen niet tot elkaar. Mulisch schreef er een boekje over.Soep lepelen met een vorkheette dat. Dolph heeft die strijd verloren.'
Inmiddels leidt alle informatie die ouders krijgen ook tot complicaties. Van de huidige hoofdredacteur vanOuders van nubegreep ik dat zij op eieren moet lopen als het over vaccinaties gaat.
'Die overdosis aan informatie, daar ben ik(kijkt peinzend)pessimistisch over. Ik geloof niet dat wij als mensen gebouwd zijn op de baaierd van invloeden die op ons afkomt. En kinderen al helemaal niet. Vroeger was het leven homogeen. Je spiegelde je hooguit aan een meisje uit een hogere klas of aan een filmster die onbereikbaar was.
Maar nu is het perfecte meisje uit Wormerveer dat iedereen zou kunnen zijn er ook nog eens bij gekomen. Ik kan me voorstellen dat door al die beelden die dag in dag uit op je afkomen langzamerhand een sluier van depressie over je neerdaalt. Jongeren zien zoveel, weten zoveel. En tegelijkertijd is het allemaal nep.'
Is de kritische, goed geïnformeerde mens die jullie hielpen opstaan u tegengevallen?
'Het probleem is dat als mensen zelfstandig beslissen, dat niet betekent dat ze ook zelfstandig kunnen of willen denken. "Het voelt niet goed", zeggen ze dan. Ja, hoor eens, voelen is mooi als je verliefd bent, maar doordenk bij het nemen van beslissingen alsjeblieft ook de consequenties. En niet alleen voor jezelf, maar ook voor anderen.'
Wanneer is dit misgegaan?
'Toen er op het individu geen rem meer zat. Toen het "mij, mezelf en ik" werd. Het begon volgens mij ergens eind jaren zeventig met de "assertiviteitstraining". Daar leerde je één ding: opkomen voor jezelf. Ik had al vrij snel in de gaten dat het niet deugde. Dat het te eenzijdig was. Om jezelf te ontwikkelen heb je een gemeenschap nodig. Een samenwerkingsverband. En dan kom ik weer terug bij dat door elkaar heen leven van kinderen en volwassenen. Het organische proces van rekening houden met elkaar, de vanzelfsprekendheid van het jezelf beheersen ten gunste van een groter geheel. Als je dat niet meer gewend bent, als een kind een geïsoleerd project wordt, krijg je volwassenen die zich de hele tijd aan elkaar storen omdat ze gewend zijn dat de wereld alleen om hen draait.'
Waarom bent u in 1985 vertrokken bijOuders van nu?
'Dat had met de opkomst van de commercie te maken. Vrouwen en kinderen werden door meer media ontdekt, de strijd om adverteerders werd harder. Dat ging ten koste van, laat ik zeggen, de denkende aanpak. Kortere teksten, meer foto's. Alles moest eenvoudiger, niet meer te veel nuance. Ik hield van stukken waarin stond: er is dit en dat, maar het zit ook zus en zo, maar eigenlijk kun je het tegenovergestelde ook beweren en bedenk nu dus zelf maar wat je doet. Maar het werd steeds meerhow to. Met van die lijstjes: de vijf beste manieren om...'
Was u niet meer de baas over het blad?
'Jawel, maar er werd iemand aangesteld die tussen redactie en commercie haar eigen afwegingen maakte. Ik kon goed met haar overweg, maar als ik mijn zin deed, kreeg ik daarna toch vaak kritiek, dus toen heb ik op een gegeven moment gezegd: "Ja hoor eens, het tijdschrift dat jullie willen, kan ik ook slapend maken." Toen de directeur van de uitgeverij me op een dag weer over iets op de vingers tikte, heb ik mijn ontslag aangeboden. Ik vond het niet erg. We zaten inmiddels in een verschrikkelijk gebouw op een industrieterrein.'
U leidde daarna twaalf jaar langPsychologie Magazine. Kwam u toen niet midden in die wereld van het 'ik' terecht?
'Het ging toch wel over meer dan dat. Geïnspireerd opPsychology Todaydeden we verslag van allerlei interessante onderzoeken. Door de komst van de computer had de statistiek een vlucht genomen, zodat theorie empirisch onderbouwd kon worden met feiten. Dat gold voor sociale psychologie, maar ook voor waarnemingspsychologie en persoonlijkheidspsychologie.'
Als columnist bij deNRCwees Kohnstamm eind jaren negentig op het feit dat Nederland de grootste psychologendichtheid ter wereld had, maar ook het grootste aantal mensen dat door psychische problemen arbeidsongeschikt raakte. Psychologen, schreef ze, maken mensen misschien wel zieker in plaats van beter.
Geloofde u eigenlijk wel in uw eigen vak?
'Ja, hoe zal ik dat eens rechtbreien? Kijk, de psychologie kwam in de jaren zestig en zeventig met een heleboel interessante ideeën. Het onderzoek naar hoe mensen zich gedragen, hoe processen verlopen, was heel spannend en ik geloofde ook in de empirische waarde daarvan. Maar op een gegeven moment kwam er niets nieuws meer bij. Ieder onderzoek was een variant op wat we al wisten. Op het gebied van de neuropsychologie zijn er nog grote ontwikkelingen. Maar als je als psycholoog menselijk gedrag wil veranderen, is dat toch een beetje dweilen met de kraan open. Je loopt steeds weer tegen dezelfde dingen aan.'
In de mens zit uiteindelijk toch niet veel vooruitgang.
(springt op)'Nee, wacht even. Dit is bij mij nu ook de resignatie van de ouderdom, hè. Als je jong bent, moet je optimistisch zijn. Denken: alles kan anders, en omdat ik mensen wil helpen, ga ik psychologie studeren. In het bedrijfsleven is er ook veel behoefte aan psychologen.'
Maar als wetenschap...
'Psychologie gaat tegenwoordig meer over "hoe kunnen we dit oplossen?" dan over "hoe zit het precies in elkaar?" Een van mijn kleinzonen is psycholoog geworden. Als student deed hij ervaring op bij de ANWB Alarmcentrale. Een geweldige leerschool was dat.'
In een van haar columns beschreef Kohnstamm wat volgens haar een intellectueel debat moest zijn: een spel met uitgangspunten en gedachten, dat soms leidt tot verrassende ideeen, maar misschien wel vaker tot de conclusie dat het onzin is. Dat, schreef ze, houdt de gedachtewisseling spannend, maar het betekent ook dat je elkaar krediet moet geven. Niet meteen moet roepen: 'Maar dat kun je toch niet menen.' Debat moest volgens haar gaan om 'kritisch doordenken op basis van een tentatief uitgangspunt en kijken waar je op uitkomt'.
Als ik het intellectuele debat de laatste tijd zo zie, is er niet echt naar u geluisterd.
'Die uitwisseling is inderdaad nagenoeg verdwenen. Een mening moet tegenwoordig passen bij doelgroepen en belangen. Advocaat van de duivel spelen, doordenken op een bepaalde lijn en dan maar zien waar je uitkomt, gebeurt nog zelden. Terwijl dat voor een debatcultuur zo belangrijk is. Je hoeft elkaar niet te overtuigen om in gesprek te zijn. Het doel van het debat is niet tot een conclusie te komen, maar onderzoeken. Consequenties van gedachten doorakkeren. Daarvoor moet je jezelf een beetje opzij zetten. Maar door te luisteren naar anderen, scherp je ook je eigen gedachten. Met dat spel zijn we opgehouden. Dat kun je alleen nog in kleine groepjes doen.'
Hoe komt dat?
'Doordat het debat gecommercialiseerd en gepolitiseerd is. Wat niet in een format past, valt af. Argumentatie wordt ook snel emotioneel en persoonlijk. Het ergste vind ik dat het zo saai is. Dat je van tevoren al weet wat iemand gaat zeggen. Op de televisie gaat het ook zo. Dan denk ik: o, daar is die, dus die gaat dat zeggen. En verdomd, hij zegt het.'
In 2000, op uw 63ste, kreeg u als columnist de wacht aangezegd.
'De nieuwe hoofdredacteur wilde vernieuwen, dus ik moest plaatsmaken.'
Ik ken niet één vrouwelijke columnist die ouder is dan 65. Wel heel wat mannen. Werd u gediscrimineerd?
'Met dat verwijt van achterstelling ben ik voorzichtig. Ik voelde me destijds diep beledigd. Ja, ik was echt boos. Maar beweren dat ik weg moest omdat ik een oudere vrouw was, vind ik ongenuanceerd. Het neigt ook naar een soort verongelijktheid die ik niet prettig vind. Het lijkt me trouwens onwaarschijnlijk. Henk Wesseling(historicus, 1937-2018 - dh)moest ook weg. Het moet dus wel om de inhoud gegaan zijn.'
In Europa lopen individuen nu achter radicale volksmenners aan. Hoe komt dat volgens u?
'Dat moet met angst te maken hebben. Voor een individu dat zo op een voetstuk geplaatst wordt, is het griezelig een veer te laten. In de tijd van de verzuiling zat ook iedereen in zijn eigen bubbel, maar dat je met elkaar tot een vergelijk moest komen, sprak intussen vanzelf. Die bereidheid lijkt nu te zijn verdwenen. Als kinderen leren dat hun beleving de enige werkelijkheid is, ram je dat er later moeilijk nog uit. Het individu is zo bang geworden om de wedstrijd te verliezen dat het anderen liever diskwalificeert dan het risico van een nederlaag te aanvaarden.'
Privécollectie Rita Kohnstamm | Rita Kohnstamm en haar moeder, op het muurtje aan de Daal en Bergselaan in Den Haag, 1939