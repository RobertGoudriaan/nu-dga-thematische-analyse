De zaak-Buijs In Den Haag

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
8 juni 2023
De rechter deed vorige week uitspraak over het conflict tussen socioloog Laurens Buijs en de UvA. Over doorgedraaid complotdenken en een woke-controverse.
Het begon allemaal met een Facebook-bericht. 'Ik maak me zorgen over de invoering van een vaccinatieplicht en het doorstomen van een neoliberale QR staat. Mensen experimentele handelingen door de strot duwen die zij niet willen, het doet me ook wel aan Mengele denken, al gaat het nu beschaafd met bureaucratie en in een vals narratief van solidariteit met kwetsbaren. Ronduit misdadig dat deze grote mondiale coronacrisis wordt misbruikt voor het doorduwen van autoritair en totalitair bestuur.'
Voor de mensen die hem van de universiteit kenden (ik ben daar een van) werd al snel duidelijk dat socioloog Laurens Buijs in hetrabbit holevan de antivaxx-beweging terecht was gekomen. Allerlei excentrieke complottheorieën kwamen op zijn wall voorbij, vaak gevolgd door enthousiaste reacties van medestanders, die hem met hartjesemoji's een hart onder de riem staken.
Het bewuste bericht was het begin van een arbeidsconflict aan de Universiteit van Amsterdam (UvA). Vorige week gaf de rechter de UvA meer dan gelijk, Buijs was 'alle perken te buiten gegaan' en mocht op non-actief worden gesteld.
Het feitenrelaas van de rechter is ontluisterend en geeft een heftig beeld van de verbale agressie die Buijs op zijn collega's botvierde. Na het bericht op Facebook kwam Buijs in conflict met de directeur van de summerschool waar hij lesgaf en werd hij gepasseerd voor een docentenvacature. In mailtjes en appjes naar collega's en leidinggevenden, tot de rector magnificus aan toe, beet hij van zich af met beschuldigingen van corruptie, narcisme, autoritarisme en geestesziekte. Dezelfde duistere samenzwering die Buijs eerder in het vaccinatiebeleid had gezien, projecteerde hij nu op de UvA.
Het ontspoorde steeds verder. Grofweg een jaar na het begin van het conflict trad Buijs naar buiten en verwierf bredere bekendheid met een opiniestuk voor universiteitsbladFolia. Hierin beschreef hij de UvA als een 'woke' bolwerk, waar de academische vrijheid bedreigd werd. De aandacht bij media en politiek was ongekend.
In het dominante medianarratief dat vervolgens ontstond, werden oorzaak (arbeidsconflict) en gevolg (woke opiniestuk) door elkaar gehaald. Velen dachten dat Buijs in opspraak was geraakt vanwege zijn opinies over woke, in plaats van zijn sociale functioneren en agressieve houding naar collega's en leidinggevenden. Buijs werd op het schild geheven door pvv en Forum en ontpopte zich in korte tijd tot held van radicaal-rechts.
Wat bovenal fascineert aan de kwestie is de enorme media-aandacht. Hoe kan het toch dat Buijs lange tijd zo serieus genomen is? De nos nodigde hem zelfs uit als genderexpert. Iedereen die zijn berichten op sociale media een beetje bijhield, kon zien dat hij aan het ontsporen was.
Ik moest denken aan een klassiek essay uit 1964 van de historicus Richard Hofstadter:The Paranoid Style in American Politics. Hij wilde daarmee de vinger leggen op een complotdenken dat telkens weer kwam bovendrijven in de Amerikaanse politiek. In zijn tijd ging het om de uiterst rechtse flank. Daar vermoedde men dat er een communistisch complot was dat de Amerikaanse instituties - politiek, media, onderwijs - in zijn greep had. Senator Joseph McCarthy zag achter elke boom een communist, zelfs de leiding van de Republikeinse Partij was gecompromitteerd. Hij sprak over een 'samenzwering op zo'n immense schaal, dat het elke eerdere dergelijke onderneming in de menselijke geschiedenis doet verbleken'.
Kenmerkend aan het paranoïde spreken is volgens Hofstadter dat het een sterk apocalyptisch element heeft; de ondergang van de beschaving is nooit ver weg. Er is ook geen compromis mogelijk, aangezien het een absolute strijd is tussen goed en kwaad. Het paranoïde spreken gaat tenslotte uit van een zeer persoonlijke visie op de macht. Niet anonieme structuren of historische toevalligheden maken de dienst uit, het zijn persoonlijke beslissingen van een vijand die de geschiedenis direct naar zijn of haar hand zet.
Nu ging het Hofstadter niet letterlijk om mensen met een paranoïde persoonlijkheidsstoornis. Juist het gegeven dat ook normaal functionerende mensen zich aangetrokken kunnen voelen tot een paranoïde discours maakte het tot een belangrijke maatschappelijke stroming. Dit is denk ik cruciaal. Die bredere aantrekkingskracht van het paranoïde spreken schuilt erin dat veel mensen een zeker onbehagen voelen bij allerlei hedendaagse ontwikkelingen, in het bijzonder progressieve claims rond gender en etniciteit. Dat onbehagen is echter moeilijk te uiten.
Wie zich bijvoorbeeld druk maakt over een genderneutrale wc, wordt al snel gewezen op het feit dat hij of zij thuis eveneens een genderneutrale wc heeft. Als een genderneutrale wc echter in het licht komt te staan van een bredere campagne om de gehele genderstructuur van de samenleving om te gooien, legitimeert dat het eigen onbehagen. Net zoals de paranoia van McCarthy in de jaren vijftig sommigen goed uitkwam, zo is ook het huidige paranoïde spreken aanvankelijk niet altijd even onwelkom. Het zet dingen op scherp en genereert clicks. Totdat het doordraait natuurlijk.
Hoe kan het toch dat Buijs lange tijd zo serieus genomen is?
...