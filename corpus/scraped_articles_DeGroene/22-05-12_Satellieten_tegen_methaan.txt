Satellieten tegen methaan

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
12 mei 2022
Een hoge, ruisende fluittoon vult de ruimte. 'Deze optische spiegels worden nu op de diamantdraaibank verder geslepen', legt Merijn Voets, productmanager bij TNO Space & Optics, uit. Een secure klus, nanometer-werk, waarbij voortdurend de temperatuur in de gaten gehouden moet worden. 'Eén graad verschil zorgt al voor onaanvaardbare uitzettingen.' Waarnemingssatellieten bestaan uit lenzen en spiegels en hoe preciezer die zijn, hoe nauwkeuriger de waarnemingen. 'Nasa laat hier de spiegels maken', zegt Voets. 'Hooguit twee andere plekken op de wereld kunnen dezelfde kwaliteit leveren.'
Veel methaanuitstoot van industrie en landbouw wordt op dit moment berekend en regelmatig moet er bijgesteld worden als er toevallig een meting plaatsvindt. Met satellieten kan de uitstoot wereldwijd gemeten worden. Van de aarde terugkerend zonlicht komt in spiegels en kan dan geanalyseerd worden. De Tropomi-satelliet waarbij TNO betrokken is, heeft bijvoorbeeld al grote gaslekken opgespoord in de VS en Turkmenistan, die vervolgens gedicht konden worden.
De satelliet kan op dit moment het methaangehalte in gebieden van zeven bij zeven kilometer meten. 'Dat is nog te grofmazig om kleine bronnen als boerenbedrijven te detecteren', zegt Anton Leemhuis, business developer space bij TNO. 'We kunnen nu alleen zien in welke streken veel of weinig uitstoot is.' De oplossing is echter nabij. De commerciële Amerikaanse datafirma GHGSat analyseerde onlangs op basis van de satellietgegevens de uitstoot van een weide met runderen in de buurt van Bakersfield in Californië. 'Ook onze meetinstrumenten zijn inmiddels een stuk nauwkeuriger', zegt Leemhuis. 'We kunnen nu naar driehonderd bij driehonderd meter.' Voorwaarde is wel dat de apparatuur in een minisatelliet boven ons land komt te hangen. 'De kosten zijn daardoor ook te overzien', garandeert de TNO-manager. 'Over twee à drie jaar kan dat ding er hangen. Ik moet alleen nog de financiering - ongeveer 25 miljoen euro - voor elkaar zien te boksen.'