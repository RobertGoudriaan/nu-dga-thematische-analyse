Belasting voor pannenkoeken Onderzoek De overheidsmiljoenen voor AI

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
13 juli 2023
Commerciële partijen volgen niet altijd de spelregels van de maatschappij. Toch nemen zij de belangrijkste beslissingen over richting en aard van door de overheid medegefinancierde AI-projecten.
Klanten van Ahold Delhaizein Roemenië, Griekenland en Servië krijgen sinds kort beter advies als ze online hun boodschappen doen. Van iemand die bijvoorbeeld eieren koopt, weet de website nu dat deze thuiskok dat meestal doet om omeletten te bakken. Dus volgen er bijpassende suggesties: tuinkruiden, tomaten, knoflook, zalm. Een pannenkoekenbakker krijgt boter, bloem, spek, stroop en jam voorgeschoteld.
Het algoritme voor dit nieuwe aanbestedingssysteem is ontwikkeld door Mozhdeh Ariannezhad, PhD-student bij het Amsterdamse AI for Retail Lab (AirLab), een samenwerkingsverband van de Universiteit van Amsterdam, Bol.com, Albert Heijn en Ahold Delhaize. Ariannezhad studeerde wiskunde aan de universiteit van Teheran en ging aan de slag als data-analist in het bedrijfsleven. 'Maar ik miste de maatschappelijke component.' De PhD-plek in Amsterdam was voor haar een uitgelezen kans. 'Hier kan ik de algoritmen die ik ontwikkel onmiddellijk in de praktijk toepassen.' Binnenkort hoort ze het 'hora est' aan het eind van haar promotieceremonie. Daarna gaat ze werken bij een Nederlands bedrijf.
'We trekken met onze labs talent uit heel de wereld aan. Talent dat daarna vaak in Nederland blijft. Dat is ook een van de doelstellingen.' Maarten de Rijke is hoogleraar Information Retrieval aan de UvA en directeur van het Innovation Center for Artificial Intelligence (ICAI), waaronder het AirLab valt. In dit IT-laboratorium werken acht PhD's in projectgroepen samen met partners in de retail. 'Het grote voordeel is dat we daardoor met grote hoeveelheden echte data kunnen werken. Dat is belangrijk ook om fundamenteel onderzoek te kunnen doen.'
Voor de deelnemende bedrijven moet dit bruikbare algoritmen opleveren en op maat gemaakte technologie. Ahold Delhaize en Bol. com betalen dan ook 75 procent van de kosten en 25 procent komt van overheidssubsidies. De vraag is wel waarom dat laatste nodig is bij bedrijven die het afgelopen jaar respectievelijk 2,5 en 2,4 miljard euro winst hebben gemaakt. En wat is het voordeel voor de Nederlandse belastingbetaler dat de Roemeense omeletbakker online dure stukjes gerookte zalm gesuggereerd krijgt?
Projecten over artificiële intelligentie (AI)ontvangen jaarlijks voor honderden miljoenen euro's aan Nederlandse en Europese subsidies. De groep die over toekenning en besteding van deze gelden beslist is zeer eenzijdig samengesteld, blijkt uit onderzoek vanDe Groene.Oudere, mannelijke techneuten met een achtergrond in het bedrijfsleven zijn hierbij zwaar oververtegenwoordigd. Zij bepalen de agenda en maken samenwerkingsafspraken. Op projectniveau profiteert vooral het bedrijfsleven van de AI-gelden. Overheid en non-profitsector sluiten vaak achter aan aan bij de AI-hubs, AI-labs en AI-openers.
AI is geen 'gewone' technologie maar een systeemtechnologie met een fundamentele en brede impact op de economie en maatschappij, schrijven de ministers van Economische Zaken, Justitie, Rechtsbescherming, Buitenlandse Zaken en Buitenlandse Handel & Ontwikkelingssamenwerking op 7 oktober 2022 aan de Tweede Kamer. 'Het AI-beleid draait om het vergroten van vertrouwen in AI-systemen en het optimaliseren van kansen.' Deze technologie 'ondersteunt onze welvaart' en 'draagt bij aan het oplossen van maatschappelijke vraagstukken'.
Vandaar dat de regering diep in de buidel tast. Een belangrijke geldstroom komt er uit het Nationaal Groeifonds, waarin voor 2021-2025 twintig miljard euro zit. Hiervan gaat in deze periode 276 miljoen naar AINed, onder meer voor regionale hubs, en 22 miljoen naar Health AI. Het Onderwijslab ontvangt in tien jaar tachtig miljoen euro. Via de Rijksdienst voor Ondernemingen (RVO) gaat er jaarlijks 3,5 miljoen naar labs van het Innovation Center for Artificial Intelligence, die voor tien jaar ook nog eens 87,5 miljoen euro krijgen uit het Robust-programma van de Nederlandse Organisatie voor Wetenschappelijk Onderzoek (NWO). Voor tech-start-ups is er nog Techleap met een budget van vijftien miljoen euro per jaar. Mkb-ondernemers die met AI aan de slag willen, kunnen ook aankloppen bij de RVO, waar 3,5 miljoen beschikbaar is, en bij regionale fondsen waarin ook nog eens miljoenen zitten.
Vanuit Europa is er 329 miljoen beschikbaar vanuit het All Digital Innovation Network voor Nederlandse Field Labs, en hubs en initiatieven vanuit de hele Europese Unie kunnen een beroep doen op Horizon Europe en Digital Europe, met samen in totaal zeven miljard euro in de kas.
Een bak geld en een wirwar aan regelingen en mogelijkheden, en dit is waarschijnlijk niet eens een volledige opsomming. Maar wie beslist hierover? Wie bepaalt het beleid in de Nederlandse AI-bubble? Om hierachter te komen, scrapeten we de namen van de 242 beleidsbepalers van de sites van de belangrijkste landelijke en regionale organisaties die betrokken zijn bij AI-subsidieregelingen en categoriseerden we cv's in een database.
Het blijkt een eenzijdig samengestelde groep te zijn. Zo is 72 procent man en 59 procent boven de vijftig jaar. 42 procent heeft een technische of bèta-opleiding, 36 procent is geschoold in economie of business. Slechts een kleine minderheid is maatschappelijk (14 procent), medisch (5 procent) of juridisch (3 procent) geschoold.
Hun werkende leven hebben ze grotendeels doorgebracht in het bedrijfsleven (52 procent) of het onderwijs (34 procent). Opvallend is het grote aantal mensen dat afkomstig is uit de consultancy (13 procent). Vrijwel geheel afwezig is de non-profitsector (2 procent) en ook de overheid (10 procent) is slecht vertegenwoordigd. Cv's met bedrijven als Phillips, tno, McKinsey, Shell en Unilever komen daarentegen veelvuldig voor.
Het zijn deze oudere techneuten en commerciële mannen die de belangrijkste beslissingen nemen over richting en aard van door de overheid medegefinancierde projecten.
'Gisteren was het hartstikke druk',zegt Yvonne Kooi, programmamanager van AI-hub Noord-Nederland. 'Dan merk je wel dat mensen zich echt afvragen of ze de boot niet missen.' Een dag eerder herbergde de uitgestorven kantoortuin in het gebouw van datacenter Bytesnet vijftien mkb'ers voor een workshop waardecreatie. 'Een AI-opener', staat op hun LinkedIn-pagina. Na de dag in hun rode arena met oranje stoelen gingen ze naar huis met eenroadmap,waarmee ze onder begeleiding AI-oplossingen binnen hun eigen bedrijfsprocessen kunnen invoeren.
De belangstelling is groot, merken ze bij de AI-hub Noord-Nederland. Steeds vaker kloppen mkb'ers bij hen aan met vragen, en ook grote instellingen proberen hulp in te schakelen. 'Het hele ecosysteem van AI-hubs is in de afgelopen twee jaar opgericht vanuit de Europese vraag: hoe moeten we verder met digitalisering en AI?' vertelt Kooi. 'De AI-act die vanuit de Europese Unie gaat komen moeten we nu al direct meenemen.'
In de wet die nu wordt ontwikkeld en waarover door lidstaten in de Europese Unie wordt onderhandeld, worden AI-systemen ingedeeld in verschillende risicogroepen. Sommige technologische ontwikkelingen, zoalsrealtimebiometrische identificatie, emotieherkenning door de politie of criminaliteits- en fraudevoorspellingen kunnen bij voorbaat worden verboden als de wet in zijn volledigheid wordt geïmplementeerd.
AI-hub Noord-Nederland wil van 'Noord-Nederland de proeftuin van Nederland en Europa maken', meldt de website. Dat moet met een 'portfolio van high-impact innovatieprojecten binnen een groot aantal relevante sectoren'. Praktijkvoorbeelden zijn er in de 'Predictive Maintenance Off-shore Energy Maintenance', de 'Remote AI for the Food Industry' en de 'Hybrid Maritime AI'.
Namen van bedrijven waarmee ze nu samenwerken mag hij niet noemen, vertelt aanjager/ business developerBart Beima, 'dat is nog vertrouwelijk'. Anonieme voorbeelden kunnen wel. Zo zijn ze bijvoorbeeld bezig met een bootje dat autonoom van windmolen naar windmolen vaart om te kijken of er onderhoud nodig is. 'Daar zitten we nu in de pilotfase, het bootje vaart al.' Bij afvalbedrijven gaat AI helpen om de zuivering van water autonoom aan te sturen en met AI worden ook praktische trainingen online gesimuleerd. Een ander project maakt het mogelijk dat monteurs met een mbo-achtergrond werk doen dat vroeger door hbo'ers werd gedaan. 'Want met een vr-bril op krijgen ze de vervolgstappen in hun beeldscherm aangereikt.' Ze brengen bedrijven en onderwijs in contact met AI en daar worden beide beter van, is de overtuiging van Beima. 'Bij de bedrijven versnellen de innovaties, en het onderwijs vernieuwt en komt dichter bij de arbeidsmarkt van de toekomst te staan.'
Bij de andere vijf AI-hubsis er eenzelfde focus  op het bedrijfsleven, met vooral een dienende rol voor het onderwijs. De hubs krijgen geld van de Europese Unie en richten zich op technologische innovatie in hun regio. Zij ondersteunen op dit moment 49 fieldlabs die bijna allemaal processen in het bedrijfsleven met AI automatiseren. In het fieldlab in Drachten werkt Philips bijvoorbeeld samen met universiteiten om het ontwerp van het scheerhoofd van scheerapparaten te optimaliseren. In Amsterdam werken Bouwlab en Alliantie aan 'het huis van de toekomst', een digitale versie van een huis dat door slimme algoritmen kan voorspellen wanneer er reparaties nodig zijn. kpn is betrokken bij de pilot van 5Groningen om met een drone de kwaliteit van de gewassen op het veld te analyseren en een plan op te stellen voor de bemesting van de groentes.
Vijftig ICAI-labs zijn er inmiddels in dertien universiteitssteden. De Robust-subsidie heeft voor een recente uitbreiding met zeventien labs gezorgd en er staan er nog tien op de wachtlijst. Bijna vierhonderd PhD-studenten uit binnen- en buitenland werken in de labs in multidisciplinaire teams met IT'ers en sociale wetenschappers aan AI-projecten bij bedrijven, overheid en een enkele non-profitinstelling. Op zoek naar toepasbare, praktische oplossingen, en ook hier weer vaak met commerciële partners.
Van de vijftig labs werkt maar liefst driekwart met het (internationale) bedrijfsleven samen. Bij de Technische Universiteit Delft zijn er onder meer samenwerkingen met DSM (1,7 miljard euro winst in 2022), ING (3,7 miljard), Booking (2,9 miljard), Alhold Delhaize en softwarebedrijf SAS Institute (1,5 miljard). Aan de TU Eindhoven is er een band met NXP, de voormalige halfgeleiderdivisie van Philips (13,2 miljard), in Nijmegen met de farmaceut Abbott (5,5 miljard). De UvA blijkt ook in zee te gaan met het AI-instituut van de Verenigde Arabische Emiraten, de golfstaat die critici gevangen zet en martelt.
'De uitkomsten van het onderzoek en ook de algoritmen zijn wel openbaar', zegt hoogleraar Maarten de Rijke. 'We beleggen ook informatiesessies. De Jumbo zou bijvoorbeeld gebruik kunnen maken van het algoritme dat voor Ahold ontwikkeld is.' De onderliggende data zijn echter niet openbaar, erkent hij. Net als veel andere bedrijfsgevoelige kennis die tijdens het onderzoekstraject is opgedaan. 'Eigenlijk moeten ze dan de afgestudeerde PhD'er in dienst nemen om er in de praktijk wat aan te hebben.'
'Zo'n proefschrift is weliswaar publiek beschikbaar', zegt Hans de Zwart, 'en op die kennis kunnen anderen inderdaad voortbouwen.' Maar het gaat er volgens de onderzoeker aan de Hogeschool van Amsterdam vooral om wie de agenda bepaalt en aan welke problemen wordt gewerkt. 'Academici blijven onafhankelijk, maar een bedrijf financiert PhD-posities waarvan ze verwachten dat de uitkomsten hun agenda verder helpen. Als overheid zou ik die agenda liever zelf maken, met een visie over hoe onze samenleving eruit moet zien. De overheid moet nadenken over welke problemen we eigenlijk willen oplossen.'
Sinds Snowden, Cambridge Analytica, Brexit en het toeslagenschandaal zijn de schaduwkanten van technologische ontwikkelingen scherper in beeld. De Zwart, medeoprichter van het Racism and Technology Center en voormalig directeur van de digitale burgerrechtenorganisatie Bits of Freedom, houdt zich hier al sinds 2013 mee bezig. 'In die tijd werden digitale rechten door computernerds bevochten. Inmiddels is het verbreed naar mensenrechten in het digitale domein.'
Volgens De Zwart is nu met AI dezelfde pioniersdrang aan de gang als in het begin van internet. 'We letten niet op de effecten, want we denken dat we gewoon mee moeten. En zo snel mogelijk. Anders lopen China en Amerika met de buit weg, is het verhaal, en dan komen wij in Europa in eenluddite backwaterterecht.' Luddieten waren de Britse ambachtslieden en kleine boeren die tijdens de industriële revolutie de eerste machines vernielden omdat ze werkloosheid vreesden. De term wordt nu meestal denigrerend gebruikt om de weerstand tegen technologische ontwikkelingen als irrationeel weg te zetten.
'Natuurlijk moeten we niet doof zijn voor kritiek op AI', schrijft onder anderen kwartiermaker Jan Post van AI-hub Noord-Nederland in een opiniestuk voorDagblad van het Noorden,'maar om die reden nu op de innovatierem trappen zou erg onverstandig zijn. Sterker nog: we moeten meer tempo maken om de achterstand op andere delen van de wereld in te halen. Je kunt beter in de kopgroep zitten dan in het peloton, als je iets te zeggen wilt hebben over de richting van de ontwikkelingen.'
'Maar waar willen we eigenlijk bij zijn?' vraagt De Zwart zich af. 'Is dit inderdaad de ratrace waaraan we moeten meedoen en creëren we dan de maatschappij die we willen? Er gaan honderden miljoenen naar nieuwe technologie, en zonder rekening te houden met de spelregels van de maatschappij sjezen bedrijven als Uber een bijna imperialistisch gedachtegoed de markt op.'
Bij de ontwikkeling van AI is er volgens hem wel vaak eenfirst mover advantage.'Wat er daarna gebeurt, is dat deoutputvan modellen wordt gebruikt alsinputvan nieuwe modellen. Net als een microfoon die zichzelf versterkt, leidt dat tot kwaliteitsafname. Het effect wordt steeds luider tot je een volledige piep hoort.'
De Chief Technology Officer(CTO) van de gemeente Amsterdam, Ger Baron, heeft hier een metafoor voor bedacht. 'Wij zijn helemaal niet tegen technologische ontwikkelingen. Als je in de jaren tachtig tegen auto's was, was dat ook een gek standpunt. Maar we moeten goede keuzes maken, want we zien nu hoeveel het kost om de auto's de stad weer uit te krijgen. Dat soort fouten moeten we niet maken. We zijn nu de naïviteit van tien jaar geleden voorbij, want we zijn op het punt in de geschiedenis beland dat door de komst van technologie de menselijkheid onder druk staat.'
In plaats van alleen te kijken naar roadmaps en wat mag, probeert ook Baron de fundamentele vraag op te werpen: wat willen we? Onder zijn initiatief heeft de gemeente onder andere alle algoritmen en sensoren die worden gebruikt voor dienstverlening gebundeld in een publiek register. Deze algoritmen worden ook beter gemonitord. Zo kwamen ze erachter dat de taalvaardige burgers in Amsterdam Oud-Zuid sneller geholpen worden met hun concrete klachten over zwerfafval. 'Bewoners in Noord tikten op de website "het is een teringzooi hier", daar gebeurde dan niks mee. Dat hebben we gecorrigeerd', zegt Baron.
Vanuit de gemeente Amsterdam gaat er 7,3 miljoen euro naar verschillende AI-ontwikkelingslabs. Daarnaast gaat er nog 125.000 euro naar Amsterdam AI en in de komende drie jaar driehonderdduizend euro naar het lectoraat Responsible IT.
'Het model van de ICAI-labs iscash in- de deelnemende organisaties moeten meebetalen - en dat is in denot-for-profitminder mogelijk. Dan kun je zeggen: misschien moet je daar als overheid een grotere rol in spelen, maar wij zitten net een beetje op het randje. Wij zijn een lokale overheid uiteindelijk', zegt Baron.
Voor lector Responsible IT Nanda Piersma is het van belang dat wat wordt ontwikkeld en bedacht aan de universiteiten, ook een maatschappelijke weerslag vindt. Want de vertaalslag gaat niet vanzelf. 'Dat tweede deel, het experimenteren, dat zijn de hbo's nu echt aan het proberen. Een voorbeeld: de overheid vraagt op dit moment van mensen om zelf toeslagen aan te vragen, terwijl ze allang over de nodige gegevens beschikt. Vervolgens moet worden gecontroleerd of de gegevens goed zijn ingevuld. Met de gemeente Amsterdam experimenteren we of we met de minimale gegevens die we nu al hebben mensen juist kunnen wijzen op welke toeslagen ze recht hebben. Goh, u heeft recht op deze toeslagen, wilt u die?'
Uitgezoomd is de ontwikkeling van AI te vergelijken met de ontwikkeling van medicijnen. In de academische ziekenhuizen en instellingen worden de gedachten ontwikkeld. Uiteindelijk gaan farmaceuten ermee aan de haal. 'Zij produceren de medicijnen en verdienen zo het grote geld', zegt Piersma.
Hetzelfde is gebeurd met ChatGPT. 'Het is ons overkomen', vervolgt ze. De academische generatieve AI is in stapjes ontwikkeld. Daarna kwam de grote doorbraak doordat een bedrijf de techniek toepaste en beschikbaar stelde aan het grote publiek. Piersma ziet het belang in van het ontwikkelen van technologie vanuit Europese waarden. 'Google en Apple hebben meer onderzoeksbudget dan alle Nederlandse universiteiten bij elkaar', stelt ze. 'Als zij het doen, zitten er toch fundamenteel andere principes achter. Dus voor mij is de vraag niet of we er als Nederland nog bij moeten zijn. Mijn zorg is vooral: kunnen we dat nog wel?'
'Eigenlijk heb ik het mezelfeen stuk lastiger gemaakt.' Sami Jullien lacht erbij. Hij heeft als PhD-student bij het AirLab onderzocht hoe Ahold de bevoorrading van de winkels beter kan afstemmen, zodat er minder bederfelijke waar weggegooid hoeft te worden. 'Ik heb toen halverwege het project ingebracht dat er geen voedselwoestijnen mogen ontstaan, omdat het algoritme bijvoorbeeld aangeeft dat er naar winkels in arme wijken beter geen vers fruit gestuurd kan worden.' Extra werk, maar hij heeft het er graag voor over. 'Want dat is ook onze inbreng als wetenschappers, we kijken ook naar de maatschappelijke impact.'
De ICAI-labs komen van onderop tot stand, benadrukt initiatiefnemer De Rijke. 'Bedrijven melden zich, PhD-studenten solliciteren en samen vorm je dan het project. En natuurlijk is er ook veel aandacht voor de maatschappelijke gevolgen. Ook hier zien we de negatieve gevolgen van algoritmen die ondoordacht worden ingevoerd.'
Ook over de eenzijdige samenstelling van zijn AI-bubbel is hij best hoopvol. 'Kijk wie hier rondloopt', wijst hij. 'Meer dan de helft van de promovendi is vrouw en het zijn lang niet allemaal techneuten. We doen ook steeds meer projecten met overheden, onlangs nog is een lab gestart met Curaçao over hernieuwbare energie. De maatschappij heeft meer belangstelling voor AI en daardoor wordt AI ook steeds maatschappelijker.'