Schrijven waar het liedje stopt Stuart Murdoch Een deels fictief debuut

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
26 september 2024
Van de Schotse zanger Stuart Murdoch van Belle & Sebastian verschijnt binnenkort een boek. Wat kan hij inNobody's Empirekwijt waar in zijn nummers geen plek voor is? Wellicht een glimp van hoe het leven was geweest zonder die chronische vermoeidheid.
Schrijvers zijn gemankeerde musici,zei Kees van Kooten ooit. Dat is een bekende gedachte, die zeker ergens op slaat: zo betoverend als een paar noten op een gitaar of piano kunnen zijn, klinken voorgedragen zinnen uit een roman immers hoogstzelden. Toch bestaan er genoeg zangers die op den duur juist gaan schrijven, niet meer uitsluitend liedjes, maar op zichzelf staande boeken. Na bijna veertig jaar bezig te zijn met songteksten vindt Stuart Murdoch nu het moment aangebroken voor zijn debuutroman.
'It felt like the right time to tell this story in long-form',liet de Schot optekenen in een persbericht, verstrekt door de gerenommeerde uitgeverij Faber & Faber. 'Even though I have been singing about it for years.'
Dat 'it' slaat onder andere op het chronisch vermoeidheidssyndroom waar de hoofdpersoon uit de romanNobody's Empireen ook Murdoch zelf aan lijdt. En dat zingen doet Murdoch als voorman van de veelgeprezen indie-popgroep Belle & Sebastian.
Die twee zaken hebben direct met elkaar te maken. Niet zozeer omdat Murdoch in de loop van de jaren inderdaad af en toe over zijn fysieke gesteldheid heeft gezongen, maar vooral omdat zijn ziekte hem toen hij net klaar was met de middelbare school grotendeels isoleerde - zijn vrienden gingen studeren en trokken de wereld over, hij bleef achter in zijn ouderlijk huis. Zeven jaar kon hij niet werken of studeren, en in die leemte begon hij met liedjes schrijven. Het was een periode die hij later een 'vacuüm' in zijn leven noemde.
'From that, these songs started coming out, these melodies where I could express what I was feeling.'
In 1994 was de toen 26-jarige Murdoch fit genoeg om zich weer in de buitenwereld te tonen. Hij meldde zich in Glasgow aan voor een initiatief voor werkloze muzikanten. Daar ontmoette hij basgitarist Stuart David; ze kregen de kans om enkele liedjes op te nemen in eenechtestudio. Murdoch stond erop dat ze tijdens die paar ingeroosterde dagen direct een heel album maakten, verzamelde wat andere muzikanten, en uit die sessies kwamTigermilk(1996) voort - de debuutplaat van Belle & Sebastian. Dit is een van de grote bijzonderheden van de groep: meteen, vanaf dit vroegste begin, hadden Murdoch en de zijnen hun lieflijke, toegankelijke eigen geluid gevonden.
Hoewel de bezetting inmiddels meermaals is veranderd - en Stuart David zich vanaf 2000 volledig richt op andere projecten - valt een Belle & Sebastian-nummer al bijna dertig jaar makkelijk te herkennen: onschuldige gitaarrifjes, lichte en vlotte drums, en dan ook nog Murdochs hoge stem die soms bijna een extra instrument lijkt; zeker wanneer hij, zoals vaak gebeurt, samen met een ander bandlid zingt (zoals in de eerste B&S-jaren met celliste Isobel Campbell). Inderdaad, zijn verhalende teksten gaan geregeld over zijn eigen leven, over dat af en toe tegensputterende lichaam, over opbloeiende liefdes, over de rol van religie inclusief bijbelverwijzingen, over eenzaamheid en seksualiteit. Maar echt zwaar wordt het nergens; de melancholie krijgt bij Murdoch niet de overhand. Zijn geluid blijft zacht, op het zalvende af. En de basis van de teksten is doorgaans juist heel alledaags: een kop thee in een café, een wandeling terwijl de zon ondergaat. Belle & Sebastian maakt onbevangen en bovenal harmonieuze muziek, die zowel in een vol stadion als rondom een kampvuur zou passen. Mogelijk is dit juist wel de kracht: de band kan in dat volle stadion de sfeer van een kampvuur oproepen.
De tegenwoordig zevenkoppige groep - die vernoemd werd naar de Franse jeugdserieBelle and Sebastian(1965), over een jongetje dat met zijn hond in de Alpen allerlei avonturen beleeft - heeft nooit grote hits gescoord, maar geniet een uitstekende reputatie, ook onder critici en collega-artiesten. Het muzikale hoogtepunt van Belle & Sebastian ligt volgens velen rond de eeuwwisseling, toen onder andere het gelauwerdewishful pop-albumThe Boy with the Arab Strap(1998) verscheen. Maar wat onderhand ook echt een troef is: dat de band al die jaren zo consistent en toonvast te werk blijft gaan, met Murdoch als direct herkenbare frontman.
Vorig jaar nog verscheenLate Developers,het geslaagde twaalfde B&S-album. De vraag die opdoemt: waarom dan nu een boek, wat kan Murdoch op papier kwijt waar in zijn nummers geen plek voor is?
Nobody's Empire belooft een mengelingvan memoir en roman te worden. Het verhaal draait om Stephen, een jongen uit Glasgow die enorm van muziek houdt en die door zijn chronisch vermoeidheidssyndroom geen zicht heeft op een reguliere baan of sociaal leven. Maar deze Stephen vormt vervolgens géén band, hij vindt medepatiënten en reist naar Californië, waar hij zoekt naar een medicijn, naar verlossing, naar'a spiritual life beyond the everyday'.Op het moment van het schrijven van dit stuk is de roman helaas nog niet verschenen. Door de uitgeverij wordt een strikt embargo gehanteerd.
Wat wel enig houvast biedt:The Celestial Cafe, het boek dat Murdoch in 2010 publiceerde en dat goeddeels over de totstandkoming van Belle & Sebastian gaat. De hoofdstukken van dit nonfictiewerk verschenen eerder al als blog en samen vormen ze een sympathiek dagboek, positief en bedachtzaam van toon. Het is zo'n boek dat je op een willekeurige pagina kunt openslaan en acuut voel je die uitnodigende, warme Belle & Sebastian-sfeer. Net als in zijn nummers beschrijft Murdoch de meest alledaagse taferelen, zoals een bad nemen, ergens koffie drinken, of 's ochtends vroeg hardlopen, en hij verbindt daaraan allerlei herinneringen en losse invallen. Wat opvalt, is dat hij nergens ook maar enigszins een verheven toon aanslaat: ondanks alle lof en zijn toch vrij onvoorziene muzikale doorbraak, zeker gezien het doorgaans bescheiden succes van Schotse bands, valt Murdoch nergens op enige zelffelicitatie te betrappen. Sterker nog, uit dit boek blijkt dat hij - met de rest van de groep - weigerde om naar Amerika te gaan toen daar een aanlokkelijk platencontract klaarlag. De bandleden wilden hun studies gewoon afmaken. Murdoch benoemt dat hij het commerciële gedeelte van de groep nooit echt serieus neemt, ondanks zijn grote drive om liedjes te maken.
In dat kader is ook een ander boek interessant:The All Night Cafe(2015), geschreven door die andere muzikant met wie Belle & Sebastian begon, Stuart David. Ook dit is een nonfictiewerk over het ontstaan van de groep, waarin min of meer hetzelfde verhaal verteld wordt als in Stuart Murdochs versie, alleen is er één significant verschil: waar Murdoch zelf niet te veel ruimte besteedt aan zijn songteksten, staat Stuart David juist wel lang stil bij Murdochs schrijfwerk. En hij laat doorschemeren dat hij daar vanaf die vroegste studiodagen van Belle & Sebastian altijd met enige jaloezie naar keek. Twee onbekende Schotse muzikanten waren ze, twintigers vol ambitie. En de een zag dat de ander net iets ambitieuzer was dan hijzelf. En vooral: hoe intimiderend makkelijk en goed de ander doordachte liedjes kon schrijven.
De vraag blijft natuurlijkwathet geheim van die liedjes dan is. Wie Murdochs songteksten naleest, stuit op een grote hoeveelheid van kleine, soms intrigerende verhalen,slices of livedie zelden een duidelijke clou of strikte spanningsboog hebben. En logischerwijs worden die verhalen extra krachtig door hun muzikale omlijsting: op papier zijn de nummers vaak boeiend, pas met die hoge engelenzang en de licht melancholische, zoete instrumentaties erbij, krijgen ze werkelijk reliëf.
Zoals het nummerNobody's Empire, dat Belle & Sebastian in 2015 uitbracht: een lieflijk gitaarrifje, af en toe bijgestaan door een pianoriedeltje, en daarbovenop die warme stem van Murdoch. Uitgeschreven is zijn tekst over die periode vol chronische vermoeidheid vrij droevig, maar als hij hem zingt, klinkt er een zekere gloed in door:'From this hiding place life was way too much/ It was loud and rough round the edges.'
En even later, vanuit datzelfde perspectief van de kwetsbare jongen, maar toch ook met die typische Belle & Sebastian-toon erin, dat onbevangen en hoopvolle:'Someone sang a song and I sang along.'Misschien ligt daar na al die jaren nog steeds de kiem van Murdochs schrijven: hij is geen gemankeerde of geflopte muzikant, hij weet alleen wel hoe het is om totaal niet mee te doen. En om tijdens die afzondering, ergens in de verte, voor anderen onhoorbaar, een ritme en een tekst te ontwaren, een melodie die het hoofd niet meer wil verlaten.
En daarover zal hij nu schrijven, deels autobiografisch, deels fictief. Veel Belle & Sebastian-verhalen wekken al de indruk dat ze over méér gaan dan waarover wordt gezongen en dat ze zich verder gaan ontwikkelen nadat de muziek is afgelopen. En zo valt de romanNobody's Empirewaarschijnlijk ook te zien: als een manier om door te gaan waar het liedje stopt, met meer woorden, meer scènes, meer gevoelens, meer toelichting. En met een glimp van hoe het leven ook had kunnen lopen, als Murdoch niet voluit die ene reddingsboei van de muziek had vastgepakt.
Stuart Murdoch | Stuart Murdoch weet met zijn warme stem een gloed te brengen in droevige teksten