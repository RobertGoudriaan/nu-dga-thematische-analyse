Liederlijk Volendam

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
21 maart 2024
De geschiedenis van Hotel Spaanderin Volendam is vaker verteld. Leendert Spaander kocht het in 1881 en stelde het open voor kunstenaars. Hij bouwde zelfs een aantal ateliers voor bezoekers die langer wilden blijven. Dat bleek een enorm succes, dat zeker een halve eeuw aanhield tot - zo vermoedt Jan Brokken - de afsluiting van de Zuiderzee in 1932 de visserij-economie nekte. Volgens Brokken hebben in die periode niet minder dan 1863 kunstenaars Volendam bezocht, waarvan er 1400 in het hotel verbleven, soms maandenlang; velen keerden jaar na jaar terug. Hij telt 402 Nederlanders, meer dan 400 Engelsen, verder Zweden, Fransen, Duitsers, Amerikanen, enzovoort. Opvallend veel vrouwen, overigens.
De dichter Hans Tentije nam Brokken mee naar Spaander, omdat daar de Noorse kunstenaar Frits Thaulow was overleden, waar Tentije een vers aan had gewijd. Vervolgens steekt Brokken van wal. De ene kunstenaar na de andere passeert, in aanstekelijke vignetten. Omdat het reservoir zo groot is kan Brokken de ene curieuze kunstenaarsbiografie na de andere opdiepen, steeds met één oog op de relatie met Volendam, en met het andere op de kunst die er werd gemaakt. Het boek is een levendige maar gefragmenteerde, uitwaaierende cultuurgeschiedenis. De rij kunstenaars doet duizelen, grote namen als Pissarro, Renoir, Bernard, Signac, Van Rysselberghe; minder bekende als Marianne Stokes, Elizabeth Nourse, Phil May, Tom Browne, George Haité, Hans von Bartels, John Rettig, de lijst is lang en verbazingwekkend. De vondsten zijn af en toe frappant. Zo verbleef de Amerikaan Colin Campbell Cooper in 1895 en 1898 in Spaander. In april 1912 was hij aan boord van het rms Carpathia, het schip dat als eerste de drenkelingen van de Titanic opving. De Brit Tom Browne blijkt ook de tekenaar van het Johnnie Walker-logo te zijn. En dan noemt Brokken ook nog een rij curieuze bezoekers als de kroonprins Hirohito, Alfred Dreyfus, Marcel Proust, Josephine Baker.
Waarom uitgerekend daar? Er waren nog meer dorpen waar kunstenaars belandden, maar Volendam had een aantal dingen mee. Er was een tramverbinding met Amsterdam. De bevolking had er geen bezwaar tegen om te poseren. Spaander had ateliers, was goedkoop en er werd flink gefeest en gezopen. Volendam had kennelijk ook een lossere moraal dan andere dorpen, 's zondags vroom, altijd nederig tegenover het harde bestaan op zee, maar tijdens de kermis ronduit liederlijk. 'Ze zeiden destijds dat je in Marken tbc opliep en in Volendam syfilis.'
Seks met vissersmeisjes of de dochters van een hotelier was altijd een bonus, maar de meeste kunstenaars kwamen toch echt om te werken. Sommigen domweg omdat 'iedereen' zei dat je naar Volendam moest; in de Verenigde Staten was sprake van een romantische Holland-manie, waar de bedeesde hulletjes van de Volendammer meisjes prachtig in pasten, tot op de dag van vandaag, en dan was er ook die hang naar de herontdekking van de oude Nederlandse schilderkunst, die je hier na kon leven. Ook belangrijk lijkt mij - Brokken noemt dat niet specifiek - is dat het de kunstenaars ook om moderne opvattingen ging. De Haagse School bijvoorbeeld, was in Europa en in de VS behoorlijk beroemd. 'We moeten het van boven hebben', schreef Weissenbruch. 'Lucht en licht, dat zijn de grote tovenaars.' Grijs water, vlak weiland en kaal strand, met daarboven niets dan lucht en licht, dat moeten veel kunstenaars als een mooie uitdaging hebben gezien.
Brokken is misschien niet de meest bedreven kunstbeschouwer, en hij kan soms wollig uit de hoek komen ('de werken uit zijn eerste periode waren kundig van opbouw en aangenaam van sfeer, maar misten de bezetenheid van de Franse impressionisten') en ik weet niet of de 'realistische weergave van de werkelijkheid' door Mesdag, Maris en Mauve ook echt 'een spiegel was van hun melancholieke geestesgesteldheid', maar als vertelling is het boek innemend en informatief. Je zou willen dat elk schilderij dat hij noemt kon worden afgebeeld, want er zijn nogal wat kunstenaars van wie het werk niet onmiddellijk bekend is. Natuurlijk was een dikke bijlage met álle namen uit dat Spaander-gastenboek ook fijn geweest.
Brokkens vermoeden, dat 'alle buitenlandse kunstenaars' zich in Nederland en Volendam lieten inpakken 'door de vriendelijkheid en mildheid van het land en zijn bewoners' lijkt me wat rozig. Frederik van Eeden, die ook vaak in Volendam kwam, vond Spaander een bordeel, waar het alleen om 'geld en flirtation' ging, 'ver beneden de gezonde sfeer van dorpelingen'. Hij vond zelfs dat 'het Hollandsche oer-ras, dat nog in krachtigen bloei verkeert' door die buitenlanders werd bedorven. Brokken ziet in de verwelkoming van al dat vreemde volk echter vooral een teken van bijzondere Volendammer verdraagzaamheid, 'een open blik, nooit een vijandige'. Chauvinistisch, misschien, 'maar dat alles was van een kinderlijke onschuld'.
Dat is dan wel veranderd, zeg. Brokken noteert dat in Volendam de PVV inmiddels de grootste partij is. In 2012 werd nog aangetoond dat het stadje Milaan, Parijs en Londen achter zich liet in hoeveelheid drugsgebruik per hoofd van de bevolking, 1100 lijntjes per dag. Ook dat trekt natuurlijk buitenlands bezoek.
In Volendam kon je de schilderkunst naleven
collectie Zuiderze Museum | Georg Hering, Volendammer vissers, 1917. Olieverf op linnen, 128 x 84 cm JAN BROKKEN De ontdekking van Holland Atlas Contact, 320 blz.