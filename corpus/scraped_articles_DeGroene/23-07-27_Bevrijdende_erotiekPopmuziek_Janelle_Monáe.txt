Bevrijdende erotiek Popmuziek Janelle Monáe

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
27 juli 2023
Janelle Monáe, een alleskunner in de traditie van Prince en Bowie, onttrok zich jaren aan demale gazedoor zichzelf op te voeren als seksloze androïde. MetThe Age of Pleasureviert Monáe haar lichaam en seksualiteit.
'I'm not the same.No, I think I done changed.'De Amerikaanse artiest Janelle Monáe windt er op haar nieuwe plaatThe Age of Pleasuregeen doekjes om: dit is niet meer de persoon die vijftien jaar geleden doorbrak met futuristische conceptalbums. In die tijd was Monáe een opvallend seksloze figuur. Maar wie deze zomer haar nieuwste videoclipLipstick Loverbekijkt, ziet een zwarte non-binaire artiest (ze blijft wel de aanduiding zij/haar gebruiken) die fier is op het eigen lichaam en voor wie seksualiteit, huidskleur en geslacht eerder trots opwekken dan schaamte. Het is de nieuwste fase in de eigenzinnige loopbaan van een getalenteerde kunstenaar die altijd nieuwe manieren heeft gezocht om creativiteit en activisme met elkaar te combineren.
Er was een tijd waarin popmuzikanten de vaandeldragers waren van progressieve sociale bewegingen. In de jaren zestig en zeventig was popmuziek het domein waar de strijd voor gelijke rechten centraal stond. Iconen als Bob Dylan, Nina Simone, Curtis Mayfield, Aretha Franklin, Stevie Wonder en David Bowie gebruikten hun talent, status en invloed om zich in te zetten voor een rechtvaardiger wereld. Dit pop-activisme werd in de conservatieve jaren tachtig met de opkomst van MTV opzijgezet voor commerciële belangen. Maar in het socialemediatijdperk is een nieuwe generatie activistische popsterren op het toneel verschenen. In de afgelopen vijftien jaar heeft Janelle Monáe zich ontwikkeld tot een lichtend voorbeeld voor de manier waarop popcultuur en politiek met elkaar verbonden zijn.
Monáe viel vanaf het begin op als een unieke, volstrekt eigenzinnige muzikant. Een korte samenwerking met het legendarische hiphopduo Outkast leidde tot een platencontract bij het label van Sean 'Puff Daddy' Combs, bij wie ze zich aansloot onder de voorwaarde dat ze volledige artistieke vrijheid zou krijgen. Haar eerste volwaardige plaatThe ArchAndroidzette haar op de kaart als een muzikale alleskunner die invloeden van Prince, Stevie Wonder en Michael Jackson combineerde met de progressieve rock van David Bowie, Jimi Hendrix en Pink Floyd. Het funkyTightropeleverde haar in 2010 een hit op, maar een grote doorbraak bij het massapubliek bleef uit.
Als toegewijde liefhebber van sciencefiction wilde ze met haar muziek het jarenzeventigfenomeen van het conceptalbum nieuw leven inblazen. Haar eerste drie albums waren dan ook niet alleen verzamelingen popliedjes; ze vertelden het verhaal van haar alter ego Cindi Mayweather, een androïde die in de verre toekomst op de vlucht moet gaan wanneer ze verliefd wordt op een mens. In de loop van verschillende conceptalbums en muziekvideo's vertelde Monáe een complex verhaal waarin deze gedoemde liefdesgeschiedenis de aanzet vormt voor een revolutie in deze dystopische toekomst.
Wie haar popliedjes voorbijhoorde komen in een Spotify-mix zal het niet zijn opgevallen, maar toegewijde luisteraars herkenden in haar albums treffende metaforen voor racisme, homofobie en seksisme. De levensloop van haar alter ego werkte op al deze vlakken, omdat het idee van 'verboden liefde' zo herkenbaar was. Daarnaast was Monáe zich volledig bewust van de manier waarop jonge zwarte vrouwen in de muziekindustrie maar al te vaak worden gereduceerd tot seksobject. Met haar Ziggy Stardust-achtige rollenspel wilde Monáe deze logica zichtbaar maken en zelfs omdraaien.
Dat vertaalde zich ook direct door naar haar verschijning. Zowel op het podium als in haar optredens kleedde ze zich consequent in een strakke smoking, het haar strak getoupeerd in een opvallende kuif. Dit was voor Monáe een doeltreffende manier om de vanzelfsprekende seksualisering van vrouwenlichamen te vermijden: de beroemdemale gazedie bij uitstek aan jonge vrouwelijke artiesten voorschrijft dat ze veel huid laten zien, hun rijke lokken bekoorlijk over hun schouders laten wapperen, en uitnodigend door lange wimpers de camera in staren.
Door dit stereotype te vermijden, vond Monáe haar meest toegewijde fans bij luisteraars die zichzelf graag queer noemen: mensen die zich niet graag in een hokje laten plaatsen en die zich daarom maar al te bewust zijn van de onzichtbare sociale normen die onze sociale hiërarchieën in stand houden. In zijn magnifieke boekCruising Utopiakoppelde José Esteban Muñoz het fenomeenqueernessaan het streven naar een fundamenteel betere wereld. We kennen allemaal de druk om ons te conformeren aan de wereld zoals hij is: een gebrekkige wereld die we zelf niet hebben gemaakt, maar die ons wel allerlei rollen oplegt. Ieder die hier geen genoegen mee neemt en op zoek gaat naar betere alternatieven - een wereld met meer vrijheid, meer plezier, meer creativiteit, meer verbinding, meer saamhorigheid, meer liefde, meer solidariteit - mag zich volgens Muñoz dan ook queer noemen.
Hoezeer Monáe ook doorhaar groeiende schare fans als queer-icoon werd gezien, zelf hield de artiest zich nadrukkelijk stil over haar seksualiteit. Haar androgyne verschijning werd geïnterpreteerd als een afwijzing van heteroseksuele normen, maar zelf weigerde Monáe om uitspraken te doen over wat ze als een privé-aangelegenheid zag.
Haar ambities bleken dan ook veel groter te zijn dan alleen een succesvolle carrière in de popmuziek. Net als haar mentor Prince wilde ook Monáe haar artistieke visie via zo veel mogelijk kanalen uitdragen, en al snel ontpopte ze zich als een natuurtalent in film- en televisierollen. Zo speelde ze haar eerste grote rol inHidden Figures,een film over het onzichtbare werk dat zwarte vrouwen in de jaren zestig bij Nasa hebben verricht, en maakte ze grote indruk in Oscar-winnaarMoonlight,niet toevallig een film over een queer zwarte jongen die een identiteit voor zichzelf zoekt in een homofobe samenleving. Haar eerste volwaardige hoofdrol speelde ze in de horrorfilmAntebellum,die op onsubtiele manier illustreert hoezeer het slavernijverleden nog doorsijpelt in het heden.
Rollen als deze laten ook zien in hoeverre Monáe's artistieke keuzes een reactie zijn op een veranderende maatschappelijke context. Waar haar eerdere werk subtiele metaforen ontwikkelde voor sluimerende sociale ongelijkheid in het Obama-tijdperk, gaf de verkiezing van Donald Trump aanleiding voor een meer directe confrontatie met een nieuwe politieke werkelijkheid waarin de rechten van vrouwen, minderheden en vluchtelingen opnieuw ter discussie stonden.
Voor Monáe was dit aanleiding om er zowel in haar creatieve werk als in haar publieke uitingen geen doekjes meer om te winden. In interviews verklaarde ze queer, non-binair, en 'polyamoreus' te zijn. Haar albumDirty Computer(2018) was dan ook haar expliciete coming-out: haar muziek was strakke en stijlvaste funk-pop, haar teksten een spannende combinatie van trots en woede, en haar verschijning kleurrijk en uitgesproken sensueel.
Dit werd met name duidelijk in de film die ze als verlengstuk van het album schreef en produceerde. Ze portretteert daarin een nabije toekomst waarin iedereen die buiten de conservatieve norm valt als'dirty computer'wordt opgepakt en gehersenspoeld. Monáe speelt zelf hierin de hoofdrol, als iemand van wie de herinneringen aan een queer leven van creativiteit en verzet één voor één worden uitgewist. Zo combineert ze de utopische momenten van verbinding met een nadrukkelijke waarschuwing voor de toekomst: de beelden in haar film benadrukken dat de kwetsbaarste groepen ook degenen zijn waarvan het creatieve werk en activisme ons het meest inspireren.
Die positieve lijn trektze nog een stuk verder door in haar nieuwe albumThe Age of Pleasure. Hierin zien we geen enkele futuristische metaforen meer en lijkt de woede weer wat bekoeld. Het is een plaat vol opgewekte, lyrische zomermuziek waarin seks, vrijheid en uiteraard plezier de dienst uitmaken. In haar recente videoclips en Instagram-filmpjes zien we dan ook een queer zwarte vrouw die zich nergens meer voor schaamt. Waar ze eerder haar best deed om de male gaze te omzeilen, vindt ze nu manieren om deze te ontmantelen. Dit doet ze door een van de kernideeën van de invloedrijke zwarte feminist Audre Lorde in de praktijk te brengen. In haar bundelSister Outsiderbezong ze de kracht van erotiek als verzetsmiddel tegen de pornografische blik van patriarchale heteroseksualiteit. Waar deze erop gericht is om vrouwen ondergeschikt en onderdanig te houden, vergroot ware erotiek volgens Lorde juist zelfkennis, trots en verbinding voor ieder die zich verzet tegen deze seksistische norm.
Het nummerLipstick Loveris een waar manifest van deze bevrijdende erotiek. In deze zomerhit met een aanstekelijke reggae-beat zingt Monáe over hoe heerlijk ze het vindt om door een andere vrouw gekust, gestreeld en aangeraakt te worden. Het effect is subtiel maar doeltreffend: al luisterend bedenk je opeens hoe de popgeschiedenis overloopt van liedjes waarin de seksuele verlangens van mannen vanzelfsprekend centraal staan.
De videoclip onderstreept daarmee de vrijheid en het plezier dat voor het oprapen ligt buiten de kaders van witte heteroseksuele normen. We zien eenpool partywaarin Monáe omringd wordt door allerlei zwarte vrouwen: dik, dun, jong, oud, cis, trans - iedereen voelt zich even vrij en gemakkelijk bij elkaar. De mannen in de groep staan hier niet boven, maar doen op gelijke voet mee. Zo brengt ze een vorm van erotiek in beeld die sensueel en bevrijdend is, en die daarmee een alternatief biedt voor de objectiverende, pornografischegazedie onze visuele cultuur al eeuwen domineert.
Steeds meer artiesten gebruiken hun muziek, zichtbaarheid en sociale media op dezelfde manier. Popsterren als Lil Nas X, Lizzo, Post Malone, Megan Thee Stallion en Tyler the Creator zijn zich allemaal op hun eigen manier aan het losmaken van heersende normen over gender, ras, en seksualiteit. Net als in de jaren zestig krijgen maatschappelijke debatten over deze onderwerpen opnieuw meer richting en zichtbaarheid door de manier waarop ze via de popcultuur worden ingevuld en overgedragen. Janelle Monáe is dan ook bij uitstek een figuur die illustreert hoe de strijd over sociale macht in de praktijk wordt uitgevochten: niet alleen in de politiek, bij talkshows en via columnisten, maar juist ook via het creatieve werk van populaire artiesten die vormen van onderdrukking niet alleen zichtbaar willen maken, maar ook helpen doorbreken.
Dan Hassler-Forest is mediawetenschapper aan de Universiteit Utrecht en auteur van het boekJanelle Monáe's Queer Afrofuturism