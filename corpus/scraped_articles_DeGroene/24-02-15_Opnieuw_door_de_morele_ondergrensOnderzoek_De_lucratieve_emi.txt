Opnieuw door de morele ondergrens Onderzoek De lucratieve emissiehandel van Shell

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
15 februari 2024
Shell betaalt geen cent voor zijn CO2-uitstoot, zo blijkt uit onderzoek vanDe Groene Amsterdammer. De grote opwarmer ontsnapt aan de tucht van het Europese klimaatbeleid door slim te speculeren met ETS-rechten.
Toen Bart Staes zijn zetelinnam in de glazen burcht van het Europees Parlement in Straatsburg waren de kaarten anders geschud dan nu. In de wandelgangen, met riant uitzicht op het groene riviertje de Ill dat door de stad slingert, werd gediscussieerd over een gedurfd voorstel van de Europese Commissie om bedrijven een belasting te laten betalen voor hun CO2 -uitstoot.
'Het was twee jaar na "Kioto''', blikt de Vlaamse politicus voor De Groenen terug. 'In het internationale klimaatverdrag uit 1997 waren voor het eerst bindende doelstellingen afgesproken en Europa zocht naar een gepast antwoord. Even leek het erop dat er een Europesecarbon taxzou komen.'
Het plan sneuvelde echter in de Europese ministerraad. 'Er was unanimiteit voor nodig en nogal wat lidstaten waren niet bereid hun belastingautonomie op te geven.' Daarop kwam de Commissie met het plan voor een markt waar bedrijven emissierechten kunnen kopen en verkopen, een Emissions Trading System (ets). 'Dat haalde het wél, omdat het handelssysteem kon worden ondergebracht bij de Europese markt die al door iedereen werd gesteund. Maar waarover wij in het Parlement in 2003 uiteindelijk mochten stemmen, was dus in feite een plan B.'
Het principe 'de vervuiler betaalt' bleef ongeschonden (uitstoters moeten immers rechten kopen), maar met één groot verschil: anders dan belastingen zijn de rechtenverhandelbaar. Daardoor weet een van de grootste Europese veroorzakers van de klimaatcrisis al twintig jaar onder het vergoeden van de schade uit te komen.
Shell betaalt in het ets geen cent voor zijn CO2 -uitstoot. Door te speculeren op de Europese markt voor emissierechten houdt het zelfs geld over, zo blijkt uit onderzoek vanDe Groene Amsterdammer. De grootste olie- en gasproducent van Europa heeft sinds 2005 enorme hoeveelheden emissierechten gekocht en met winst doorverkocht aan andere bedrijven. Het concern blijkt op de koolstofmarkt, waaraan twaalfduizend bedrijven meedoen, een van de grootste spelers.
Volgens onze berekeningen heeft de zevende grootste uitstoter in de wereld minstens 350 miljoen euro overgehouden aan zijn handel in emissierechten. Het bedrijf dat weinig doet om zijn uitstoot te verminderen, verdient aan de belangrijkste klimaatmaatregel die de Europese Unie de laatste twintig jaar heeft genomen.
Dat oliemaatschappijen winstvoorrang geven boven het klimaat is nooit duidelijker gebleken dan afgelopen jaar. Terwijl de wereld op de klimaatconferentie in Dubai een historisch akkoord bereikte dat eindelijk oproept om te stoppen met het winnen van fossiele brandstoffen, kondigden Shell, BP en ExxonMobil ijskoud aan hun exploitatie te zullen opvoeren en hun duurzame activiteiten te zullen afbouwen.
Het Internationaal Energie Agentschap waarschuwt dat de oliebedrijven in 2023 al twee keer zoveel in olie en gas hebben geïnvesteerd als verantwoord is om een klimaatcatastrofe te voorkomen.The Guardiandoopte 2023 - het heetste jaar in de menselijke geschiedenis - het jaar van 'de ontmaskering van de olie-industrie'.
Shell moet net als alle bedrijven in Europa die broeikasgassen uitstoten jaarlijks emissierechten inleveren: voor elke ton CO2 één recht. Ze kunnen die rechten kopen van andere bedrijven of van de nationale emissieautoriteiten.
We hebben alle transacties van Shell binnen het ets geanalyseerd, vanaf het oprichtingsjaar (2005) tot het recentste jaar waarover data beschikbaar waren (2020). Het concern verhandelde in die periode vier miljard emissierechten en was daarmee een van de allergrootste spelers op de Europese koolstofmarkt - in select gezelschap van JP Morgan, de grootste bank ter wereld en BNP Paribas, de op een na grootste bank in Europa.
De gegevens over de transacties kregen we op ons verzoek van de Europese Commissie, die bedrijven verplicht hun transacties te registreren, en van de European Energy Exchange (eex) in Leipzig, dat het alleenrecht heeft om emissierechten te veilen. Beide instanties hebben ons verzekerd dat hun data correct en volledig zijn. Gegevens over de koolstofprijs kregen we van Trading Economics, een bedrijf in Lissabon dat de financiële markten in de gaten houdt. De conclusie dat Shell per saldo aan de emissiehandel heeft verdiend, is vervolgens het resultaat van een relatief eenvoudige rekensom.
Onwettig is het niet, wat Shell doet. Iedereen mag met emissierechten speculeren. Je hoeft daarvoor niet eens broeikasgassen uit te stoten - dat verklaart waarom er ook banken actief zijn in het ets. We spraken 'traders' van banken en handelshuizen en die zeiden allemaal hetzelfde: speculatie komt in het ets op grote schaal voor.
De speelfiches zijn echter niet eerlijk verdeeld: met een jaarwinst van 36 miljard euro (2023) kan Shell gemakkelijk een gokje wagen. Andere deelnemers (er doen tienduizend grote en kleine bedrijven mee aan het Europese ets) zijn vaak al blij als ze aan hun éigen jaarlijkse verplichting - het aantal rechten dat ze moeten kopen voor hun uitstoot - kunnen voldoen.
Zorgwekkender is het dat Shell blijkbaar ontsnapt aan de tucht van het Europese klimaatbeleid. Een week nadat we Shell al onze data en berekeningen hebben opgestuurd, krijgen we een summiere schriftelijke reactie: 'De situatie is ingewikkelder dan het in jullie uitwerking wordt geschetst.' In de volgende zin verwijst de woordvoerder naar een document waarin wél iets wordt gezegd over de kosten van Shell in emissiehandelssystemen, maar niet over de opbrengsten. 'Meer kunnen we er niet aan toevoegen.'
'Ik erger me kapot aan Shell', reageert Bas Eickhout, europarlementariër en lijsttrekker voor De Groenen bij de Europese verkiezingen in juni. 'Het bedrijf handelt naar de letter, maar niet naar degeestvan de wet. En het gebruikt het geld dat het met de handel heeft verdiend óók niet om te verduurzamen.'
'Shell zakt opnieuw door de morele ondergrens', stelt Sjoukje van Oosterhout van Milieudefensie. Zij werkt mee aan de klimaatzaak tegen Shell. Drie jaar geleden werd Shell door de rechtbank in Den Haag opgedragen om zijn wereldwijde uitstoot van CO2 vóór 2030 met 45 procent te verminderen. Shell ging daartegen in hoger beroep. De juridische strijd wordt in april voortgezet. 'We zien het hoger beroep met vertrouwen tegemoet', zegt Van Oosterhout. 'Shell doet mínder voor het klimaat in plaats van méér. Dat blijkt ook nu weer uit jullie onderzoek.'
'Het zou mooi zijn als Shell net zo actief werd in het investeren in schone energie', reageert Mark van Baal van Follow This, een groep die klimaatvriendelijke aandeelhouders van Shell bundelt. 'Onder de nieuwe ceo gingen de investeringen in de schone energie echter omlaag naar slechts elf procent. Bijna alle investeringen gaan nog steeds naar olie en gas.'
In 2022 kwam slechts 0,2 procent van de inkomsten van Shell uit hernieuwbare energie, blijkt uit het jaarverslag. In mei komt de klimaatresolutie van Follow This weer ter stemming in de aandeelhoudersvergadering, deze keer mede ingediend door 27 grote beleggers. 'Want ook zij zien in dat Shell zijn volle gewicht achter de energietransitie moet zetten om "Parijs" te halen.'
Hoe kon Shell zijn gang gaan?En wat betekent dit voor het Europese klimaatbeleid?
Shell was niet tégen de oprichting van een ets. Het ergerde zich juist aan het botte verzet van zijn concurrenten. In 1998 nam het zelfs de opmerkelijke stap om zich terug te trekken uit de Global Climate Coalition, een lobbygroep van oliegiganten die het nota bene had helpen oprichten. De andere oliereuzen wilden niets weten van bindende doelstellingen en termijnen, terwijl Shell zich genuanceerder uitliet en sprak over 'voorzichtige voorzorgsmaatregelen' in verband met het klimaat, zo weten we dankzij de Shell Papers enFollow the Money. Al schuilde er ook opportunisme achter: Shell verwachtte (zoals later bleek terecht) dat het ets als eerste korte metten zou maken met de steenkoolindustrie - zijn belangrijkste concurrent.
Drie jaar na de oprichting van het ets stortte de olieprijs in, door de financiële crisis, en een paar jaar later opnieuw, door overproductie. Dit noopte alle oliegiganten ertoe hun activiteiten te diversificeren. Totdat Vladimir Poetin Oekraïne aanviel en de gasprijs opdreef. Sindsdien durven de fossiele ceo's weer te dromen van een zonnig landschap met boortorens waar het oog van de belegger niet te veel wordt afgeleid door andere, minder renderende activiteiten zoals windmolens en waterstoffabrieken.
In de strijd om de gunst van de beleggers staat Shell bovendien op achterstand: zijn aandelenkoers hinkt achter die van zijn grote Amerikaanse concurrenten aan. Een lage koers is ook ongunstig als Shell, zoals analisten verwachten, grote overnames wil doen op het vlak van waterstof of ondergrondse CO2-opslag. Of als het met zijn Britse concurrent BP wil fuseren, zoals geruchten suggereren. Dat verklaart waarom een multinational met een winst zo groot als dehele economievan EU-land Cyprus tóch op de kleintjes let.
Shell kón ook een gokje wagen, omdat het genoeg op de bank had om eventuele verliezen uit zijn speculatie te compenseren. Op de Fortune 500-lijst van winstgevende Europese bedrijven prijkt de Britse oliegigant bovenaan. Daar komt bij dat Shell nauwelijks emissierechten hoefde te kopen vooreigengebruik. Maar liefst negentig procent van de emissierechten die het moest inleveren ter compensatie van zijn uitstoot kreeg hetgratis.
De lidstaten mogen zogenaamde 'vrije allocaties' toekennen aan bedrijven die anders door hun hoge emissiekosten niet meer kunnen concurreren op de wereldmarkt en de EU misschien zullen verlaten. Hoevéél ze cadeau krijgen, hangt af van hun uitstoot per productie-eenheid: bedrijven die beter presteren dan hun concurrenten krijgen het meest. Shell dankt zijn berg geschonken emissierechten aan het feit dat zijn concurrenten het op klimaatgebied nóg slechter doen.
Het mechanisme kreeg veel kritiek: de gratis rechten temperen de vraag en drukken de prijs. Bovendien hoeven de ontvangende bedrijven hun producten niet duurder te maken, terwijl dat voor het klimaat - denk aan olie - wellicht beter zou zijn. Daarom heeft de EU vorig jaar besloten haar bedrijven op een ándere manier te gaan beschermen: door een importheffing aan de buitengrenzen voor niet-Europese concurrenten. De gratis rechten worden tot 2030 geleidelijk tot nul gereduceerd.
Voor Shell maakt het voorlopig weinig uit. Het heeft afgelopen jaren namelijk niet alleen gehandeld, maar ook gespaard.
Shell handelt in emissierechtenzoals het vaten olie verhandelt.  Shell Trading International Limited houdt vanuit het Shell Centre in Londen, tegenover de London Eye, zowel de brandstofals de koolstofmarkt nauwlettend in de gaten. Sinds 2005 kocht het minstenstweehonderd keerzoveel emissierechten als Shell zelf nodig had. Een klein deel van de rechten (0,5 procent) heeft Shell moeten inleveren aan de autoriteiten ter compensatie van zijn eigen uitstoot. De rest heeft het doorverkocht.
Op zijn website is het daar heel open over. Onder het kopje 'Welcome to Shell environmental products', biedt het concern zijn diensten aan: 'We hebben een gevarieerde portefeuille van koolstofkredieten opgebouwd, die voldoet aan de unieke eisen van elke klant.' In die portefeuille zit, aldus een voetnoot in het jaarverslag, ook een aanzienlijke voorraad Europese emissierechten. Komt u emissierechten tekort, zo adverteert Shell dus, dan kunt u die van ons kopen.
Omdat de traders van Shell boven op de markt zitten, wisten ze vaak te verkopen voor een bedrag hoger dan de aankoopprijs. Kennis van de markt is cruciaal, vertelt de trader van een bank. 'Je moet bijvoorbeeld weten dat in Frankrijk de kerncentrales uitvallen als het heet is, omdat het koelwater opdroogt, en dat het land dan omschakelt naar kolen- en gascentrales, die emissierechten nodig hebben, waardoor de prijs gaat stijgen.'
Door slim te handelen komt Shell aan die winst van minimaal 350 miljoen euro. Op de totale baten van het concern stelt dit bedrag niks voor (minder dan 0,05 procent). De waarde is vooralsymbolisch:een overwinning op de milieuridders uit Brussel.
Ook voor de komende jarenzit Shell goed. Volgens het laatste jaarverslag heeft het een voorraad aan emissierechten opgebouwd ter waarde van 2,3 miljard euro. Dit zijn méér rechten dan dat Shell heeft gekocht van andere bedrijven. Behalve een 'secundaire markt', waar bedrijven onderling handelen, kent het ets ook een 'primaire markt': veilingen in opdracht van de Europese Commissie waar de lidstaten rechten te koop aanbieden. Hoevéél Shell precies op deze veilingen heeft gekocht, kunnen we niet zien en wil het ons niet vertellen. Het bedrag in het jaarverslag is een optelsom van rechten op de Europese, Canadese en Aziatische emissiemarkten. Maar aangezien de Europese ets veruit de grootste is, zal een aanzienlijk deel van de voorraad Europees zijn. Shell kan deze rechten komende jaren gebruiken om zijn uitstoot te compenseren óf - wederom - winst te maken met hun verkoop, want sinds 2021 is de ets-prijs flink gestegen.
Grote verliezer is het klimaat. Sinds het begin van het ets is de gezamenlijke uitstoot van fabrieken en elektriciteitscentrales in Europa met 37 procent gedaald. Dat de daling niet gróter is, komt vooral door de oliemaatschappijen, die gewoon op de oude voet zijn blijven vervuilen. Shell stoot nog net zoveel CO2uit als toen het ets begon (tussen de zeven en acht miljoen ton per jaar).
En het einde is nog niet in zicht: Shell is, aldus een onderzoek vanThe Guardian,bezig met de ontwikkeling van een aantal nieuwe mega-olieen gaswinningsprojecten die elk minstens eenmiljardton CO2in de atmosfeer zullen brengen - zogenaamde'carbon bombs'.
'Shell verdient grof geldmet het veroorzaken van gevaarlijke klimaatverandering en blijkt nu ook geld te verdienen met het systeem dat is opgezet om vervuiling duurder te maken en af te remmen', reageert Shell-deskundige Sjoukje van Oosterhout van Milieudefensie. 'Dat het legaal is, doet niet ter zake; het bedrijf maakt misbruik van een geitenpaadje in het ets. Uiteraard moet dat worden afgesloten.'
De rechtszaak die Milieudefensie en Greenpeace in Nederland tegen Shell hebben lopen, is inmiddels niet meer de enige in zijn soort. Drie jaar geleden schreven rechters in Den Haag geschiedenis door te oordelen dat Shell via klimaatverandering de mensenrechten aantast (zoals het recht op een veilige woonomgeving) en dat bedrijven net als landen de mensenrechten dienen na te leven. Shell heeft door zijn impact op het klimaat zelfs méér invloed op de mensrechten dan de Nederlandse staat, aldus het vonnis.
Californië heeft het voorbeeld gevolgd. De door weerrampen geteisterde Amerikaanse staat spande in september een zaak aan tegen verschillende oliemaatschappijen, waaronder Shell, wegens de astronomische maatschappelijke kosten van klimaatschade. De staat eist dat de oliereuzen een fonds oprichten voor toekomstig verlies en letsel als gevolg van hun CO2 -uitstoot.
Ook binnen het concern zelf is er weerstand. 'Het was lang de ambitie van Shell om een leider te zijn in de energietransitie. Daarom werken we hier', schreven een paar medewerkers van de low-carbon-divisie afgelopen najaar in een brandbrief aan het bestuur en op sociale media. 'Maar recente aankondigingen [over het afbouwen van duurzame investeringen] maken ons diep ongerust.' De bijval was enorm.
Nu is de politiek aan zet, vindt europarlementariër Bas Eickhout. 'Wat Shell doet, is slechts een voorproefje. Komende jaren krijgen bedrijven steeds minder emissierechten gratis, terwijl het fors duurder wordt om rechten te kópen. Volgens deskundigen moet de koolstofprijs zelfs naar vijfhonderd euro om het gewenste effect te hebben op het klimaat. Méér bedrijven zullen daarom, net als Shell, gaan oppotten. Het besef lijkt nog niet doorgedrongen tot de meeste directies, maar er zal een run ontstaan op de overgebleven rechten.'
Als de paniek straks toeslaat, bestaat het gevaar dat grote bedrijven Europa onder druk gaan zetten om hen te helpen, bijvoorbeeld door een plafond te leggen in de koolstofprijs. 'Ze hebben die kaart vaker getrokken: eerst te lang wachten en vervolgens smeken om uitstel. Maar Europa moet juist fermer worden en de tekortkomingen van het ets compenseren door andere beleidsmaatregelen', aldus Eickhout. 'De uitfasering van brandstofauto's is een goed begin; dat zal zeker gevolgen hebben voor de olie-industrie.'
'Ik kan het gedrag van Shell maar op één manier verklaren: het rekent erop dat overheden het bedrijf uiteindelijk niet voor het blok zullen zetten. Bij politici bespeur ik inderdaad dat ze stilletjes hopen dat het bedrijf uit zichzélf een keer de draai maakt. Shell gokt. De politiek bepaalt hoe dat afloopt.'
'Wij zien het hoger beroep van Shell in de klimaatzaak met vertrouwen tegemoet'