Met Gods woord op de lippen Tentoonstelling Christendom en slavernij

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
5 september 2024
Lang was de belangstelling voor de relatie tussen de kerk en het Nederlandse slavernijverleden mager. Nu die voorzichtig opkomt, organiseert Museum Catharijneconvent een tentoonstelling over dit onderwerp, maar het durft de bezoeker niet voor het hoofd te stoten.
Het Nederlandse slavernijverledenmag sinds de eeuwwisseling in volle belangstelling staan, toch zijn er deelonderwerpen die nodig verder uitgediept moeten worden. De betrokkenheid van Nederlandse kerken en christelijke religie is daar een voorbeeld van. In de afgelopen decennia was hier opvallend weinig aandacht voor. In 2013 erkende de Raad van Kerken weliswaar betrokkenheid bij de Nederlandse slavenhandel, maar daarna bleef het een decennium lang nagenoeg stil.
Vorig jaar kwam daar enige verandering in. De bundelKerk, kolonialisme en slavernijverscheen, waarin enkele casestudies van protestantse betrokkenheid bij slavernij beschreven worden. Ook de gidsKerk & slavernijverledenkwam uit, met tientallen plekken, zowel in Nederland als wereldwijd, waar met name protestantse sporen van het slavernijverleden te vinden zijn. Beide publicaties hebben het karakter van een eerste verkenning van het onderwerp. Daarnaast liet de Raad van Kerken opnieuw van zich horen. Op de avond vóór Keti Koti beleed ze tijdens een dienst in de Nieuwe Kerk in Amsterdam schuld over de rol die meerdere aangesloten kerkgemeenschappen speelden tijdens de slavernij - kerkelijke taal om excuses aan te bieden.
De tentoonstellingChristendom en slavernijin Museum Catharijneconvent is onderdeel van deze voorzichtig opkomende aandacht. Hoewel gebruik is gemaakt van nieuwe bevindingen van het nog lopende onderzoekKerk en slavernij,dat uitgevoerd wordt aan de Protestantse Theologische Universiteit, VU en University of Curaçao, is ook in dit geval sprake van een inleidende beschouwing. Bij aanvang wordt de expositie nadrukkelijk aangekondigd als een begin, een aanzet om het slavernijverleden te bezien vanuit een kerkelijk perspectief. Bezoekers zullen niet het hele verhaal te horen krijgen. Wel hopen de makers hen aan het denken te zetten over de verwevenheid tussen kerk, religie en slavernij. Die boodschap voelt weinig spraakmakend aan, maar wekt wel de juiste verwachting.
Hoewel de tentoonstelling in naam over christendom gaat, ligt de focus op de Nederduitse Gereformeerde Kerk, nu de Protestantse Kerk Nederland. Deze had als publieke kerk van de Republiek een bevoorrechte positie. In de eerste zaal wordt op een grote wereldkaart duidelijk wat dit in de praktijk betekende. Van New York tot Ghana en Jakarta, overal kregen gereformeerden voet aan de grond, stichtten kerkgenootschappen en richtten gebedshuizen op. Op slavenschepen werd gebeden, predikanten waren betrokken bij slavenhandel. De verstrengeling tussen protestantisme en slavernij was verregaand.
In een volgende zaal maken bezoekers kennis met meerdere Nederlandse theologen die zich hebben uitgesproken over slavernij. Sommige predikanten waren kritisch. Zoals Matthias Engelberts, die slavernij hekelde en opriep tot een boycot van koffie. Daartegenover stonden geharde voorstanders. Johan Picardt schreef in1660 bijvoorbeeld een boek waarin hij stelt dat mensen uit Afrika andere volkeren behoren te dienen als slaafgemaakten. Hierbij baseert hij zich op de bijbelse vertelling over de vloek van Cham, te lezen in Genesis 9:20-27.
In het kort: Op een dag drinkt Noach te veel wijn en gaat in beschonken toestand poedelnaakt in zijn tent liggen. Cham treft zijn vader in deze schaamteloze pose aan en in plaats van hem te bedekken, vertelt hij over het voorval aan zijn broers. Wanneer hij is bijgekomen ontdekt Noach dit alles en vervloekt hij Kanaän, de zoon van Cham. Hij zal voortaan slaaf zijn van zijn ooms Sem en Jafeth. Omdat de naam 'Cham' klinkt als het Hebreeuwse woord voor 'heet' of 'zwart' is deze vloek veelvuldig gebruikt om slavernij acceptabel te verklaren.
In de tentoonstelling is het boek van Picardt te zien, de gewraakte passage ligt open in de vitrine. Daarnaast een statenbijbel uit 1714, met daarin eveneens het verhaal over Cham. De bijbehorende afbeeldingen maken duidelijk dat de lezing van Picardt onjuist is - alle drie de zonen die te zien zijn, hebben dezelfde huidskleur. 'Hier wordt geen relatie gelegd tussen de vloek van Cham en verschillende huidskleuren of etniciteit - zoals de meeste Nederlandse theologen uit deze tijd dat ook niet doen', stelt de bijhorende tekst.
Helder, er was dus debatonder geestelijken over slavernij en een bijbelpassage. Maar welke invloed had dit alles nu op de slavernij in de Nederlandse koloniën?
In de bundelKerk, kolonialisme en slavernijhaalt religiewetenschapper Martijn Stoutjesdijk eveneens protestantse theologen aan die zich wisselend uitspraken over de vloek van Cham. Maar hij stelt ook dat planters in onder meer Suriname zich weinig aantrokken van theologische bezwaren en dit verhaal onomwonden aanhaalden om slavernij te legitimeren. Stoutjesdijk, ook tekstschrijver en wetenschappelijk adviseur van de tentoonstelling in Museum Catharijneconvent, spreekt van een planterstheologie, die geheel in dienst stond van koloniale belangen. Dat is een interessant gegeven, dat duidelijk maakt hoe geloof werd ingezet in de kolonie, noem het opportunistisch misbruik van het woord van God. Dan gaat het ineens niet alleen over een discussie tussen theologen, maar over de koloniale praktijk.
Een essentieel aspect van slavernij is geweld. Die kwam in dit geval van witte protestantse mannen. Door het inzetten van dwang en agressie konden zij zwarte en bruine mensen tot slaaf maken en onderwerpen aan een regime van ongehoord zware arbeid. Over hun ruggen maakten zij vaak grote winsten. Met dat extreme geweld is dit hele verleden doorspekt. Een misdaad tegen de menselijkheid. Hoe konden deze mannen dit doen met de bijbel in de hand en het woord van God op hun lippen?
Dit voorjaar stond inArmada, het tijdschrift voor wereldliteratuur, een tekst van schrijfster Tessa Leuwsha, waarin ze verhaalt over haar bezoek aan Elmina, het Nederlandse slavenfort aan de Goudkust, hedendaags Ghana. Een gids nam haar mee naar de vrouwenkerker, een bedompte ruimte waar de slaafgemaakte vrouwen soms maanden opgesloten zaten. 'De gids beschrijft de opeengepakte menigte, de uitwerpselen, het menstruatiebloed, de stank.' Op de verdieping boven deze kerker vond de zondagse kerkdienst plaats voor gouverneur en officieren. 'Mijn brein kan het nauwelijks bevatten', schrijft Leuwsha, 'zwarte vrouwen in de kelder, met vlak daarboven witte mannen in de kerk.'
In de tentoonstelling komt de slaafgemaakte Tula aan bod, die op Curaçao in 1795 met geweld zijn vrijheid eiste, met verwijzing naar de bijbel. Zijn berechting wordt getoond in de vorm van een diorama van de Arubaans-Surinaamse kunstenaar en poppenmaker Rita Maasdamme. Een 'gruwelijke berechting', maar wat die precies inhield wordt niet vermeld. Wel dat Tula zijn terechtstelling naar verluidt met een glimlach op het gezicht onderging. 'Zijn taak is volbracht, het zaadje is geplant.' Op eenzelfde eufemistische wijze kwam eerder de genocide van Banda aan bod. Na de 'gewelddadige ontvolking' was alleen de gereformeerde kerk nog toegestaan op het eiland.
Het is de confronterende verwevenheid tussen kerk, geloof en slavernij die Leuwsha onder woorden brengt, die aan deze tentoonstelling ontbreekt. Er lijkt gekozen voor veiligheid, om bezoekers niet voor het hoofd te stoten. Ook al is het een aanzet, een begin, een expositie over dit verleden moet meer schuren, wringen, ongemak oproepen.
In de laatste helft van de tentoonstellingkomen bekering en doop aan bod, beide typisch christelijk en daarom interessante onderwerpen. Hoe werden deze ingezet in de koloniën? Protestanten hielden er een gesloten dooppraktijk op na, van grootschalige bekering van slaafgemaakten was beslist geen sprake. Slaveneigenaren vreesden dat ze hen vrij moesten laten als ze gedoopt werden. De Nederduitse Gereformeerde Kerk bleef zo lang een exclusief instituut, enkel toegankelijk voor Nederlandse kolonialen. De tentoonstelling laat zien dat er ook anders werd gedacht over doop en bekering. Predikanten als Jan Willem Kals en de Evangelische Broedergemeenschap wilden slaafgemaakten wel tot christen maken. Een wetenswaardig gegeven maar opnieuw was het goed geweest als hier net iets dieper op de materie was ingegaan.
In haar alom geprezen boekChristian slaveryschrijft Katharine Gerbner hoe die religieuze exclusiviteit zorgde voor wat zijprotestant supremacynoemt. Slavenhouders zagen zichzelf als superieur tegenover heidense slaafgemaakten vanwege hun protestantse geloof. Maar aan deze exclusiviteit werd getornd doordat een kleine maar groeiende groep voornamelijk vrije zwarten toch werd gedoopt. Om hun positie te behouden bedacht de slavenhoudende elite nieuwe wetten, met nieuwe termen. Zo kreeg de heersende religieuze norm steeds meer een raciale invulling.Protestant supremacyverwerd totwhite supremacy. Deze witte norm drukt nog steeds haar stempel op onze huidige samenleving. Gerbner beschrijft hiermee een bijzonder prikkelende maar pijnlijke doorwerking van het slavernijverleden, die uiterst relevant is voor Nederlandse protestanten, zou je zeggen.
Naast teksten, prenten en andere bronnen uit de tijd van slavernij is ook hedendaagse kunst van nazaten te zien. Dat werkt goed, vooral het portret van Tula door Dion Rosina is krachtig. Hoe Tula eruitzag weten we niet, toch kijkt de vrijheidsstrijder je halverwege de expositie recht in de ogen en vastberaden aan. Daarnaast worden korte filmpjes getoond met acteur Gustav Borreman. Deze zwarte domineeszoon spreekt de prikkelendste teksten van de expositie uit. 'Is iedereen gelijk? Ook die veiligelanders die ons land onveilig maken? Zijn die ook gelijk aan u?' En: 'Ben ik trouwens zij of wij? Hoe kijkt u naar mij?' Borreman spreekt duidelijk tot een wit publiek.
Het zijn die moderne kunst en deze beelden die het denken op gang trekken, beter dan de verdere tentoonstelling dat doet. Dat is jammer, want de thema's dieChristendom en slavernijaansnijdt bieden genoeg stof tot nadenken, mits ze een slag dieper waren uitgewerkt.
Unitätsarchiv der Evangelischen Brüder-Unität, Herrnhut | Johann Valentin Haidt, De Eerstelingen , ca. 1749