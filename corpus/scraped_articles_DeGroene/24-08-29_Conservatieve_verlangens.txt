Conservatieve verlangens

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
29 augustus 2024
POPMUZIEK Lana Del Rey
Ooit wapperde de Amerikaanse vlag tijdens Lana Del Reys concerten. Ze liet zich ermee fotograferen en zong erover, op het nummerCola: 'I fall asleep in an American flag (...) I pledge allegiance to my dad.'Maar toen Trump aantrad als president besloot Del Rey de vlag weg te laten uit haar concerten en videoclips. Ze wilde er niet meer mee zwaaien als ze optrad in Frankrijk, zei ze in 2017:'It would feel weird to me now - it didn't feel weird in 2013.'Nu, zeven jaar later, hult Beyoncé zich in de Amerikaanse vlag op het artwork vanCowboy Carter,een album dat volgens de muzikant zelf géén countryalbum is('it's a Beyoncé album'),maar dat het genre onderzoekt en oprekt. Lana Del Rey is nog niet gespot met een Amerikaanse vlag maar heeft wel beloofd dat haar aanstaande album,Lasso,een countryalbum zal zijn, met medewerking van countryproducer Luke Laird.
OpCowboy Carterliet Beyoncé zien dat country van oorsprong geen wit genre is; dat vele muziekgenres, over de hele wereld, zijn geworteld in de cultuur van gemarginaliseerde bevolkingsgroepen. Het soort country dat Del Rey verkiest, steekt daar wit tegen af. Met recente covers vanStand by Your Man, Unchained MelodyenTake Me Home, Country Roadsliet Del Rey al zien dat haar type country eerder is geworteld in de balladetraditie die vanuit Europa in Amerika belandde: gedragen, verhalend, melodramatisch.
Niet alleen Beyoncé en Lana Del Rey flirten met het countrygenre, maar bijvoorbeeld ook hiphopartiest Post Malone. In een recente aflevering van podcastSwitched on Popwordt stilgestaan bij het feit dat er voor het eerst meer country dan hiphop in Amerikaanse hitlijsten staat, in de aflevering'Is country the new hip hop?'Het is een beetje als met die Amerikaanse vlag: als conservatieven die claimen, dan kun je er als progressieve Amerikaan voor kiezen om er niet meer mee te zwaaien - maar je kunt je er óók in hullen. Ook country, het muziekgenre van de gewone, meestal witte Amerikaan, laat zich zo tot symbool maken - zelfs tot wapen. Door het genre te claimen, eigen te maken, aan te trekken.
Ook Taylor Swift nam voor haar meest recente album weer een drietal countrynummers op, waarvanBut Daddy I Love Himhet meest saillant is. Hier gebruikt Swift het 'conservatieve' countrygenre om zich tégen conservatieven te keren, namelijk de'Sarahs and Hannahs in their Sunday best'die haar vertellen wat ze wel en niet mag doen:'I just learned these people try and save you... 'cause they hate you.'OpLassozal Del Rey zich niet tegen conservatieven keren, maar juist zwelgen in hun verlangens. Ze zal niet opzichtig experimenteren, maar zich ingraven in traditie. Ze zwaait niet meer met de Amerikaanse vlag, maar is ten diepste patriottisch. Zebelichaamtcountry - maar levert dat ook een interessant album op?
Basje Boer
Lassoverschijnt in september bij Interscope