De Tunesische oppositie vreest de cel

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
10 oktober 2024
Tunis- 'De belichaming van de Tunesische droom. Een icoon van de vrijheid.' Mahdi Abdeljawad leunde nonchalant tegen de tafel in het campagne-kantoortje aan La Place Pasteur in Tunis en deed enthousiast het overhaast gecreëerde verkiezings concept voor presidentskandidaat Ayachi Zammel uit de doeken.
Het was kort na de laatste persconferentie vóór de tweedaagse campagnestop aan de vooravond van de presidentsverkiezingen van 6 oktober. Ayachi Zammel was een arme dorpsjongen die het op eigen kracht tot een van de rijkste mannen van Tunesië had geschopt. Ingenieur, topman van voedselverwerkingsconcern Ayachi-groep en oud-parlementslid. Zittend president Kais Saied - zijn belangrijkste concurrent - had daar begin september 'het ontbrekende hoofdstuk' aan toegevoegd, zei campagnewoordvoerder Abdeljawad. 'Dat van militant en vrijheidsstrijder.'
Politiemannen in burger hadden Zammel om vier uur 's nachts van zijn bed gelicht. 'Het hele huis doorzocht. Laptops - ook die van zijn twee kinderen - in beslag genomen. Zijn familie helemaal van de kaart.'
Drie elkaar opvolgende strafprocessen leverden Zammel in totaal meer dan veertien jaar celstraf op wegens documentenfraude en gesjoemel met steunverklaringen. Een 24-jarig lid van het campagneteam kreeg om dezelfde redenen twaalf jaar.
'Van A tot Z getrukeerd', volgens Abdeljawad. 'Zammel is in alle opzichten Saieds tegenpool. Een liberaal pur sang. Voorstander van internationale samenwerking. De noodzakelijke breuk met de communistische fundamenten in de Tunesische politiek. Hij zal Tunesië het open en democratische imago terugbezorgen.'
Dit alles aan buitenlandse verslaggevers melden was risicovol. Praten met buitenlandse media, politieke reclame en peilingen mochten niet van het Tunesische kiesorgaan. Bij Zammel en de enige andere toegelaten kandidaat, Zouhair Maghzaoui, leider van de nationalistische pro-regeringspartij De Volksbeweging, regende het waarschuwingen. 'Saied heeft niets met verkiezingen', concludeerde Abdeljawad. 'De campagne voelde als een langdurige begrafenis.'
Internationale mensenrechtenorganisaties zagen het gebeuren. Volgens Human Rights Watch was 'de eerlijkheid van de verkiezingen in het geding'. Circa honderd opposanten gearresteerd. De kieswet op het allerlaatst gewijzigd. Intimidatie van journalisten en activisten. En de accreditaties van de belangrijkste Tunesische organisaties voor verkiezingswaarneming waren geweigerd.
'Na de verkiezingen lanceren we een vrijlatingscampagne', beloofde Zammels campagnewoordvoerder Mahdi Abdeljawad. 'Als we dan tenminste zelf niet in de gevangenis zitten.'
Die verkiezingszondag kwam, volgens voorlopige uitslagen, slechts iets meer dan een kwart van de kiezers opdagen. En die stemden met ruim 89 procent voor president Kais Saied. Een onafhankelijke ngo meldde 'allerlei onregelmatigheden en diverse vormen van fraude en kiezersbeïnvloeding'.