In Tunesië protesteren zelfs de rechters In de wereld

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
29 juni 2023
Tunis −Anas Hmedi (51) vierde de overwinning pas jaren na de revolutie van 2011. 'Onze grondwet van 2014 haalde politiek en rechtspraak uit elkaar', zegt de rechter en voorzitter van de Vereniging van Tunesische Magistraten (AMT). 'Helemaal volgens internationale standaarden. Na drie jaar strijd en debat. Ongekend in de Tunesische geschiedenis.'
Concreet kreeg deze 'onwaarschijnlijke verworvenheid' vorm in een gloednieuwe raad die onder meer gaat over de benoeming, ontslag en promotie van magistraten, de csm. Geen politieke benoemingen meer, maar een door rechters onderling gekozen bestuur. 'Allemaal vakbekwame, onafhankelijke en onpartijdige rechters', zegt Hmedi. 'We konden ons vak uitoefenen op een eerlijke en zachte manier. Neutrale rechters zijn het cement van een democratie.'
Maar de democratie hield geen stand. Eind juli 2021 regelde president Kais Saied dat hij in zijn eentje kon gaan regeren. Hij schakelde elke vorm van tegenmacht uit, hief de csm op en ontsloeg in juni vorig jaar 57 magistraten.
'Ik kan erom huilen', zegt Hmedi. 'Wij zijn verder heen dan ooit. Onder dictator Ben Ali had onze raad voor de rechtspraak op sommige gebieden nog een beetje beslissingsbevoegdheid. Nu zijn we volledig afhankelijk van de grillen van de president.'
Hmedi en de AMT leggen zich niet neer bij deze 'moord op de rechtsstaat'. Ter herdenking van het ontslag van hun collega's en 'de onderwerping van rechters' deden ze begin juni mee aan een protestdemonstratie.
'Hele families zonder inkomen. De situatie van sommige ontslagen collega's is afschuwelijk. Als advocaat komen ze niet meer aan de bak. Onze arbeidsomstandigheden zijn slecht, rechters moeten met z'n vijven één bureau delen, er zijn nauwelijks computers en er is een tekort aan pennen, papier et cetera, maar geen inkomen is erger.' Kortgeleden werd een rechter ontslagen omdat hij 'een foute beslissing' nam in een terrorismezaak.
Intussen heeft de Tunesische justitie Hmedi's immuniteit opgeheven en strafvervolging tegen hem ingesteld na een staking van de AMT. Over de juridische kant maakt hij zich geen zorgen. 'Ik ben niet bang voor mijn vakgenoten. Wel is de samenwerking met directe collega's moeilijker geworden. Dat is soms lastig. Zorgen maak ik mij over de online haatcampagne die fans van de president tegen mij en mijn familie zijn begonnen. Maar ik ben ervan overtuigd dat we zullen overwinnen. Ooit zal Tunesië een rechtsstaat zijn.'