Schimmigheid bij de Spaanse geheime dienst

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
23 januari 2025
Barcelona- Ruim zeven jaar na de aanslagen in Barcelona en Cambrils heeft de Spaanse regering de eerste documenten van de geheime dienst CNI over het bloedbad vrijgegeven. Ze gaan over Abdelbaki Es Satty, de Marokkaanse leider van de terreurcel die in de zomer van 2017 zestien mensen doodde en zeker 150 verwondde.
De documenten roepen meer twijfels op dan ze wegnemen. Ze bevestigen eerdere berichten dat agenten van de CNI Es Satty in het voorjaar van 2014 tot driemaal toe bezochten in de gevangenis van Castelló. De latere imam van Ripoll, waar de terreurcel vandaan kwam, zat een straf uit van vier jaar wegens drugssmokkel. Na afloop van zijn celstraf moest hij het land uit.
Met hun bezoekjes aan Es Satty wilden de agenten informatie loskrijgen over mogelijke terroristen in zijn kennissenkring. De imam had namelijk nauwe banden met de leiders van een jihadistische terreurcel die in 2006 in de provincie Barcelona waren opgepakt. En hij had een woning gedeeld met Belgacem Bellil, die later negentien Italiaanse soldaten zou doden bij een zelfmoordactie in Irak. Veel wijzer werden de Spaanse spionnen echter niet. Es Satty toonde zich 'wantrouwend' en 'ondoorzichtig'. Hij weigerde details te geven over zijn van terrorisme verdachte vrienden.
Toch besloot de geheime dienst eind 2014 Es Satty niet meer te volgen. Dat zei de toenmalige CNI-directeur Sanz Roldán in maart 2018 tegen de parlementaire commissie-Geheimen. Es Satty had de neiging om te bedriegen en dat maakte hem ongeschikt als informant van de CNI, aldus de nu vrijgegeven verklaring van Sanz Roldán in de commissie.'Er was geen enkele aanwijzing dat Es Satty geradicaliseerd zou kunnen zijn.' Maar de imam was toch goed in bedrog? En zou iemand die een aanslag voorbereidt tegen de politie vertellen dat hij geradicaliseerd is? Het is verbazend hoe het grootste deel van de Spaanse pers blind vertrouwen stelt in de officiële lezing. Wie daaraan twijfelt is een complotdenker. Maar het is evident dat er tal van tegenstrijdigheden en hiaten in het officiële relaas zitten. Zo zijn er bewijzen dat agenten van de Spaanse politie driemaal naar Es Satty gevraagd hebben in de moskee in Ripoll, de laatste keer een maand voor de aanslagen. Waarom zochten ze hem? En waarom werd het uitzettingsbevel van Es Satty na zijn celstraf herroepen? In ruil voor samenwerking met de CNI? Voorlopig is niets van dit alles opgehelderd.