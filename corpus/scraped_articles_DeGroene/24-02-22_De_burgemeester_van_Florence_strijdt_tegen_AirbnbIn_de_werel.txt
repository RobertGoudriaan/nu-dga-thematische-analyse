De burgemeester van Florence strijdt tegen Airbnb In de wereld

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
22 februari 2024
Rome- Logeeraccommodaties in het in 1982 tot erfgoed van Unesco benoemde historische centrum van Florence zijn nooit briljant geweest. Te weinig en te duur. Die situatie is veranderd door de booming opkomst van Airbnb, zo radicaal dat het niet meer te doen is. In het kleine historische centrum zijn momenteel nog slechts twee op de tien appartementen verhuurd aan reguliere bewoners.
De bakermat van de renaissance is één geratel van trolleys, de huurprijzen stegen in zeer korte tijd met 42 procent, wie het een paar jaar geleden voor duizend euro per maand nog net kon bolwerken, moet nu veertienhonderd euro betalen voora room with a view(of ook zonder), en dat is te veel voor Italiaanse huurders. Gevolg: Florence dreigt net zo'n zielloze toeristenhub te worden als Venetië. De oorspronkelijke bewoners vertrekken en strijken tevreden op afstand hun extra inkomsten op, zich doof houdend voor de klachten van de paar resterende Fiorentini die hun ingang, trappenhuis, lift, winkeltjes, habitat, kapot zien gaan aan de Airbnb-invasie.
De burgemeester van Florence Dario Nardella is een man van de ferme aanpak, die zich al heeft onderscheiden met de 'natte-kontenactie', ofwel het 's zomers voortdurend natspuiten van traptreden voor kerken en historische monumenten om toeristisch picknicken te ontmoedigen. In juni vorig jaar besloot hij om Airbnb-vergunningen in het centrum van Florence helemaal stop te zetten, dit tot grote woede van huiseigenarenassociaties en de huidige rabiaat rechtse regering van Italië met de vrijheid-blijheid-mentaliteit hoog in het vaandel. 'Een hysterische sovjetactie', noemt Berlusconi's partij Forza Italia het initiatief. De partij heeft een rechtszaak aangespannen bij de tar van Florence (het administratieve hof) om de vergunningenstop ongedaan te maken.
Die beslissing valt in mei, in de tussentijd is de populariteit van Dario Nardella in Florence gestegen en wordt zijn initiatief ook als een belangrijke richtlijn voor andere Europese steden gezien. 'Ik baseer mij op het model van Barcelona, waar mijn voormalige collega Ada Colau hetzelfde heeft gedaan. Een totale stop voor Airbnb in gebieden die door toerisme onder de voet worden gelopen', aldus burgemeester Nardella. In Italië betaal je geen onroerendgoedbelasting over je eerste huis (met dank nog aan wijlen Berlusconi), Nardella geeft de eigenaren van tweede huizen in het centrum van Florence drie jaar vrijstelling van belasting als ze deze weer beschikbaar stellen voor de reguliere huurmarkt.