Peter Greenaway heeft in Napels een metrostation

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
1 augustus 2024
Napels- Op 16 juli werd het zestiende 'Art Metro-station' van Napels geopend, het station Chiaia, aan de mooiste winkelstraat van de stad, de Via Chiaia. Peter Greenaway (82), de Engelse filmregisseur en conceptueel kunstenaar die sinds 1996 om de hoek van het Concertgebouw in Amsterdam woont en al vaak grote tentoonstellingen mocht inrichten, kreeg de droomopdracht om dit Napolitaanse metrostation vorm te geven. Een bouwproces dat zich heeft uitgestrekt over vijftien jaar, met vele overschreden kostenramingen (vijftig miljoen euro) en vele archeologische pauzes, want natuurlijk kwam er van alles uit de bodem van Napels dat niet genegeerd kon worden.
En hij is helemaal losgegaan op zijn metrostation, de regisseur van controversiële arthousefilms alsThe Belly of an ArchitectenThe Cook, The Thief, His Wife and Her Lover. Greenaways Napolitaanse station is een diepe afdaling van de bovenwereld naar de onderwereld, barstensvol mytische figuren, goden, citaten; ook de negen cirkels van de hel van Dante komen eraan te pas. Frank Lloyd Wrights wereldberoemde 'slakkenhuistrap' van het Guggenheim Museum in New York is exact nagebootst, langs de spiraalvormige ballustrade heeft Greenaway een gedicht van Ovidius in eigen handschrift helemaal uitgeschreven. In het Latijn uiteraard:Est in aqua dulci non invidiosa voluptas.
Een overdonderende ervaring, het Napolitaanse metrostation van Peter Greenaway, dat zich voegt in het rijtje andere 'kunst-metrostations' in Napels, ontworpen door beroemde architecten en kunstenaars. De halte van de verderop gelegen Via Toledo, met mozaïeken van William Kentridge, werd in 2012 uitgeroepen tot 'het mooiste metrostation ter wereld', en terecht.
'Omdat we in Napels zijn, aan de voet van de Vesuvius, is mijn metrostation een wederopstanding uit het as en de lava van Pompeï en Herculaneum, gevuld met goden en godinnen, helden en schurken, die overal door het station plotseling opduiken, in een reis van Boven naar Beneden, tot aan de metroperrons, het dodenrijk van Hades', aldus Peter Greenaway in een toelichting op zijn werk.
De bedoeling is dat de 'kunst-metrostations' van Napels door bezoekers aan de stad als een soort museodiffuso('verspreid museum') worden bezocht en bekeken. Er is veel geld en moeite in gestoken, en ze laten een heel ander Napels zien dan dat van Gomorra ofDe geniale vriendin. Een modern Napels, dat durft.