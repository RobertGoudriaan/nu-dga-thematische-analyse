Een ironische rouwhaiku voor Berlusconi

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
6 juli 2023
Rome- De vlijmscherpe, ironische blik van de Italiaanse regisseur Luca Guadagnino (51) is bekend van zijn internationaal bekroonde films alsIo sono l'amore(2009),A Bigger Splash(2015) en zijn grootste succes:Call Me by Your Name(2017). Niet bekend was dat hij stilletjes een nieuw genre in het Italiaanse uitvaartwezen heeft verzonnen. Dit zijn de 'overlijdens-haiku's' die Guadagnino met duivels plezier laat plaatsen in de krant waarin iedereen van een beetje standing in Italië officieel vaarwel wordt gezwaaid door familie, vrienden, connecties en bewonderaars. In de deftigeCorriere della Serastonden op dinsdag 13 juni, de dag na zijn overlijden, drie hele pagina's met advertenties voor Silvio Berlusconi. Een heleboel, want op één pagina passen er 150, omdat in Italiaanse overlijdensannonces meestal niet meer dan de naam staat.
Wie ze allemaal las, stuitte ook op deze: 'Silvio Berlusconi, we hebben de hele middag door Milano 2 gewandeld en aan je gedacht. Je villetta's geverfd in baksteenkleur, je bruggetjes, je zwanenmeertje met het zwarte en het witte stelletje. En overal, door de uitgestorven weggetjes en laantjes, klonk de echo van je lach. Wat hebben we gelachen. Te veel misschien. Luca Guadagnino en Carlo Antonelli.'
Dit was de overlijdens-haiku voor Berlusconi die Guadagnino samen met filmproducent Antonelli had laten plaatsen. Gevraagd naar het waarom, antwoordde het duo: 'Overlijdensannonces in kranten zijn een vorm van betaalde sociale media. De rijke Italiaanse bourgeoisie laat in deCorrieregraag zien met wie ze omgang hebben en bij wie ze zichzelf vinden horen. Wij hebben onze advertentie voor Berlusconi geplaatst namens het Italiaanse volk. Want dit is wat hij ons Italianen heeft achterlaten: Milano 1, 2 en 3, zijn suburbs rond Milaan, waar de stilte en de sfeer hangen van een begraafplaats en waar je alleen zijn lach hoort weerkaatsen.'
Eerder al had het ironische duo overlijdenshaiku's in deCorrieregeplaatst voor de Franse regisseur Jean-Luc Godard, Queen Elizabeth II en de showzangeres Raffaella Carrà. 'Maar die advertenties zijn gewoon minder opgevallen', zegt Guadagnino. Ze gaan door met de rouwhaiku's, maar het blijft een verrassing wanneer en voor wie. 'Het gaat om een gedachte, een gevoel dat iemands verscheiden achterlaat en waar we allemaal mee te maken hebben. Dat was bij Berlusconi zeker zo.'