Kaybolus Donkere kamer

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
1 februari 2024
Een portret omringd door boeken wekt iemand die er niet meer is in een oogwenk tot leven. Wat wilde diegene weten?
Het portret in de kast is een beetje verkleurd. Het gordijn achter de jongeman is nog net zo blauw als het ooit in werkelijkheid zal zijn geweest, maar in het grijs van zijn pak is een roze gloed getrokken. Het is dezelfde gloed die ook zijn gelaat doet oplichten. Een gezicht waaruit alle kleur behalve die ene lijkt te zijn verdwenen. Alsof hij koortsig is. Alsof zijn huid met het verslijten van de jaren dunner is geworden en het bloed dat erachter stroomt er nu doorheen schijnt.
Een knappe verschijning. Op zijn levenspad nog maar net overgestoken naar iets wat kan doorgaan voor volwassenheid. De heldere blik, ja. De wat wijduitstaande oren, ja. Die neus als Cleopatra, ja. Maar, meer dan al die dingen bij elkaar: die mond, ja. Het soort zinnelijke lippen dat de Alexandrijnse dichter Kavafis ooit deed verzuchten: 'Zovele keren zo dicht bij te zijn geweest'.
Links van de foto staat een boek van Adorno:NEGATIF DIYALEKTIK.Mijn Turks is wat roestig, maar ik denk dat ik weet om welke titel het gaat.
Een paar planken van een boekenkast zijn vaker dan niet genoeg om iemand die je nooit zag, laat staan ontmoette, in een oogwenk tot leven te wekken. Je ziet welke namen ooit uitnodigend klonken. Uit welke titels een belofte sprak. Daaruit destilleer je meer: niet per se wat iemand weet of begrijpt, maar wel wat iemand wil weten. Hoe iemand probeert zich de wereld eigen te maken. Welk verlangen er in iemand moet worden gestild. Welke vragen hem of haar als de meest wezenlijke toeschijnen.
Senelervan Annie Ernaux? Aan de dikte te zien moet dat welhaast zekerDe jarenzijn. Deleuze, overBergsonculuken over Nietzsche. Orwell overParis ve Londra.Zou dat exemplaar vanHomo Ludenseen Turkse vertaling zijn? Iets zegt me van wel. MaarQueer Baby, dat is een Nederlandstalige uitgave. EnHet Communistisch Manifestook. En daar, linksonder: Hella Haasse, naast Hannah ArendtsDe vrijheid om vrij te zijn.
Ergens hoog in het Amsterdam Museum is een spaarzame huiskamer ingericht. Een eettafel met wat stoelen. Een bank, een salontafel, een grote televisie. Aan de muren hangt een handvol foto's zoals die hierboven. Foto's van oudere foto's. Portretten die in één keer duidelijk maken dat dit niet het eerste dressoir is dat ze sieren. Allemaal een beetje vaal geworden. Een enkele jonge vrouw, maar vooral mannen. Mannen van vroeger. Mannen met borstelige snorren.
Op de tv aan de muur vertelt Handan Tufan over de man op de foto hierboven, haar oom Ramazan. Dat hij op de lagere school goede cijfers haalde en dat hij hoopte schrijver of journalist te worden. Dat hij op de middelbare school, kort na de gifgasaanval op Halabja, politiek actief werd. Dat hij als negentienjarige de bergen in trok om te strijden voor een vrij Koerdistan en dat hij nooit terugkeerde. Ze vertelt hoe goed ze zich zijn machteloosheid kan voorstellen. Dat gevoel dat woorden waardeloos zijn wanneer je wordt geconfronteerd met slachtoffers van martelingen of dode lichamen op straat.
Wat ze van hem heeft is deze foto en haar eigen naam. Ramazan was verliefd op een meisje, maar hij was een Koerdische strijder geweest en zij de dochter van een Turkse soldaat. Toen die vader achter de liefde kwam had hij zijn hele gezin naar Ankara gestuurd. Ramazan zag zijn Handan nooit terug.
Alle boekenkasten zijn kerkhoven. Maar deze is dat voor Handan in bijna letterlijke zin: het is de enige bekende laatste rustplaats van haar oom. Maar de boeken in een boekenkast bewegen zoals het leven zelf beweegt. Op andere foto's van dezelfde kast staan nieuwe titels.Het lied van Solomon.Ik ga leven. Sommige boeken zijn verhuisd; gaan liggen of juist gaan staan. Alleen op die foto, midden in de kast, daarop staat de tijd - het leven, de wereld - echt stil.
Dan zie ikKaybolus, van Perec. Het blijktLa Disparitionte zijn. Het boek waarin de verdwenen letter e, klein en alledaags, getuigt van een groot verlies.
Handan Tufan,Lifelines. Tot 25 februari te zien in het Amsterdam Museum
Dit is de enige bekende laatste rustplaats van Handans oom
Handan Tufan