Omgekeerde wereld Jonge garde

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
21 maart 2024
Renske van Enckevort werd gevraagd om een 'vrouwelijke pendant' te schilderen van de beroemde herenclub. Het werd een portret van een generatie.
De cognac was net geserveerd. De kroonluchters verlichtten de kale bakstenen van de achtermuur. Er was koffie, een laatste slok champagne bleef achter in een glas. Op het witte tafelkleed wachtten ook een pijp, een doosje sigaren en bonbons. Dit was het domein van de herenclub, dertien waren aanwezig. Ze zaten er heer te zijn, ieder in hun eigen wereld. Er was een balustrade tussen ons toeschouwers en die kleine tafel. Onmogelijk om hier in de buurt te komen.
Het schilderij dat Kik Zeiler in 1985 maakte van de herenclub werd vergeleken metHet laatste avondmaal.Het hoofd der heren zat in het midden, de heer die vond dat mannen net zo achtergesteld waren als vrouwen. In 2019 kocht het Literatuurmuseum in Den Haag het schilderij. Het Literatuurmuseum, omdat die ene heer een bekend schrijver was geweest.
Nu is in dat museumHet conversatiestukte zien. Een schilderij gemaakt door Renske van Enckevort (Brummen, 1985). Het is groot, meer dan twee meter breed, geschilderd in dunne lagen acrylverf, en het toont een gezelschap dat lijkt te zweven. Hier geen balustrade of stenen muur, geen tafelpoten of kroonluchters om status of afstand te suggereren. Centraal staat een ovaal in doorzichtig lichtblauw met een gele gloed langs de onderrand.
De figuren aan de tafel hebben iets van die ronde vorm meegekregen. Ze bewegen, zitten gedraaid op hun stoel, eentje is opgestaan. Als er al zichtlijnen zijn, leiden ze onze ogen in bochten. Langs benen en armen, handen en sierlijke, beweeglijke vingers. Er wordt gepraat, sommigen houden elkaar vast, wijzen, kijken, denken. Even zitten ze hier beschut door de dikke kleden van velours die golven om hen heen. Aan de randen, links en vooral rechtsboven is duidelijk dat daar de buitenwereld is. Een wereld waar alles kan, zolang je dat maar beschrijft.
Van Enckevort studeerde aan de Rietveld Academie. Ze schildert vaker grote doeken die tegelijk uitzicht en verf zijn, altijd in een kleurenpalet dat nét niet perfect is, maar daar wel tegenaan schuurt. Ze citeert vaak klassieke conventies uit de kunstgeschiedenis maar geeft er een heel eigen draai aan. Eind 2020 vroeg het museum haar of ze een 'vrouwelijke pendant' wilde maken van het schilderij van Zeiler. Een paar namen stonden al vast, de rest mocht ze zelf bedenken. Een stuk of acht schrijvers zou goed zijn.
Maar wilden die vrouwelijke schrijvers dat wel? Aanvankelijk hadden ze helemaal geen interesse te figureren in zo'n schilderij. Ze waren eerder eens in een kwaliteitskrant geportretteerd als de nieuwe generatie vrouwelijke schrijvers, vertelde een van hen bij de presentatie vanHet conversatiestuk. Ze dachten ideeën te kunnen delen over het schrijven, over poëzie en verbeelding, maar in de krant ging het vooral over wie met wie een relatie had gehad.
Omdat Van Enckevort een van hen al langer kent, en omdat ze samen op het schilderij zouden komen, stemden ze toch toe. De vriendenkring was groter, maar zeker niet volledig. In haar toelichting schrijft Van Enckevort dat ze met de onwerkelijke omgeving heeft willen benadrukken dat deze situatie door haar is geënsceneerd. 'De schrijvers zitten niet uit zichzelf in een van hun huiskamers of een café, ze zitten in mijn schilderstudio.' Conversatiestukken waren vooral populair in de achttiende eeuw, en tonen familieleden of vrienden die binnen of buiten gezamenlijk iets doen of vieren.
De schrijvers op dit portret zijn allemaal geboren na 1980. Met de klok mee, beginnend vanaf het midden: Hanna Bervoets, Maartje Wortel, Niña Weijers, Nina Polak, Marjolijn van Heemstra, Lieke Marsman, Ellen Deckwitz, Maurits de Bruijn en Alma Mathijsen. 'Acht vrouwen en een man', schrijft Van Enckevort. 'Het schilderij is geen "vrouwenportret". Het is een portret van een generatie schrijvers die (voor het eerst) vrijwel alleen uit vrouwen bestaat. Het is geen tegengeluid, het is een nieuwe realiteit.'
Die nieuwe realiteit openbaart zich in vervreemdende kleuren. Om het gevoel van een groep te vergroten, keerde Van Enckevort de schaduw- en lichtpartijen om. Alle donkere haren werden hoogblond, schaduwen lijken te worden verlicht. De tafel is opgeruimd en gloeit. Hier kan altijd nog een stoel bij.
De tafel is opgeruimd en gloeit. Hier kan altijd nog een stoel bij
Het conversatiestuk
van Renske van Enckevort is te zien in het Literatuurmuseum in Den Haag,https://literatuurmuseum.nl
Thijs Wolzak / Literatuurmuseum Den Haag | Renske van Enckevort, Het conversatiestuk, 2023. Acryl op doek, 190 x 230 cm