Het groen-debat is eindelijk links én rechts De Haagse politici als klimaatideologen

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
12 oktober 2023
Nu klimaatontkenners gemarginaliseerd zijn en politici van links tot rechts willen vergroenen, wordt de politieke strijd gevoerd die zo lang op zich liet wachten. In wat voor samenleving willen liberalen, christendemocraten en groene sociaal-democraten leven?
Ze bevindt zichin het hol van de leeuw. GroenLinksKamerlid Suzanne Kröger is afgereisd naar Apeldoorn waar het VVD-voorjaarscongres langzaam omslaat in de jolige borrelsfeer die zo kenmerkend is voor de conservatief-liberale partij. Op een klein podium, boven een gigantische schaal bitterballen, zegt ze: 'Als iedereen zo zou leven zoals wij leven dan hebben we drie aardbollen nodig. We moeten naar minder grondstoffengebruik, naar minder materiaalgebruik. Eigenlijk is de vraag: stuur je op economische groei of op brede welvaart?'
'Je bedoelt krimp!' brult iemand uit het publiek. Tegenover haar staat VVD-Kamerlid Silvio Erkens om zijn menigte alvast gerust te stellen. 'Als liberaal geloof ik dat zolang je economie groeit burgers en bedrijven zelf kunnen kiezen wat voor hen welvaart is.'
'We gaan dus niet onze economie kapot vergroenen?' zegt het VVD-lid dat als debatleider optreedt lachend. 'Dat klinkt als een logisch verhaal!' Hij wendt zich tot het GroenLinks-Kamerlid en vraagt: 'Waarom mogen wij niet blijven leven zoals wij nu willen leven?'
Zij zucht, roept uit dat dit géén neutrale gespreksleider is en zegt dan: 'Ik moet denken aan het boekDe tijgerkatmet daarin de uitspraak: "Alles moet veranderen opdat alles hetzelfde blijft." Terwijl we al raken aan planetaire grenzen. Dat is mijn angst. Dan moet je radicale keuzes maken. Bijvoorbeeld door te zeggen dat we echt niet alle benzineauto's die nu rondrijden kunnen vervangen door elektrische auto's. Laat ons inzetten op goed openbaar vervoer en deelauto's. Dat vraagt een heel andere blik op hoe je de samenleving wil inrichten. We kunnen niet alles vervangen wat we nu hebben.'
'Daar ben ik het dus niet mee eens', zegt Erkens. 'Het lijkt mij heel mooi als we alle auto's vervangen door elektrische wagens, overigens met minder grondstoffenverbruik wat mij betreft, het mogen geen wegwerpartikelen worden. Maar volgens mij moeten we het systeem zoals wij dat nu hebben behouden en inzetten om te vergroenen.'
Tussen het kluitje liberalen dat nog niet voor de borrel is verdwenen staat de woordvoerder van Kröger tevreden te kijken. Al baart één ding hem zorgen: die grote schaal bitterballen. Hij wil graag een foto maken van zijn Kamerlid voor op Twitter, 'maar als dit op desocialskomt, zie ik de reacties alweer voor me'. Zodra een ander VVD-Kamerlid, Ingrid Michon, daar lucht van krijgt schiet ze te hulp. 'Dan halen we die toch eventjes weg?' zegt ze. En zo geschiedt. De foto wordt gemaakt.
Het idee voor dit opmerkelijketafereel ontstond een jaar eerder, in een hotellobby in Sharm-el-Sheikh, zo vertelt Silvio Erkens maanden later op zijn werkkamer in de Tweede Kamer. In Sharm-el-Sheikh vond de klimaattop plaats en tijdens een biertje gebeurde dat wat eigenlijk altijd gebeurt tussen de twee Kamerleden: ze waren het hartgrondig oneens én raakten niet uitgepraat over die onenigheid. Zou zij niet eens langs willen komen op een congres van de VVD? 'Het leuke aan debatten tussen mij en Suzanne is dat zij wezenlijk andere toekomstbeelden heeft voor Nederland.'
Dat geldt voor meer klimaatwoordvoerders van politieke partijen uit het brede midden. Stuk voor stuk zeggen ze: de klimaatdebatten zijn interessant geworden. Natuurlijk, je hoort er nog altijd technische verhandelingen over megatonnen, kilowatturen, netcongestie en grondslagerosie. Maar steeds vaker gaat het in de commissiezaaltjes van het klimaatdebat ook over 'rechtvaardigheid', het 'verdelen van schaarse middelen' en verschillen in waarden. Kortom, precies dat waar politiek over zou moeten gaan.
'Het debat gaat nu niet meer over: is klimaatverandering een issue en moeten we daar wat aan doen? De vraag is nu: vanuit welke politieke filosofie ga je dat doen? Klimaatverandering is natuurlijk uiteindelijk een heel groot moreel vraagstuk', zegt Henri Bontenbal in zijn nieuwe werkkamer. Deze Kamerperiode voerde hij het woord over klimaat, nu is hij CDA-leider.
'Heel lang hebben we debatten gehad waarbij het vooral zo was dat wij dan de rest van de Kamer moesten overtuigen dat er ambitieus klimaatbeleid nodig was', zegt Kröger. 'Nu zitten we eindelijk op het punt waar we het debat kunnen voeren dat wij al decennialang wilden voeren.'
Hoezeer klimaat zich naar het hart van de politiek heeft verplaatst spreekt alleen al uit de hoeveelheid partijleiders met een groen
profiel. Bij de aanstaande verkiezingen worden lijsten aangevoerd door parlementariërs die jarenlang het woord voerden over klimaat of minister of eurocommissaris waren op dat onderwerp: Rob Jetten van D66, Dilan Yesilgöz van de VVD, Henri Bontenbal van het CDA en Frans Timmermans van GroenLinks-PvdA. En een partij als Partij voor de Dieren is altijd aangevoerd door groene leiders. Juist het debat dat als geen ander gaat over de toekomst is het prisma geworden waardoor je kunt zien hoe de verschillende ideologische stromingen het Nederland van straks willen inrichten.
Alleen op de radicaal-rechtse flankvind je nu nog partijen die klimaatverandering ontkennen, de invloed van de mens daarop bagatelliseren of vinden dat groen beleid nutteloze geldverspilling is. De dwarsliggers van weleer op centrum-rechts, VVD en CDA, zijn daarentegen ingrijpend veranderd. Zij presenteerden aan het begin van deze Kamerperiode visiestukken. Daarin gebeurden grofweg twee dingen: ze markeerden de draai van hun partij en spraken uit dat ook voor hen klimaatbeleid belangrijk is. Én ze koppelden dat aan oeroude partijprincipes.
Zo schreef Silvio Erkens inLiberale Reflectiessamen met de Nijmeegse professor Marcel Wissenburg een optimistisch verhaal vol verwijzingen naar John Stuart Mill, John Locke en Robert Nozick, waarin persoonlijke vrijheid de 'hoeksteen' wordt genoemd, het principe 'de vervuiler betaalt' aangehaald wordt en groene innovatie de sleutel is voor oplossingen. 'Voor liberalen is niet de vraag, slaafs, in welke wereld we zullen of moeten leven, maar vrij, in welke wereld we willen leven.'
Hij trok er het land mee in voor discussieavonden en stuurde dan vooraf het stuk rond. Zijn doel? Partijgenoten ervan overtuigen dat klimaat wel degelijk een liberaal thema is. 'Te lang is bij ons de gedachte geweest dat het een "links onderwerp" was, geiten-wollen-sokken-gedoe. Dat soort beelden hielden een allergie voor het onderwerp in stand. En in combinatie met een gebrek aan eigen oplossingen kreeg je dan het idee dat het ons gewoon niet paste.' In het huidige verkiezingsprogramma gaat het nu over 'ecologische schaarste' en keert de partij zich tegen 'groei die in strijd is met maatschappij en natuur'.
Onder aanvoering van de huidige leider Henri Bontenbal gebeurde er iets soortgelijks bij de christen-democraten. Ook hij vroeg zich af waarom zijn partij het thema uit het oog had verloren en kwam tot eenzelfde conclusie, te lang aan links gelaten, en dook zijn partijgeschiedenis in. Hij vond een nota van Ruud Lubbers uit 1976 met de titelSelectieve groeien stuitte op studies van Jan Peter Balkenende die zich bij het Wetenschappelijk Instituut van de partij in de jaren negentig over het vraagstuk boog. 'Groei ten koste van alles is nooit het CDA-standpunt geweest', zegt Bontenbal nu. 'Er zitten verschillende bloedgroepen in het CDA en je hebt een conservatieve groep gehad die door dat heel hard op de trom roffelen van links zoiets had van: dacht het niet. Daarmee kwam het thema klimaat in het verdomhoekje, alsof het een links thema was. Maar dat is het niet.'
In de klimaatvisie die hij voor zijn partij schreef noemt Bontenbal de wereld een 'gemeenschappelijk huis' waarin de bewoners zich dienen te gedragen als een 'goed rentmeester'. De kern van zijn betoog is dat de mens nooit voluit mens kan zijn zonder betekenisvolle relatie met zijn naasten. En dat iedereen gezamenlijk zorg draagt en elk bedrijf en elke organisatie in staat is 'tot het goede'. Over de klimaatcrisis schrijft hij: 'In elke situatie, ook in de meest somber stemmende situaties, liggen kiemen van verandering verborgen.' Tijdens de Prinsjesdagdebatten dient hij een motie in om privé-jets en overstappers op luchthavens strenger te belasten.
Die ogenschijnlijke consensusover klimaat als belangrijk vraagstuk betekent allesbehalve dat de verschillende partijen het eens zijn. In hoeverre mag je ingrijpen in het leven van mensen? Hoe vrij mag de markt zijn? Worden de energiesystemen van de toekomst beheerd door slagkrachtige multinationals of door kleine decentrale spelers? En is economische groei een zege of een last?
Onder vrijwel al die vragen ligt een diep verschil van inzicht over hoe maakbaar de samenleving eigenlijk is. Vraag het aan progressieve politici van GroenLinks en PvdA en ze schetsen je toekomstbeelden. Toen het kabinet dit voorjaar met een gigantisch pakket aan plannen kwam om 22 megaton aan CO2-uitstoot te reduceren voor 2030, om te voldoen aan de doelen van Parijs, reageerde Suzanne Kröger door te zeggen dat ze de 'bezieling' miste. Daar werd lacherig op gereageerd.
'Ik vind dat nog steeds', zegt ze. 'Met die term bedoel ik dat er een samenleving geschetst moet worden die mooier, prettiger, leefbaarder en eerlijk is.' Joris Thijssen, haar PvdA-collega met wie ze samen een klimaatvisie schreef, zit naast haar en vult aan. 'Je kunt aan enorm veel knoppen draaien, maar de vraag blijft: waar is dan de visie over die samenleving en economie, over hoe die eruitzien na de grote transitie? Geven we klimaatbeleid vorm vanuit een CO2-boekhoudkundige exercitie of vanuit vergezichten?'
Begin dit jaar leverde een club van wetenschappers precies zo'n rapport in bij klimaatminister Rob Jetten (D66). Hij had dat besteld om niet de korte termijn maar juist de lange termijn te bestuderen: hoe moet Nederland er in 2050 uitzien? De voormalige topambtenaar Bernard ter Haar, die leiding gaf aan het onderzoek, was vrij helder over zijn opdracht. Als je die vraag wil beantwoorden, moet je een stip zetten ver in de toekomst en dan terug redeneren wat nodig is om daar te komen. Zijn rapport doet precies dat: het schetst een schoner en stiller Nederland met minder auto's, steden die groener zijn en bloeiende natuurgebieden. Veel auto's zijn er verruild voor openbaar vervoer, voorzieningen vind je er op loopafstand. Fossiele brandstoffen en veeteelt zijn teruggebracht en zeventig procent van de energie komt van windparken op zee. Verlaat het idee dat je de huidige economische partijen allemaal moet meenemen naar 2050 en vraag je af welke bedrijven je dan nodig hebt en hoe je daar komt.
'Nederland ziet er in ons plan in 2050 heel anders uit: hoe we leven, hoe we wonen, welke industrieën we hebben', zegt hoogleraar Heleen de Coninck, een van de onderzoekers. Ter Haar benadrukt dat de overheid sterk sturend zal moeten optreden. 'Lastige keuzes zijn de afgelopen decennia vaak vermeden. Dat zal niet meer kunnen, keuzes kunnen niet worden uitgesteld.'
Terwijl dat rapport de gedroomde wereld van progressieve partijen schetste, kwamen Silvio Erkens en Henri Bontenbal in het verweer. 'Wij erkennen ook die planetaire grenzen, maar niet het ideaalbeeld dat het leven anders moet zijn', zegt Erkens. 'Natuurlijk moet het schoner, maar daarna is het een individuele keuze of je ook inderdaad anders wil gaan leven of niet.' Begrijp hem niet verkeerd, hij wil steeds strengere kaders en de markt mag veranderen. Hij snapt zelfs dat niet elke sector uiteindelijk meer op deze manier in Nederland past. 'Economie en samenleving veranderen altijd, maar de overheid moet niet op voorhand verzinnen welke sectoren dat zijn. Wij moeten als de wortels en de stokken creëren, en in het vrije spel dat dan ontstaat ga je zien wie of wat het wel of niet redt. Elk bedrijf mag de kans krijgen om daaraan mee te doen. Welke bedrijvigheid je dan uiteindelijk overhoudt? Ik geloof niet dat een overheid dat kan verzinnen.'
Bontenbal deelt dezelfde scepsis als zijn liberale collega vanuit een ander wereldbeeld. 'Er zitten heel veel goede dingen in de samenleving die zeer de moeite waard zijn om bewaard te blijven', zegt hij. 'Dat is het conservatieve element en waar ik uiteenloop met links. Zij hebben sterk dat utopische blauwdrukdenken, willen constant "het systeem" veranderen, zij staan een totaal andere samenleving voor.' Het doet hem denken aan de kabinetspresentatie van het klimaatpakket dit voorjaar en de uitspraken van Rob Jetten dat alles zou veranderen. 'Dat vond ik zo'n slecht frame. Ik zeg juist: wij doen dit alles juist om het goede te bewaren.'
Hij verzet zich tegen het beeld dat bedrijven als Tata Steel 'het klimaat willen slopen'. 'Dat is gewoon niet zo, daar zijn ook jongeren die clubjes hebben opgericht om dat van binnenuit te verduurzamen. De meeste mensen staan 's ochtends op, ontbijten met hun kinderen en willen het goede doen. Geef die mensen nou handelingsperspectief om dat te doen.'
Het is de rol die Bontenbal vaker op zich neemt in debatten. Hij belt eindeloos rond met energiebedrijven, mensen op energiehandelsvloeren en in de industrie - 'ik heb overal wel een spion zitten' - om steeds uit te zoeken wat zij nodig hebben om stappen te zetten. Hij noemt zichzelf 'heel pragmatisch' en zoekt wat huidige economische spelers kunnen doen om bij te dragen, desnoods met subsidies. 'Ik zoek alles in verantwoordelijkheid naar draagkracht en vermogen', iedereen heeft daar een rol in en recht op hulp, vindt hij. Hierin schuilt ook zijn verdediging van impopulaire subsidies om vervuilende industrie door de transitie te helpen. 'Ik wil niet in de valkuil stappen dat grote bedrijven altijd fout zijn, dat je dan alleen maar kijkt naar subsidiestromen. Ik wil dat de chemie draaiende blijft én dat we klimaatdoelen halen.'
Het is een klassiek verschil tussen progressieven en conservatieven. Teken je aan een tekentafel de wereld van morgen uit en buig je je over de vraag hoe je daar komt? Of kijk je om je heen en vraag je je af hoe je de wereld van vandaag of gisteren naar morgen brengt?
Juist de samenwerking tussen GroenLinks en PvdA heeft die partijen tot scherpere systeemkritiek gedwongen, tot een nog duidelijker beeld dat het inderdaad rigoureuzer anders moet. Toen Suzanne Kröger en Joris Thijssen voor het eerst bij elkaar kwamen om tot hun gezamenlijke visie te komen, was dat nog niet direct makkelijk. 'Echt een worsteling', zegt Thijssen. Want wat doe je als de rode en groene idealen in botsing komen? Beide partijen kennen de ervaring dat je in het ene Kamerdebat sleutelt aan inkomensongelijkheid en dan in een ander debat strijdt voor een klimaatmaatregel die de onzekerheid aan de onderkant juist vergroot.
Zo moesten zij zich begin dit jaar nog verweren voor hun steun aan een regeling die eigenaren van zonnepanelen de garantie geeft dat ze geld ontvangen, ook als ze hun stroom niet aan het net kunnen terugleveren. Een fantastische regeling voor het klimaat, de daken van Nederland werden gevuld, maar het is geld dat vooral belandt in de portemonnee van de middenen bovenklasse.
'Je wil voorkomen dat je steeds zit te praten over "is rood of groen nu belangrijker?"', zegt Thijssen. Ze werden bevrijd van die kopzorg toen ze in hun gezamenlijke stuk de zin opnamen dat 'uitbuiting van mensen en de uitputting van de planeet één en dezelfde oorzaak hebben: een ongetemd kapitalistisch systeem'. Vanaf dat moment besloten ze om de thema's altijd samen te brengen, in elk debat. 'Dat betekent dat we in elk klimaatdebat bestaanszekerheid van kwetsbare mensen moeten betrekken, maar andersom ook, dat als we spreken over de uitbuiting van arbeidsmigranten in slachthuizen we ook vraagtekens plaatsen bij die industrie.' 'Als je niet oppast, komen rood en groen tegenover elkaar te staan', zegt Thijssen. 'Dan trap je in de val van binnen dit systeem denken. In plaats daarvan moeten wij bezig zijn met het lange-termijnwelzijn voor de samenleving.'
Het scherpst tekentzich verschil af tussen de partijen zodra het leven burgers moet veranderen. Silvio Erkens is minder behoudend dan Henri Bontenbal, hij heeft zelfs niet zoveel tegen verandering, zolang het maar uit de mensen zelf komt. 'Dat is liberalisme: mensen maken keuzes en zo veranderen de patronen in de samenleving. De driften en de wensen van mensen veranderen wel, maar dat is een autonome ontwikkeling. Ik vind het niet de taak van een politicus om over het "het leven" te oordelen of dat voor te schrijven.'
Op vrijwel elk podium waar hij staat herhaalt hij die boodschap: aan uw goede leven komt geen einde. 'VVD'ers zijn allergisch voor alles wat aan gedrag raakt', weet hij van zijn tocht langs de zaaltjes. 'Zodra je het leven van individuele burgers wil micro-managen krijg je weerstand. Eigenlijk komt dat altijd neer op: niet aan de auto, het huis of de lasten van huishoudens komen. Daarom verzetten wij ons tegen belastingen op gedrag.' Hij is blij dat openbaar vervoer en 'supersnelle fietspaden' in het partijprogramma zijn beland. 'Ik wil best kaders stellen om de producten die mensen al gebruiken te verduurzamen, of dat nou een elektrische fiets of een elektrische auto is, maar welk product ze dan kopen is echt aan hen.'
Geconfronteerd met de vraag hoe om te gaan met privé-jets zegt Erkens direct dat hij die 'heel ingewikkeld' vindt. 'Als individu, op persoonlijke titel, denk ik: waarom zou je niet gewoon kunnen vliegen met een normaal vliegtuig? Het is een énorm beslag op collectieve ruimte, een enorme vervuiling. De verleiding om het te verbieden is groot, omdat ik het zelf een verkeerde keuze vind in het leven. Maar dan je vraag: is het aan de politiek om dat te verbieden? Of is het aan de politiek om die vliegtuigen zo te normeren dat ze zo snel mogelijk schoon worden? Ik kom dan toch op dat tweede.'
In hoeverre mag de politiek binnendringen in de persoonlijke levenskeuze van mensen? Bontenbal klinkt al een stukje strenger dan zijn liberale collega, maar is eveneens terughoudend. Hij vindt dat je best van 'mensen die drie keer per jaar naar Bali vliegen' mag vragen om wat welvaart in te leveren om de energiekosten van lagere inkomens te verzachten. Maar hij benadrukt vooral: 'Ieder mens heeft de verantwoordelijkheid om zelf iets met zijn gedrag te doen en dat kun je niet allemaal opleggen vanuit de overheid. Ik maak zelf keuzes in mijn leven die mij niet worden opgedrongen door de overheid en die ik intrinsiek maak. Dat mag je niet externaliseren en daarom ben ik het ook niet eens met het idee dat een beter milieu niet bij jezelf begint. Het begint óók bij jezelf. Ikhoefmijn glas niet naar de glasbak te brengen, ik kan het ook gewoon in de prullenbak donderen als ik dat wil en toch doe ik dat niet, omdat ik voel dat ik als burger een bijdrage moet leveren. Zo voed ik mijn kinderen op en de taak van de overheid is dan om die glasbak neer te zetten.'
De minste schroom om het leven zoals dat is te veranderen hebben de groene sociaal-democraten. 'Als je in Amsterdam woont, dan wíl je al helemaal geen auto meer', zegt Joris Thijssen. 'Je wordt helemaal gek van zo'n ding, je gaat er niet snel door en je betaalt je helemaal lens. Je kunt veel beter fietsen en als het een keer regent pak je de tram. Dus dat frame "we gaan mensen iets afpakken" klopt niet. Welnee, we gaan het leven organiseren op een manier die veel fijner is. Weet je hoe fijn de warmte van een warmtepomp is? Mensen die zich dat niet kunnen veroorloven, en dat zijn er veel, die gaat dat niet zelf lukken, dus daar hebben wij aandacht voor.' Hij en Suzanne Kröger verwijzen naar IPCC-rapporten waarin uitvoerig wordt geschreven over noodzakelijke gedragsverandering. 'Schrijven wij met onze standpunten het goede leven voor? Ja, soms wel. Maar het gekke is, dat doet de andere kant ook', zegt Kröger. 'Als je kerosine niet belast of vervuilende sectoren en producten subsidieert, dan beïnvloed je ook levenskeuzes.'
Het leven mag, nee moet, veranderen en misschien zelfs wel de cultuur, vinden de linkse volksvertegenwoordigers. Hierin schuilt ook de reden dat zij fossiele reclames willen verbieden. Wat typisch zo'n punt is dat door ideologische tegenstanders wordt weggewimpeld als symboolpolitiek. 'De auto is nu nog een statussymbool waar mensen aan hechten', zegt Thijssen. 'Maar dat komt ook doordat we leven in een commerciële maatschappij die steeds bezig is om jou te vertellen: je hebt de nieuwste iPad nodig, de nieuwe telefoon en je moet een grotere auto hebben. Al die reclames promoten uiteindelijk ideeën van wat "het goede leven" is, maar dan op een fossiele manier.'
Als de liberaal Silvio Erkens dat hoort moet hij even nadenken. 'Als ik heel eerlijk ben, dan zit daar wat in. We doen ook geen tabaksreclames meer en ik kan mij voorstellen dat een reclame "we gaan olieputten slaan in de Noordzee" vreemd aanvoelt. Maar waar leg je de grens dan? Gaan wij als overheid dan censureren welke informatie mensen te zien krijgen? En magShelldan niet adverteren voor het pompstation maar wel voor hun elektrische laadpaalinfrastructuur? Laat ons gewoon de prikkels inbouwen die ervoor zorgen dat vervuilen steeds duurder wordt. Dan stoppen bedrijven vanzelf met het adverteren van vervuiling. Reclame verandert mee met de samenleving.'
Politiek heeft sindsde Tweede Wereldoorlog primair gedraaid om de vraag hoe toenemende welvaart verdeeld moet worden. Maar uitgerekend in het klimaatdebat, dat zo ten diepste politiek is, ligt die vraag nog iets scherper op tafel: het gaat niet zozeer om het verdelen van geluk maar om het verdelen van pijn. Wat is dan eigenlijk rechtvaardig?
Begin dit jaar signaleerde de Wetenschappelijke Raad voor het Regeringsbeleid (WRR) in het rapportRechtvaardigheid in het klimaatbeleiddat het klimaatdebat in een nieuwe fase terecht is gekomen. Nu het gesteggel over nut en noodzaak is verdwenen is het debat 'volwassen' geworden en moeten er besluiten worden genomen over wat 'eerlijk' is. Het probleem? Dat hangt af van je eigen moraal en is dus voor iedereen anders. Dus hakken de regeringsadviseurs geen knopen door, maar schetsen ze in hun rapport vier routes waarlangs je kunt nadenken over rechtvaardigheid. Zo is er de klassieke denktrant die jarenlang dominant is geweest in het nadenken over klimaatmaatregelen en die door de onderzoekers 'grootste nut' wordt genoemd. In die consequentialistische benadering vraag je je gewoon af wat het meeste klimaatresultaat oplevert en ben je snel klaar. Als schrikbeeld van die benadering roepen ze het beeld van de gele hesjes in Frankrijk op. De regering in Parijs wilde een flinke CO2-reductie boeken, gooide de brandstofprijs omhoog en joeg zo een deel van de bevolking tegen zich in het harnas. Het legt vooral bloot dat groene politiek en solidaire politiek niet als vanzelf hand in hand gaan.
Naast die eerste denktrant noemt de WRR er nog drie. Eén die je zeer liberaal zou kunnen noemen en die vertrekt vanuit individuele rechten en vrijheden, waarbij je rekening houdt met bestaande eigendomsrechten en verantwoordelijkheid van burgers en bedrijven. Daarnaast noemen ze de route 'draagkracht en solidariteit' en tot slot een vierde route die vooral oplossingen zoekt binnen het systeem volgens het aloude principe 'de vervuiler betaalt en de verduurzamer verdient'.
Sinds het verschijnen zit het woord 'rechtvaardigheid' in de lift. Je kunt in de gangen van de Tweede Kamer beleidsmedewerkers zwoegend op spreekteksten dingen horen roepen als: o ja, we moeten ook nog iets met rechtvaardigheid. In de vaste Kamercommissie die vergadert over klimaat valt de term steeds vaker. Alleen al in de eerste zeven maanden van 2023 is de term meer gebruikt dan in de drie jaar daarvoor. In 2020 werd er slechts vijf keer gerept over 'rechtvaardigheid' bij commissiedebatten over klimaat, dit jaar al meer dan vijftig keer.
En in de laatste dagen voor de val van Rutte IV probeerden Joris Thijssen en Suzanne Kröger het begrip zelfs in de wet te verankeren via een amendement dat ze wilden vastnieten aan het Klimaatfonds van 35 miljard euro. Dat leidde al direct tot een debat over in hoeverre je zoiets kunt vastleggen in regels. Thijssen en Kröger wilden de zin opnemen dat het fonds moest bijdragen aan een 'rechtvaardige klimaattransitie'. Er moest een commissie van experts komen die zich bij elke maatregel zou buigen over de sociale gevolgen. 'Kijk', zegt Thijssen. 'We weten dat subsidies vooral terechtkomen bij hogere inkomens, dat wéten we gewoon. Als je zo'n commissie hebt die iedereen er steeds aan herinnert: ja jongens, zo slaan de subsidies neer, dan heb je een extra manier om dat gesprek met elkaar te voeren.'
De rest van de Kamer huiverde even bij het voorstel, met name Silvio Erkens. 'Als je voor rechtvaardigheid bent, dan hangt de definitie van rechtvaardigheid natuurlijk af van je politieke stroming. Liberalen zullen misschien meer naar John Rawls kijken of wie dan ook', zei hij. 'Ik zie niet per se de meerwaarde van het per amendement in de wet vastleggen van een concept dat normatief is, dat afhankelijk is van je eigen ideologische stroming.' Zijn andere vrees was dat het ideologische debat dat net zo lekker begon te lopen, zou worden verbannen naar technocratische overlegtafels. 'Ik zou het liefst hier met u de discussie blijven voeren.'
Na een dagenlange onderhandeling, waarbij GroenLinks-PvdA dreigde de steun in te trekken, kwam het amendement er toch. De gevraagde commissie van experts zal zich gaan gedragen als een soort Planbureau voor de Leefomgeving dat nu al doorrekent wat beleidskeuzes betekenen voor natuur en milieu, en zal doorlopend sociale consequenties op tafel leggen. 'Daar ben ik ook niet op tegen hoor', zegt Erkens. 'Dan is het gewoon informatievoorziening. Voor mij voelde het door dat woord "rechtvaardigheid" aan alsof al vaststond wat dat was. Als Thijssen het "betaalbaarheid" had genoemd, hadden we elkaar denk ik direct begrepen.'