Goudschaaltjes

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
27 juni 2024
Altijd een gedoe:weten of je 'één boek' moet schrijven of 'een boek'. De regel is dat je het telwoord als 'één' spelt als er verwarring mogelijk is met het lidwoord. De website van Van Dale geeft voorbeelden. 'Ze zijn niet voor een gat te vangen', dat is fout. 'Een op de drie haalt de eindstreep niet', dat is correct. 'Eén zwaluw maakt nog geen zomer', dat is wenselijk, want het gaat echt om één vogel - in grotere aantallen zouden ze de zomer wel maken.
In haar essaybundelCruditéshanteert dichter, denker en vertaler Anneke Brassinga (1948) een andere regel, zij het onuitgesproken. Het telwoord 'één' komt niet in het boek voor. Het onbepaalde lidwoord 'een' gebruikt ze natuurlijk wel, zoals in de openingszin van een tekst over Winnie de Poeh: 'Wat een boek was wist ik destijds nog niet.' Maar als er nadruk nodig is, doet ze iets vreemds, en schrijft ze 'éen', dus met één accent op de eerste letter. Bijvoorbeeld als ze het heeft over 'dichters die dichten op leven en dood': 'Jacob Groot lijkt me er éen van.' Of wanneer ze haar leesmethode -close reading- toelicht: 'Éen gedicht, en de dummie is vol notities over aspecten, echo's.' Of wanneer ze, ook opgenomen in deze baldadig gevarieerde bundel, fragmenten vertaalt van haar 'lievelingsboek in de Duitse taal',Flegeljahrevan Jean Paul, uit 1805: 'Dubbelgesternten verschijnen aan de hemel als éen, maar jij, o Enige, lost op in een hemel vol sterren.'
Kniesoor die daarop let, maar wat is dan het woord voor iemand die de moeite neemt om het gewoon tedoen- om éen in plaats van één te schrijven, misschien omdat je met één accent de betekenis van dat woord sterker benadrukt dan met twee van die leestekens? Zo iemand is een schrijver, zou Brassinga beweren. Dat noteerde ze in 2004, naar aanleiding van het veertigjarige bestaan van het Nederlands Letterenfonds, in een tekst opgenomen in haar vorige essaybundel,Grondstoffen:schrijvers 'leven voor de geest, zij hoeden de taal, en weten zich op grond daarvan verplicht al hun woorden, komma's en gedachtestreepjes op goudschaaltjes te wegen, striktelijk, gestreng, knijperig, angstvallig, maltentig, scrupuleus, bekommerd en zwaarhoofdig, en even vaak voelen zij zich geroepen alle regels en geboden van de taalzeden aan de laars te lappen; dat alles omwille van kostbare vrijheid van die reeds genoemde geest, belichaamd door de taal - het menselijk orgaan waaraan de letteren ontspruiten'.
Ook inCruditésis dat haar devies, en wat de essays opvallend maakt, is precies waar ze níet over gaan - al die problemen, zorgen en bekommernissen, persoonlijk of maatschappelijk, die voortdurend om meningen en oplossingen vragen, en die de grondstof vormen van bijna alles wat vandaag geschreven of gezegd wordt. Brassinga schrijft daarentegen over haar metier, en dus over taal, soms op een technische manier, maar vaak ook filosofisch. De onderliggende vraag is bijna altijd - Wittgenstein is nooit ver weg - of je met taal de waarheid en de wereld niet per definitie onrecht aandoet. In een lezing over vertalen verwijst ze naar George Steiner, die opperde dat de mens 'een woordloze empathie of verstandhouding is kwijtgeraakt zoals de taalloze dieren die kennen'. Of met andere woorden: 'De mens is naakt in zijn taal bij gebrek aan het vanzelfsprekend samenzijn dat in de rest van de natuur heerst.'
Niet de taal is het die ons tot mensen maakt, maar net het besef dat schrijven en spreken ons geen meter verder brengen. Omdat precies dat besef haar ervan weerhoudt aan het communiceren te slaan, is Brassinga een van die schrijvers die niet echt tot schrijven komen. Je zou haar eensensitivity writerkunnen noemen, niet zozeer vanuit de schrik om anderen te beledigen, als wel vanuit de diepe overtuiging dat de band tussen een woord en dat waar het naar verwijst altijd al een soort hallucinatie is. Waarom zou je je een buil vallen aan woorden als er, bij nader inzien, nooit echt staat wat er staat? En van wat voor al te menselijke overmoed getuigt het om woorden te zien als instrumenten waarmee je anderen zal kwetsen, terwijl ook die woorden over een heel eigen existentie beschikken? Niet toevallig prijst Brassinga de 'monolithische prozawerken' van Kafka, 'die lijken te stammen uit een era toen de woorden nog zwaar waren van diep uit de taalmijnen gedolven, minerale betekenis'.
Natuurlijk ligt, bij zoveel scepticisme, onredelijkheid en zelfs willekeur op de loer. 'Lof van de illogica', zo heet een essay overDe God Denkbaar Denkbaar De God,de roman van Willem Frederik Hermans uit 1956, waarin Brassinga onterughoudend schrijft: 'Er is geen enkele dichter die voor mij kan tippen aan de lyriek, de poëzie, de klankmuziek, de geest, de grappigheid van Hermans' meesterwerk.'
Ook dat boek getuigt van taalopvattingen en van een wereldbeeld waarmee je geen maatschappij kunt inrichten, laat staan een regeerakkoord schrijven. En toch! Hoe anders zou de wereld er niet aan toe zijn, mocht iedereen woorden en gedachten inderdaad op goudschaaltjes wegen, vooraleer ze toe te staan tot besluiten en daden te leiden.
Doet de taal de waarheid niet per definitie onrecht?
ANNEKE BRASSINGA Crudités De Bezige Bij, 368 blz. Serge Ligtenberg | Anneke Brassinga schrijft over taal - soms technisch, vaak ook filosofisch