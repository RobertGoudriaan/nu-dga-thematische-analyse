Agressor en teddybeer Biografie Theo van Gogh

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
25 januari 2024
Was het hem om de vrijheid van meningsuiting te doen, of toch vooral om zichzelf? Theo van Gogh is in de ambachtelijke biografie van Jaap Cohen ambitieus, agressief en jaloers, maar ook een mens.
Hoe schrijf je een biografievan iemand die vooral in het nationale geheugen voortleeft vanwege de gruwelijke moord die op hem is gepleegd? Een moord met een ideologische inslag; al had de islamitische moordenaar eigenlijk willen afrekenen met politica Ayaan Hirsi Ali, ook van Van Gogh was islamkritiek, of misschien beter: belediging van moslims - 'de vijfde colonne van geitenneukers' - een handelsmerk geworden, en hij maakte samen met Hirsi Ali de korte filmSubmission. Een moord die voor ongekende maatschappelijke onrust zorgde en die als het definitieve einde werd gezien van het vrolijke, tolerante Nederland waarin je naar hartenlust kon spotten en schelden.
Hoe schrijf je een biografie van iemand die in zijn korte leven - hij werd 47 - ongekend productief was? Hij maakte dertien speelfilms, tien tv-films, vijf tv-series, een flink aantal tv-programma's, theaterregistraties, videoclips en documentaires en schreef vanaf 1987 ook nog een wekelijkse column. In de loop van zijn carrière had hij zich ontwikkeld tot een allround mediapersoonlijkheid, een BN'er die zich even makkelijk (of even ongemakkelijk en opstandig) tot de culturele elite verhield als de populaire wereld van de commerciële televisie. Van zijn gigantische productie heeft niet veel de tand des tijds doorstaan, omdat hij het meer leek te zoeken in de veelheid dan in de diepte. Bij zijn films ontbrak het hem aan het geduld om aandacht te besteden aan een goed scenario en aan de montage; in zijn schrijven beperkte hij zich, op een mislukte novelle na, tot columns, waarin het meer om venijn dan om inhoud ging.
Kortom, hoe schrijf je een biografie van een fenomeen? Iemand die bij leven alom aanwezig was en ook daarna, omdat hij als 'offerdier' werd 'afgeslacht'.
Biograaf Jaap Cohen heeft gekozen voor een traditionele, ambachtelijke biografie. Waar kwam zijn neiging vandaan mensen tot in het diepst van hun ziel te raken door de 'meest obscene beledigingen' op hen af te vuren? Waar kwam zijn onvervulbare behoefte naar aandacht vandaan? Hoe kon het dat hij behalve een dwangmatige agressor ook een charmante en charismatische teddybeer kon zijn? Dat hij niet alleen een kampioen in kwetsen was maar ook een uitzonderlijk empathische interviewer, zoals in zijn tv-programmaEen prettig gesprek? Dat hij niet alleen zijn vijanden koesterde maar ook zijn vrienden? Het zijn dit soort vragen die Cohen wil beantwoorden aan de hand van Van Goghs jeugd, zijn opvoeding, het milieu waarin hij opgroeide.
Het resultaat isDe bolle Gogh, een biografie die net zo lijvig is als de hoofdpersoon zelf was. In het boek passeert een eindeloze reeks van vetes, vriendschappen en verliefdheden de revue. Daarbij lijkt het alsof Cohen heeft gekozen voor een stijl waar Van Gogh in zijn eigen schrijven weinig van moest hebben:show, don't tell. Niet dat er in de goed en beeldend geschreven biografie helemaal geen duiding te vinden is, maar Cohen is er terughoudend in. Hij laat liever anderen interpretaties geven; zelf geeft hij geen dwingende lezing.
Je zou kunnen denken dat het een teken van voorzichtigheid is, zoals hij ook zeer genuanceerd is in zijn oordeel over de extreme columns en acties die Van Gogh aan zijn vijanden wijdde. Cohen geeft dan ook geen ondubbelzinnige antwoorden op de vragen die hij opwerpt. Zijn doel was, schrijft hij in zijn proloog, om een zo compleet mogelijk beeld te krijgen van zijn hoofdpersoon. En dat is hem wonderwel gelukt. InDe bolle Goghschildert hij een portret van de mens Theo van Gogh, met alle tegenstrijdigheden die mensen eigen is, en Van Gogh was daar helemaal een vat van. Hij doet dat zo dat de tegenstribbelende lezer, bij wie het beeld van de extreme kwetser nog scherp op het netvlies staat, gaandeweg ook mededogen en zelfs sympathie voor Van Gogh krijgt. Cohen heeft van het fenomeen een mens gemaakt. Tegelijk biedtDe bolle Goghde grondstof om zelf te interpreteren. Cohen geeft de aanzetten om door te denken over de betekenis en drijfveren van Van Gogh; zijn biografie draagt als het ware de kiem van een trits aan andere boeken in zich. Hieronder drie pogingen op verschillende niveaus.
Allereerst het cultureel-maatschappelijk niveau. Van Gogh vormde een scharnier tussen de ludieke rebellie van de jaren zestig en het populistische sneren van deze tijd; hij belichaamde zelf ook de verschuiving van het linkse'épater la bourgeoisie'naar de rechtse toetsenbordridders van vandaag. Als schooljongen las hij Gerard Reve en W.F. Hermans, hij was onder de indruk van het ezelsproces enMandarijnen op zwavelzuur;op tv werden de ontregelende shows van Wim T. Schippers uitgezonden. Van hen keek hij het choqueren af en leerde hij dat de giftige hyperbool je van media-aandacht verzekerde - een mechanisme dat, zie Wilders en Trump, nog onverminderd in werking is.
In de jaren zestig en zeventig waren al de nodige taboes geslecht - met seks of godslastering kreeg je bijna niemand meer op de kast - maar Van Gogh voelde haarfijn aan waar nog een stevig verbod op lag: spotten met de oorlog. En dan niet zozeer door tegenstanders als nsb'er of Gestapolid af te schilderen (al hoorde dat ook al vroeg tot zijn arsenaal) - voor de linkse krakers was elke ME'er een SS'er. Nee, de grote gevoeligheid lag bij de holocaust; juist van links moest je daarvan afblijven. Een thema was gevonden. In de jaren negentig verschoof dat naar islamkritiek - een open zenuw voor veel moslims in Nederland.
Met enige welwillendheid zou je kunnen zeggen dat Van Gogh de heraut was van het debat over de vrijheid van meningsuiting, al kwam zijn intellectuele positie niet veel verder dan het recht voor hemzelf opeisen om te mogen kwetsen. De dubbelzinnigheid of misschien zelfs de oppervlakkigheid van die positie bleek na de moord op Pim Fortuyn, toen hij linkse politici als de moordenaars bestempelde en zelfs een vliegtuigje boven Amsterdam wilde laten vliegen met de tekst: 'Melkert moordenaar'. Zijn vriend Hans Teeuwen praatte het hem uit het hoofd. Als hij op zijn inconsequentie werd gewezen - als rechts mag kritiseren, dan links toch ook - dan koos hij voor de tegenaanval. Het is een dubbele standaard die nog steeds bestaat: rechts roept onmiddellijk 'demonisering' bij kritiek van links, maar neemt zelf allerminst een blad voor de mond.
Niet alleen inhoudelijk, als je het zo wil noemen, maar ook in de media waar hij zich thuis voelde, nam Van Gogh een voorschot op het huidige opinieklimaat. Hij voelde zich als een vis in het water op TalkRadio, een nieuw fenomeen dat eind jaren negentig vanuit Amerika kwam overwaaien en hem, in zijn eigen woorden, de gelegenheid gaf 'alles wat heilig is met plompe voeten te vertrappen'. En met zijn websiteDe gezonde roker, die hij begon nadat hij voor de zoveelste keer zijn column bij een bestaand medium was kwijtgeraakt, maakte hij, zo schrijft Cohen ook, een soortGeenStijlavant la lettre. In 2004, het jaar van de moord, wist hij wekelijks honderdduizend bezoekers te trekken naar zijn eigen 'cynische universumpje'.
Dan het artistieke niveau. Van Gogh was een ambitieuze jongeman die wilde publiceren en filmen. Alleen: het is alsof hij niet werkelijk een eigen thematiek had. Niet voor niets was een van de standaardvragen die hij in zijn tv-interviews stelde: 'Lijd je aan een gelukkige jeugd?' Hij kwam uit een welgesteld nest uit Wassenaar; het huwelijk tussen zijn ouders was weliswaar tumultueus, maar ze waren liefdevol en steunden hem, ook in zijn controverses, tolerante liberalen als ze waren. In zijn publieke ruzies richtte hij zich juist tegen kunstenaars die wel een onvervreemdbare eigen thematiek hadden.
Kijk naar zijn aanhoudende agressie ten aanzien van schrijver en filmmaker Leon de Winter. Het begon in 1984 met een stuk in het filmtijdschriftMoviola, dat slechts een kort leven beschoren was en uitkwam om de publiciteit van Van Goghs eerste speelfilmLugerte ondersteunen. De Winter was in de tv-show van Sonja Barend verschenen om te praten over zijn filmBastille. Daarbij ging het ook over wat joodszijn betekende. Het stuk inMoviolawas niet alleen een aanklacht tegen de dubbele petten van De Winter bij het Filmfonds - als subsidiegever en -nemer tegelijk - maar bevatte ook akelige grappen over Anne Frank, over copulerende jodensterren in een gaskamer en over suikerzieke joden waardoor het naar karamel rook. Met heel veel welwillendheid zou je kunnen zeggen dat Van Gogh zich keerde tegen exploitatie van leed - 'Je gebruikt de stank van crematoria om je smakeloze product "Bastille" van een luchtje te voorzien' - maar hij haalt ook het oorlogsverleden van zijn eigen familie erbij. Zowel van vaders-als van moederskant was er een geschiedenis van verzet; de broer van zijn vader, die ook Theo heette, was zelfs door de Duitsers gefusilleerd. Maar hij ondersteunt de promotie van zijn film niet met 'een verkooppraatje over het Lijk van de familie'.
Over dit stuk zou na aangifte van Sonja Barend en het Cidi maar liefst tien jaar geprocedeerd worden, tot de Hoge Raad aan toe. In die tijd schreef De Winter één keer een repliek, waarin hij Van Gogh van wrok en'jalousie de métier'betichtte. Dat klopt ongetwijfeld - De Winter was aangenomen bij de filmacademie; hij niet. Maar het is de moeite waard het essay over Van Gogh te herlezen dat Evelien Gans opnam in haar boekGojse nijd & joods narcisme, dat ook door Cohen wordt aangehaald. Die nijd had alles te maken met wat zij thematische jaloezie noemt; jaloezie op dat enorme verhaal van de holocaust waar joodse kunstenaars uit kunnen putten.
Van Gogh had geen ongelukkige jeugd als goudmijn. Zijn oplossing was de positie van rebel, of de dorpsgek, zoals hij later vaak zou zeggen. Maar wat zijn aanvallen moesten verbloemen was thematische leegte. Gans zet hem neer als 'een rebel, van wie men weigerde te zien dat zijncauseeen luchtbel was, dan wel geen ander doel diende dan zijn eigen Zelf'.
Tot slot het psychologische niveau. Als iets Van Gogh krenkte dan was het (het gevoel van) afwijzing. Dan koos hij onverbiddelijk de aanval. Cohen is terughoudend met psychologiseren, al onderzoekt hij wel omstandig Van Goghs bewering dat hij als zeventienjarige met zijn moeder naar bed is geweest, om te concluderen dat omdat zij stellig ontkent de waarheid nooit vastgesteld kan worden. Als het inderdaad gebeurd is, zou dat een ingrijpende invloed op Van Goghs verdere leven hebben gehad.
Cohen oppert ook dat Van Gogh de seksuele ervaring met zijn moeder in zijn hoofd heeft gereconstrueerd - en dat lijkt waarschijnlijker. Zijn moeder flirtte met zijn vrienden, die in zijn middelbareschooltijd veelvuldig bij hem over de vloer kwamen, en één keer schijnt er zelfs wat te zijn gebeurd. Van Gogh plakte er een abortus aan vast - onwaarschijnlijk. Maar het kan heel goed dat zijn moeder zijn gevoeligheid voor afwijzing heeft aangewakkerd. Daarop had Van Gogh telkens hetzelfde antwoord: hij transformeerde zichzelf tot de actor, die zelf voor de breuk had gekozen, vaak deed hij er dan een flinke schep bovenop. En dus had hij op eigen initiatief het 'taboe der taboes' met zijn moeder doorbroken. Het is een patroon dat zijn leven tekende: altijd de vlucht naar voren.
JAAP COHEN De bolle Gogh Querido, 686 blz.