Verloren interesse

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
21 november 2024
Terwijl Geoff DyersUit pure woede(1997) eigenlijk een studie had moeten worden van D.H. Lawrence, werd het een humoristische exploratie van het schrijfproces zelf.
In één uitspraak van Hamletzit de hele wereldliteratuur vervat:'Nothing is either good or bad, but thinking makes it so.'
Er zijn geen regels die je helpen een oordeel te vormen; voor alles wat je kunt beweren of doen, valt net zo goed het omgekeerde te zeggen. Met Hamlet zette Shakespeare, aan het begin van de zeventiende eeuw, het eerste moderne, onzekere en chronisch twijfelende personage neer - een man (want meestal gaat het om mannen) die van zichzelf een afwisselend komisch en tragisch schouwspel weet te maken, dankzij doodlopende gedachtegangen die ervoor zorgen dat hij ter plaatse blijft trappelen.
De Engelse auteur Geoff Dyer (1958) plaatste zichzelf in deze traditie met een boek uit 1997, dat recent door Ivo Verheyen werd vertaald. Uit pure woede zou moeten gaan over D.H. Lawrence (1885-1930), de Engelse schrijver van onder meer het schandaalboekLady Chatterley's Lover.Het resultaat van Dyers schrijfplannen wordt echter een humoristische exploratie van het schrijfproces zelf, bepaald door uitstelgedrag, onbeslistheid, vertraging en het totale onvermogen om tevreden, laat staan gelukkig te zijn.
Wat dat betreft lijkt Lawrence in vele opzichten het tegendeel van Dyer: hij was daadkrachtig, productief en vitaal - een man uit één stuk, gedreven door intellect en instinct tegelijkertijd, die van weinig last had, en al helemaal niet van zichzelf. Enerzijds ligt daarin zijn aantrekkingskracht voor een zelfbewuste, blasé en desondanks geëmancipeerde man als Dyer, zodat Lawrence een model wordt, een idool, en een onhaalbaar ideaal. Anderzijds weet Dyer leven en werken van Lawrence zo te schetsen dat er ook in het beeld van de onkreukbare Britse modernist barsten en zelfs scheuren ontstaan, zodat ook hij vol contradicties en ergernissen komt te zitten. 'Uit pure woede', zo schreef Lawrence in een brief uit 1914 waaraan Dyer zowel motto als titel ontleent, 'ben ik begonnen aan mijn boek over Thomas Hardy. Het zal over zowat alles gaan behalve over Thomas Hardy, vrees ik - tja, raar misschien, maar niet verkeerd.'
Uit pure woedevan Dyer gaat niet over alles, hoewel die indruk kan ontstaan. Een van de problemen die Dyer ondervindt terwijl hij aan zijn niet-academische studie werkt over Lawrence, is dat hij ook plannen maakt voor een roman - 'een onsamenhangende, ondermaats bernhardiaanse tirade van een roman'. Op het bureaublad van zijn computer staan twee bestanden, getiteld DHL en ROMAN. In de denkwereld van Dyer laat alles zich op z'n kop zetten en veranderen dingen, in de goede oude dialectische traditie, als vanzelf in hun tegendeel nog voor het einde van een zin bereikt is. De roman die de voltooiing van het boek over Lawrence in de weg lijkt te staan, blijkt dat boek zelf te worden, terwijl die roman, als rekbaar genre, het probleemloos toestaat om het ook over DHL te hebben.
Een van de dingen waarUit pure woededaarom echt over gaat is het schrijverschap, en dan vooral hoe dat aan het eind van de twintigste eeuw als postmodern wordt ingevuld. Grootse, baanbrekende, meeslepende romans zoals die van Lawrence schrijven, terwijl er van dat soort boeken al zoveel bestaan - dat is toch niet meer mogelijk! En waarom zou je dingen zitten verzinnen, of doen alsof je ze verzint,
terwijl die fictie nooit strookt met je ervaringen, en terwijl die ervaringen toch al niet veel voorstellen.
Dyer verkast met zijn partner Laura van de ene plek naar de andere, vanuit het vermoeden dat het elders wel zal lukken om te werken en te leven. Keer op keer blijkt dat niet zo te zijn en stellen zowel de mensen als de plekken teleur. Op de ferry in Italië klinkt dat zo. 'De zee: je kijkt er een tijdje naar, je verliest je interesse, en dan ga je er weer naar kijken omdat er niets anders te zien is.' En even later op een terras in Sicilië gaat het als volgt. 'Voor de derde of de vierde keer die dag overviel me een vreemde, gelukzalige onverschilligheid. Omdat dat gevoel me geheel onbekend was en ik het helemaal niet onprettig vond, besloot ik om het, als het me nog eens overkwam, "tevredenheid" te noemen.'
Uit pure woedeis verzadigd van oververzadiging, zowel literair als existentieel. En toch zit er ook weer iets idealistisch in, om niet te zeggen utopisch. Dit boek is een portret van een schrijver die geen enkele reden heeft om niet zorgeloos te zijn, of die alleszins kan schrijven over wat-ie wil, en ook kan gaan en staan waar het hem uitkomt. Geldzorgen lijkt hij niet te hebben, en van deadlines is er evenmin sprake. Hij is vrij. 'Voor wie elke dag naar kantoor, fabriek of winkel gaat', schrijft Dyer, 'kan vakantie een fijne ontspanning zijn, maar voor ons, die de tijd naar eigen goeddunken doorbrachten, was het een onvoorstelbare last. Ik had ze er wel eens om benijd, die werkers, die mensen met een baan.'
Het maakt dit boek, bijna dertig jaar na de Engelse publicatie, misschien gedateerd of oneigentijds. Zijn we dat botvieren van neuroses niet alweer te boven gekomen, en hebben we de druk van de geschiedenis niet afgeschud? Is er geen echt werk aan de winkel, met al die urgente thema's die in boeken behandeld moeten worden, met zoveel persoonlijke problemen die zich niet zomaar laten wegrelativeren? Nee, zo blijftUit pure woedetijdloos getuigen: leven komt, net als schrijven, altijd weer neer op het woedend proberen te genieten van je eigen symptomen, contradicties en twijfels, en van de omwegen die ze je onophoudelijk laten maken. Je wil niet wat je hebt, wat je hebt wil je niet meer, wat je niet wil krijg je vanzelf, en het boek dat je voor ogen had transformeert in iets anders. Het zijn niet zozeer de plannen die je maakt die je leven bepalen, als wel de chronische wijze waarop je die plannen blijft dwarsbomen.
'Op de een of andere manier', zo besluitUit pure woede,'moeten we allemaal onze studie van D.H. Lawrence schrijven.'
Universal Images Group / Getty Images | Knud Merrild, Portret van D.H. Lawrence GEOFF DYER Uit pure woede Vertaald door Ivo Verheyen, Tzara, 248 blz