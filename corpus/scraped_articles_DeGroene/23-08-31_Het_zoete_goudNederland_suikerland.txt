Het zoete goud Nederland suikerland

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
31 augustus 2023
Onze overmatige suikerconsumptie - plus de gevolgen voor de volksgezondheid - is het resultaat van de rol van deze zoetstof in de opkomst van Nederland als handelsland. Suiker was een luxe. Nu is het een bedreiging.
Iedereen weet dat muesli,ketchup, frisdrank en koekjes veel suiker bevatten. Maar kijken we nog even verder in onze keuken, dan blijkt dat er vaak ook verbijsterend veel suiker zit in voedsel waar we het niet zo gauw van verwachten, bijvoorbeeld magere yoghurt of brood. Zelfs onze tomaten en appels worden steeds zoeter gekweekt, omdat ze anders niet meer bij onze veranderende smaak passen.
De Nederlandse suikerconsumptie is in anderhalve eeuw vertienvoudigd tot veertig kilo per jaar per hoofd van de bevolking, ongeveer twee maal zo veel als de Wereldgezondheidsorganisatie (WHO) nog verantwoord acht. De enorme en vaak ongemerkte suikerconsumptie is inmiddels doodsoorzaak nummer twee en ondergraaft op termijn ons zorgstelsel. En niet alleen Nederland maar bijna alle rijke landen en zelfs minder welvarende landen als Mexico en India stevenen af op een diabetes 2-catastrofe.
Een suikertaks, die onze zucht naar suiker zou afremmen, is in Nederland onderwerp van debat. In 2020 besloot de regering deze belasting niet in te voeren omdat de effectiviteit van zo'n maatregel niet bewezen werd geacht. Dit argument lijkt er met de haren bij gesleept, want inmiddels is genoegzaam bekend dat de suikertaks het niet haalde door de succesvolle lobby van de voedingsindustrie. Het is bovendien een zwak excuus, want we hoeven niet eens de grens over om de effecten van een suikertaks in de praktijk te zien. Nederland kreeg al in 1819 een flinke suikeraccijns, bedoeld om de destijds torenhoge staatsschuld te bestrijden en - niet te vergeten
- de suikerexport te subsidiëren. Pas in 1993 werd deze belasting afgeschaft.
We hebben dus meer dan 170 jaar ervaring met de suikertaks. Maar Nederland is ook al vierhonderd jaar een belangrijke speler in de mondiale suikerproductie. Al die tijd is onze regering in de weer geweest met tarieven, subsidies en belastingen om de belangen van de suikersector te bevorderen. Het welzijn van de consument telde daarbij nooit. Een eeuw geleden gaf de overheid geen krimp toen artsen vonden dat arbeiders best wat meer suiker mochten eten om aan hun calorieën te komen. Met cariës en obesitas zat de regering niet, het ging haar om de belastinginkomsten. Vandaag de dag lijkt zij doof voor alle waarschuwingen dat we met suiker worden overspoeld. Het is daarom de moeite waard om het huidige debat over de suikertaks in historisch perspectief te plaatsen.
Suiker was in ons landtot ver in de negentiende eeuw eigenlijk een luxeproduct, waarmee veel geld werd verdiend in handel, verwerking en export. In de zeventiende en achttiende eeuw speelden de Republiek der Nederlanden en vooral Amsterdam een centrale rol in de Europese suikersector. Rond 1600 verwerkten we hier, en vooral in Amsterdam, de helft van alle ruwe suiker uit Brazilië, destijds de grootste suikerexporteur in het Atlantische gebied. De Republiek zou in de decennia daarna uit alle macht proberen een monopolie te vestigen op de Europese suikermarkt. Terwijl de West-Indische Compagnie (wic) flinke stukken van Brazilië veroverde, introduceerde de Verenigde Oost-Indische Compagnie (voc) de suikerproductie in Taiwan en rond Batavia, waar het eigenlijke werk werd gedaan door Chinese ondernemers en Javaanse arbeiders. In Brazilië konden de suikermolens alleen door de massale aanvoer van slaafgemaakten draaiende worden gehouden. Al doende ontwikkelde de wic zich tot een prominente slavenhaler.
Van een Amsterdams suikermonopolie kwam uiteindelijk weinig terecht. Halverwege de zeventiende eeuw verdreven de Portugezen de Nederlanders uit Brazilië, terwijl China Taiwan veroverde. Verder kwamen Barbados, Jamaica en de Franse Antillen op als nieuwe suikerproducenten. Toch bleef de Republiek een grote speler in de internationale suikerhandel. Rond 1660 kwamen er nog steeds ieder jaar zo'n honderd schepen beladen met ruwe suiker naar Amsterdam en vormden de suikerhandel en -verwerking samen de grootste economische sector van de stad.
Het zoete goud was toen al onderdeel geworden van de Nederlandse cultuur. Rijke burgers lieten bakkers suikersculpturen vervaardigen, een gebruik dat Europese vorsten en prinsen eerder hadden afgekeken van keizers, koningen en kaliefen in Azië. Het calvinistische Amsterdamse gemeentebestuur zette hoge boetes op deze pronk- en spilzucht, maar de stedelijke elites konden zich zo'n boete prima veroorloven. Deze burgers gedroegen zich als vorsten; een enkeling liet zich zelfs ten voeten uit schilderen zoals tot dan toe voorbehouden was geweest aan koningen en hertogen. Zoals de zoon van een schatrijke, uit Antwerpen afkomstige suikerraffinadeur, Marten Soolmans, die we inmiddels allemaal kennen doordat hij zich met zijn gade Oopjen Coppit op deze manier door Rembrandt liet vereeuwigen.
In de zeventiende-eeuwse Republiek was suiker binnen het bereik gekomen van welgestelden. Het werd dan vooral ingeslagen bij feestelijke gelegenheden. Sint-Nicolaas, Driekoningen, verlovingen, huwelijken en geboortes waren voor de gegoede burgerij maar ook op het platteland ondenkbaar geworden zonder suikergoed. Terwijl de witte kristalsuiker alleen was weggelegd voor de zeer rijken bedienden de eenvoudiger huishoudens zich van de goedkopere bruine suikers. Die werden gebruikt om vruchten in te leggen, zodat ze de hele winter goed bleven. Er werden compotes gemaakt of confitures. Bij de bakkers waren marsepein, macrons, banketletters, gesuikerde amandelen uitgestald. Voor wie dat allemaal niet kon betalen was er de suikerstroop, een restproduct.
Ook destijds waren er al bedenkingen tegen te veel zoetigheid. De Nederlandse arts Steven Blankaart (1650-1704) schreef allerlei kwalen op het conto van suiker. Hij richtte daarbij zijn pijlen vooral op de ongeraffineerde suikers en de stroop. Kinderen die daarvan veel aten kregen dikke buiken en werden door wormen gekweld, observeerde Blankaart. Over obesitas maakte hij zich overigens geen zorgen, want daarvoor was suiker nog niet alledaags genoeg. Suiker kon zijn opmars rustig voortzetten.
InNieuwe Vaderlandsche Kookkunstuit 1797, een kookboek dat ons een kijkje geeft in de keuken van de gegoede burgerij, komt in de recepten suiker meer dan honderd keer voor. Het ging om bitterkoekjesvla, puddingen, taarten, cakes en tulbanden, wentelteefjes en pannenkoeken. Maar ook bij allerhande vlees- en wildgerechten adviseerde dit kookboek naast enige specerijen een beetje suiker. Naar maten en gewichten zal men vaak vergeefs zoeken, het ging bijna altijd om 'suiker naar smaak' en die was destijds nog lang niet zo zoet als tegenwoordig. Perfect witte suiker was nog steeds erg duur, maar waar nodig gaf het kookboek aanwijzingen hoe men in eigen keuken bruine suiker kon 'klaren' oftewel raffineren.
Eind achttiende eeuw telde ons land zo'n 150 raffinaderijen, de meeste in Amsterdam, die overigens vooral voor de export produceerden. Al met al maakte deze commercie een belangrijk deel uit van de op Atlantische slavernij gebaseerde economie van de Republiek. Een aantal jaren geleden berekenden Pepijn Brandon en ik al dat 5,3 procent van het bbp aan het eind van de achttiende eeuw afkomstig was van de Atlantische handel. De suikersector maakte hier ongeveer zestig procent van uit. Daarbij is nog buiten beschouwing gelaten dat deze constante stroom van suiker naar de Republiek het werk vergde van zeventigduizend mensen die uit Afrika waren ontvoerd en in mensonterende slavernij op plantages werkten. Behalve uit Suriname en de aangrenzende Nederlandse plantagekolonies Demerara, Essequibo en Berbice (het huidige Guyana), kwamen ook vele scheepsladingen suiker vanuit Saint-Domingue, het huidige Haïti. De Republiek had in 1771 heel slim de invoerrechten op ruwe suiker sterk verlaagd om deze stroom naar zich toe te trekken.
De moorddadige manier waarop suiker werd geproduceerd stuitte in Europa en de Verenigde Staten op steeds luider protest. Begin negentiende eeuw stond op de suikerpot in menig Engels huishouden de tekst 'geen slavensuiker maar suiker uit India'. In dat land werd ook heel veel suiker geproduceerd, maar niet in slavernij. In Nederland ging de in slavernij gemaakte suiker bij menige kruidenier nog steeds ongehinderd door boycots en zonder massale publieke verontwaardiging over de toonbank. Al was Nederland in de jaren van de Franse bezetting onder Napoleon sterk verarmd en was de ooit zo bloeiende suikerindustrie weggekwijnd. De sector zou echter weer opbloeien, met dank aan het Nederlandse kolonialisme.
Na 1830 zouden er grotehoeveelheden ruwe suiker uit Java naar Nederland worden verscheept. Dit was te danken aan Johannes van den Bosch, die als gouverneur-generaal van NederlandsIndië in 1830 het Cultuurstelsel (1830-1870) introduceerde. Tegen het midden van de negentiende eeuw teelden en oogstten 320.000 Javanen suikerriet, onder dwang en tegen een minimale beloning. Door dit koloniale systeem kon de suikerindustrie op Java serieus concurreren met de slavenplantages in het Caribisch gebied en Brazilië.
Van den Bosch schreef triomfantelijk aan de koning dat de onder zijn stelsel geproduceerde suiker wel vier keer zo goedkoop was als de in slavernij geproduceerde suiker uit de Cariben. Het Cultuurstelsel was intussen weinig zachtzinnig en ging ten koste van de voedselproductie, waardoor er op Java zelfs hongersnoden uitbraken. De Javanen betaalden ook nog in een ander opzicht de prijs. Een deel van de uit koloniale exploitatie behaalde winsten werd namelijk gebruikt om tientallen moderne en peperdure suikerfabrieken te bouwen. Java werd daardoor in de loop van de negentiende eeuw de grootste suikerexporteur na Cuba.
Toch had in Nederland een ander product de toekomst: de bietsuiker. Rond 1800 had men uitgevonden hoe suiker op grote schaal uit bieten kon worden gewonnen. De verbouw van suikerbieten bleek een mooie inkomstenbron voor Europese boeren. Tussen 1858 en 1873 werden er in Nederland maar liefst zestien bietsuikerfabrieken gebouwd. Steeds meer Javaanse rietsuiker ging intussen naar Engeland, nadat daar in 1874 het importtarief op suiker was afgeschaft. In tegenstelling tot de Nederlandse regering achtte de Engelse goedkope suiker voor de chronisch ondervoede industriearbeiders van levensbelang. De principiële oppositie tegen in slavernij geproduceerde suiker ging overboord om maar goedkope suiker te kunnen importeren. Na 1870 waren het vooral Engelse schepen die de suiker uit Java haalden, tot groot verdriet van de Nederlands scheepvaart.
Uiteindelijk zou de bietsuiker de suiker van Java volledig uit Europa en de Verenigde Staten verdrijven. De opkomende markten van India, Japan en China brachten echter uitkomst voor de 180 fabrieken op Java, destijds het grootste industriële complex van Zuidoost-Azië. Technologisch stonden zij aan de top, maar zij buitten ook zonder scrupules de Javaanse bevolking uit. Wie rond 1900 langs de rietvelden kwam, kon letterlijk honderden Javaanse vrouwen in een enkel veld bezig zien de stekjes te planten. In hetzelfde veld hadden honderden mannen de grond voorbewerkt en kwamen er na anderhalf jaar even zovele mannen om het riet te kappen. Dankzij extreem lage lonen en keiharde onderdrukking van iedere vorm van vakbondsactiviteit wist de suikerindustrie van Java steeds goedkoper enorme hoeveelheden suiker te produceren.
Koloniale uitbuiting, nieuwe technieken,schaalvergroting en subsidies dan wel belastingvoordelen leidden in de negentiende eeuw tot een explosieve productie van geraffineerde suiker, om precies te zijn een vertienvoudiging. De prijzen daalden daarbij scherp. Dat de consumptie in Nederland net als in andere Europese landen ver achterbleef bij deze groei kwam door forse accijnzen op de binnenlandse suikerconsumptie. Volkomen legitiem, vonden overheden. Suiker was een luxeproduct, dus dat mocht best flink belast worden.
Die belasting was ook nodig, want na de val van Napoleon bleef Nederland berooid achter. Om de enorme gaten in de begroting te dichten werd in 1819 de suikeraccijns geïntroduceerd. Het tarief bedroeg twaalf gulden per honderd kilo, af te dragen door de raffinaderijen wanneer zij hun ruwe suiker inkochten. In 1830 werd deze accijns met nog eens ruim vijftig procent verhoogd, toen de nood van de schatkist nog eens extra hoog was door de oorlog tegen het opstandige België. In 1840 volgde opnieuw een verhoging, waardoor de accijns inmiddels op 22,5 gulden per honderd kilo stond, en dat bedrag bleef tot na de Tweede Wereldoorlog gehandhaafd. Op een pak suiker van een paar dubbeltjes betaalde de klant bijna een kwartje belasting.
Suiker spekte dus de staatskas, maar niet álle suiker. Raffinaderijen hoefden over hun export geen accijns te betalen, of beter gezegd: die kregen ze terug. Sterker nog, ze kregen veel meer terug dan ze hadden betaald. Deze verkapte subsidie zat als volgt in elkaar: de suikerfabrieken betaalden accijns over hun ingekochte ruwe suiker, maar kregen accijns terug op basis van de zuivere suiker die zij exporteerden. Met de pure sucrose en dus mooie witte kristalsuiker die overbleef na het raffineren, het verwijderen van onzuiverheden uit de suikermassa, verdween ook een deel van het oorspronkelijke gewicht waarover accijns was geheven. En dat moest natuurlijk worden verdisconteerd. De suikerfabrieken wisten gedaan te krijgen dat dit gewichtsverlies als veel hoger in de belastingwet werd vastgelegd dan het daadwerkelijk was. Daardoor streken zij tot wel twintig procent verkapte exportsubsidie op.
Nederland liet vooral zijn eigen bevolking via accijnzen meebetalen aan een bloeiende bietsuikerexport. Zo kon de suiker in Nederland zestig cent kosten en dezelfde suiker eenmaal geëxporteerd naar bijvoorbeeld Engeland slechts 35 cent. Ook in Frankrijk en Duitsland betaalde de bevolking mee aan de goedkope suiker op de Britse keukentafels. Daar at de bevolking gemiddeld maar liefst 22 kilo per jaar, terwijl dat in Nederland, Duitsland en Frankrijk bleef steken op zo'n vijf tot zeven kilo. Voor arbeiders was suiker nog altijd een luxe die zij zich nog maar nauwelijks konden permitteren.
Zolang de suikerexport floreerde, klaagde de suikerindustrie niet over de stagnerende suikerconsumptie in eigen land. En ondanks de hoge accijns bleek zelfs die stagnatie tijdelijk. Dankzij een combinatie van rap dalende suikerprijzen en een stijgende levensstandaard nam na 1870 de Nederlandse suikerconsumptie toe tot 14,5 kilo per jaar per hoofd van de bevolking kort voor 1900. Hoewel de accijns de consumptie onder brede lagen van de bevolking nog steeds matigde, maakte suiker nu ook deel uit van het dagelijkse dieet van de lagere inkomens.
De echte omslag van luxe-naar massaproduct in Nederland kwam in 1902, toen de Brusselse Conventie in werking trad, een internationaal verdrag tussen Engeland en de belangrijkste Europese bietsuiker producerende landen dat een eind maakte aan de exportsubsidies die hadden geleid tot dumping en het drukken van de prijzen op de wereldmarkt. Dit dwong ons land net als Duitsland en Frankrijk om de thuismarkt meer te bedienen. De Nederlandse suikerfabrikanten kregen nu ook schoon genoeg van de hoge accijns, te meer omdat die nergens in Europa zo hoog was. Zij riepen nog in hetzelfde jaar dat de Brusselse Conventie werd getekend de Anti-Accijns Bond in het leven. Suiker werd onderwerp van reclame en propaganda.
Net als de Duitse en de Fransekreeg ook de Nederlandse suikerindustrie steun van de medische professie bij het propageren van suiker als een nuttig voedingsmiddel. C.A. Pekelharing, hoogleraar geneeskunde in Utrecht, schreef in 1903: 'Het zou daarom voor de arbeidende klasse een grote aanwinst zijn (...) indien de suiker zo laag in prijs zou zijn dat er ruim gebruik van kan worden gemaakt.'
Ook de vakbonden omarmden suiker als een gezond volksvoedsel, net als de Nederlandsche Vereniging van Huisvrouwen. Niemand maakte zich druk over de toename van cariës of obesitas. Natuurlijk was het ook in die tijd al bekend dat te veel suiker niet goed was voor een mens. Blankaart had er in de zeventiende eeuw al op gewezen en rond 1870 had de corpulente Britse begrafenisondernemer William Banting het eerste suikervrije dieet gelanceerd en daarmee zijn natuurlijke gewicht teruggekregen. Obesitas kwam echter onder de Nederlandse arbeiders amper voor. Zware fysieke arbeid was nog wijdverbreid, daarvoor waren veel calorieën nodig en suiker voorzag daarin goedkoop en effectief.
De Anti-Accijns Bond zette ook een campagne op tegen sacharine, een niet-calorische zoetstof die maar liefst drie-tot vijfhonderd keer zo zoet was als suiker en bovendien goedkoop te vervaardigen. Een goudmijn voor de uitvinder maar een regelrechte bedreiging voor de bietsuiker. In Duitsland werd deze kunstmatige zoetstof vrijwel meteen na de Brusselse conventie praktisch uitgeschakeld, op aandringen van de bietsuikerindustrie. Sacharine mocht enkel als dieetsuiker in minieme hoeveelheden op de markt komen. Dat het spul gemaakt werd uit steenkolenteer en geen enkele calorie bevatte, bleek voor de suikerindustrie publicitair een schot voor open doel. Van artsenorganisaties tot kookscholen, menige organisatie keerde zich tegen de 'leugensuiker'. Iedereen was het erover eens dat suiker 'één der uitnemendste voedingsmiddelen' was en sacharine een wanproduct zonder voedingswaarde.
Suiker werd inmiddels ook op industriële schaal verwerkt in voeding en vooral in genotmiddelen. Daarbij verrichtte Coenraad van Houten pioniersarbeid toen hij er in 1828 als eerste in de wereld in slaagde om cacaobonen te verwerken tot poeder. Gemengd met suiker konden er vervolgens chocolademelk, bonbons en chocoladerepen van worden gemaakt. Van Houten groeide uit van een bescheiden atelier met drie werknemers tot een compleet industrieterrein in Weesp met duizend werknemers. Rond 1900 was het een wereldmerk geworden dat stond voor kwaliteit. Het wist het publiek daarvan te overtuigen door innovatieve reclametechnieken en iconische posters. Dit succes kwam ook de Nederlandse suikerindustrie ten goede, want een chocoladereep bestaat voor minstens veertig procent uit suiker.
Terwijl Van Houtens zoetwaren de wereld over gingen, haalde de brede lobbybeweging voor verlaging van de suikeraccijns en tegen sacharine niets uit. De overheid zag geen reden om sacharine te verbieden, want het werd tot aan de Eerste Wereldoorlog niet in Nederland geproduceerd en was ook maar mondjesmaat beschikbaar. Anders dan de Nederlandse Vereniging van Huisvrouwen en de vakbeweging bestempelde de politieke elite suiker bovendien niet als een absoluut noodzakelijk voedingsmiddel. Het was immers ook grondstof voor chocolaatjes, gebak en andere snoeperijen. Maar vooral wilde zij absoluut geen afstand doen van de suikeraccijns: in 1910 kwam meer dan tien procent van de inkomsten voor de Nederlandse schatkist uit suiker, waarmee ons land nog steeds koploper in Europa was.
In de crisisjaren werd de suikeraccijns zelfs verhoogd om de gaten in de begroting te dichten en om de suikerproducenten, die door de extreem lage suikerprijzen rode cijfers schreven, te subsidiëren. Een accijnsverhoging waarover Droste zich per advertentie beklaagde, want nu kon het de chocolaatjes niet goedkoper aanbieden. De Nederlandse suikerconsumptie zou tussen de beide wereldoorlogen misschien wel weer zijn gedaald als de suikerprijs op de wereldmarkt in die tijd niet een absoluut dieptepunt had bereikt. Deze keldering was het gevolg van mondiale overproductie. Na de Eerste Wereldoorlog vervielen namelijk de internationale afspraken van de Brusselse Conventie van 1902 die exportsubsidies verboden. Er werd weer massaal voor de export geproduceerd en het dumpen begon opnieuw. Daarbij wisten de suikerproducenten hun belangen steeds beter te behartigen bij hun regeringen. Sinds 1927 waren de bietsuikerfabrikanten zelfs al op Europees niveau georganiseerd om samen sterk te staan tegenover de rietsuikerproducenten.
De overvloedige suikerproductievond na de Tweede Wereldoorlog gemakkelijk haar weg in ons steeds luxueuzere voedingspatroon. Frisdranken bevatten gewoonlijk acht tot tien procent suiker. Bij de Raket, sinds 1961 een hit in ijsjesland, ging het om vijftien tot twintig procent, bij koekjes om twintig tot veertig procent en bij muesli was het zelfs vaak vijftig procent of meer. Sinds de jaren zestig maakte iedereen zich druk over vet als oorzaak van hart- en vaatziekten en veel minder over suiker. Een eventuele verhoging van de suikeraccijns was dan ook geen politiek thema. Het belang voor de schatkist was door de inflatie inmiddels geruisloos praktisch verdampt. Maakte suiker begin twintigste eeuw nog tien procent van de belastinginkomsten uit, in 1970 was dat nog maar 0,25 procent en tien jaar later een verwaarloosbare 0,03 procent.
In 1952 had de Nederlandse regering nog getalmd om een accijnsverlaging op suiker door te voeren toen de douane-unie van de Benelux dit voorschreef, omdat zij deze inkomsten niet wilde mislopen. Bij de harmonisering van de accijnzen binnen de EU in 1992 verliep de afschaffing in Nederland echter zonder enige discussie. Suiker werd nog steeds niet als een groot gevaar gezien. Dat de afschaffing werd gecompenseerd met een belasting op frisdrank - de bron van een kwart van alle vrije suiker die we binnenkrijgen - leek een stap in de goede richting. In werkelijkheid ging het om een puur fiscale maatregel; mineraalwater werd even zwaar belast. Pas op 1 januari 2024 zal het van deze frisdrankbelasting worden uitgezonderd.
Het Centraal Planbureau twijfelt intussen aan het effect van een dubbeltje meer voor suikerhoudende frisdranken. Een effectieve accijnsverhoging zou mogelijk wat forser moeten zijn, leren de ervaringen in het buitenland en uit onze geschiedenis. In de negentiende eeuw bestond er geen discussie over de zware belasting op suiker in het belang van 's lands financiën en suikerindustrie. Suiker was immers een luxe. Vandaag de dag zou zo'n forse accijns ondenkbaar zijn, ook al is dat eigenlijk noodzakelijk gezien de stijgende kosten van de gezondheidszorg door overmatige suikerconsumptie.
De suikerindustrie heeft haar belangen altijd goed weten te behartigen. De stemmingmakerij tegen sacharine gaf daarvan honderd jaar geleden al blijk. Korter geleden trof de nieuwere zoetstoffen aspartaam en cyclamaat hetzelfde lot. Daar kwamen zelfs ernstig vervalste dierproeven aan te pas: ratten kregen hoeveelheden gevoerd die alleen een olifant kan verdragen.
Tot nog toe zijn de belangen van de consument ondergeschikt gebleven aan die van de industrie, die al sinds de zeventiende eeuw de achterkamers van de politiek prima weet te vinden. Onze huidige overmatige suikerconsumptie is dan ook het resultaat van de rol van deze zoetstof in de opkomst van Nederland als handelsland, met al zijn gouden en zwarte bladzijden. We kampen met een diabetes 2-pandemie, de overheid talmt als vanouds met regelgeving en de suikerindustrie strooit ons zand in de ogen met reclamespotjes waarin zoete drankjes worden geassocieerd met sportiviteit en plezier. En nog steeds stallen de supermarkten allerhande zoetigheid op graaihoogte van kinderen uit.
Van Ulbe Bosma verscheen deze zomer bij Harvard University PressThe World of Sugar: How the Sweet Stuff Transformed Our Politics, Health, and Environment over 2,000 Years
Sotheby's New York | Osias Beert, Stilleven met snoep, kastanjes en een broodje, 1600-1619. Olie op koper, 50 x 67,6 cm