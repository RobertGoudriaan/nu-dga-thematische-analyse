Overleven aan de andere kant Movies that Matter From Ground Zero & The Bibi Files

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
13 maart 2025
From Ground Zerotoont het leven en de veerkracht in Gaza, terwijlThe Bibi FilesNetanyahu's corruptieschandaal onthutsend blootlegt. De films vullen elkaar aan.
'Welke film gaan we maken?'vraagt de juf.
'Schrijven op de lichamen!' roept een van de kinderen enthousiast.
'Als ze ons bombarderen, liggen we in stukken, en dan kunnen ze zo onze stukken verzamelen', legt een jongen uit.
'Nee, nee', protesteert een meisje. 'Mijn broer en de ambulance!We-we-we-we.'
De jongen zwijgt even en zegt zachtjes: 'Doe maar wat jullie willen. Zolang ik maar de held ben.'
In een tent zitten de kinderen rond een tafel. Ze knippen en plakken, kleuren en tekenen. Hun kleine vingers klemmen zich om scharen en stukjes karton. Buiten strekt het kamp zich uit: een zee van witte tenten op een kale vlakte bij de Middellandse Zee. Maar binnen, in dit kleine klaslokaaltje, proberen ze iets te maken, iets vast te houden dat nog voelt als kind-zijn. Ook al dringt de oorlog hun verbeelding binnen.
Nu in Gaza leven betekent rennen om te schuilen voor de bombardementen, door de straten zwerven op zoek naar een zak meel, of je terugtrekken in een tent terwijl je je lot afwacht. Maar onder een regen van raketten een camera oppakken en besluiten een film te maken die de dagelijkse realiteit vastlegt - in al haar bitterheid en zeldzame zoetheid - lijkt bijna onvoorstelbaar.
Meerdere Palestijnse filmmakers hebben deze stap gezet inFrom Ground Zero,met 22 korte films - elk tussen de drie en zes minuten. De Palestijnse filmmaker Rashid Masharawi, geboren en opgegroeid in Gaza, coördineerde het project op afstand. Hij woonde een paar jaar in Nederland en verhuisde naar Ramallah, waar hij tientallen speelfilms en documentaires maakte. Ditmaal wilde Masharawi echter zelf geen film maken. Hij besloot, zoals hij aan de Arabische krantAlarabvertelde, de kans te geven aan een groep overlevende regisseurs en kunstenaars uit Gaza.
Volgens Masharawi was het maken van deze films een nachtmerrie. Het was een hele toer om het filmmateriaal uit Gaza te krijgen en in contact te blijven met de filmmakers. Om geluid zo goed mogelijk op te nemen, zaten ze in auto's met de ramen gesloten. Veel filmmakers verloren hun huizen en belandden in tenten. Anderen verloren de helft van hun familieleden, maar wisten toch door te zetten. Ook veel projecten gingen in rook op. Zoals een film over een vrouw die op het punt stond te bevallen en naar het ziekenhuis ging. Maar er was geen plek voor haar. 'Het ziekenhuis was vol met de dood, en er was geen ruimte voor nieuw leven', zei Masharawi tegen de krant.
Toch kiezen Masharawi en zijn collega's niet voor grote politieke statements of heroïek. Het gaat alleen over overleven. En soms lukt zelfs dat niet. De documentaire, die iets minder dan twee uur duurt, laat zien wat geweld en conflict op microniveau betekenen en hoe het leven ondanks alles doorgaat. Je hoort het zachte gekras van een kind dat met een stift op papier tekent en een moeder die haar kinderen liefdevol toespreekt. Stemmen klinken zachtjes door de straten. Je hoort de roep van een marktkoopman, het suizen van een vallende bom en het ruisen van de zee.
De lens dringt diep door in het leven van Gazanen. In zijn tentje kruipt Karim in een doodskleed, tegen de nachtelijke kou. In de film24 Hourswordt iemand drie keer op één dag vanonder het puin gered. En inFlash Backtrotseert een tienermeisje haar trauma's en het constante gezoem van Israëlische drones - de'zannana',het geluid dat nooit uit de lucht verdwijnt. Met haar koptelefoon op danst ze op een dakterras. Zo hoopt ze het lawaai en de oorlog heel even uit haar hoofd te kunnen verbannen.
Niet alleenFrom Ground Zeroontving veel lof. OokThe Bibi Filesis alom geprezen. Beide films kregen dit jaar een Oscar-nominatie. Als je ze achter elkaar bekijkt, lijken ze elkaar aan te vullen. Ze laten zien hoe het lijden in Gaza, naast de bloedige Hamas-aanval van 7 oktober, ook door politieke intriges en machtsspelletjes aan de andere kant van de grens wordt vormgegeven.Aan een eenvoudige grote tafelin zijn kantoor, onder felle lampen, zit Benjamin Netanyahu (75) in een keurig donkerblauw pak. Tegenover de langstzittende premier van Israël zitten drie ondervragers in strakke politie-uniformen. Een microfoon vangt elk zuchtje op dat aan zijn lippen ontsnapt. De Israëlische vlag hangt aan de zijkant en een kaart van de regio op de achtergrond. Op de tafel liggen documenten - losjes opgestapeld, papieren die Netanyahu snel doorneemt terwijl de vragen op hem afkomen.
Meteen vanaf de eerste scène trekt de twee uur durende documentaireThe Bibi Filesje het verhaal in. Geregisseerd door de Zuid-Afrikaanse regisseur Alexis Bloom en geproduceerd door de Oscar-winnende filmmaker Alex Gibney en de de Israëlische onderzoeksjournalist Raviv Drucker, biedtThe Bibi Fileseen unieke en indringende kijk op het politieonderzoek naar de Israëlische premier Netanyahu. De documentaire toont vele gelekte beelden waarin Netanyahu stevig aan de tand wordt gevoeld over corruptie, fraude, schending van vertrouwen en geheime deals met mediamagnaten. De beelden doen rauw en bijna illegaal aan, alsof je stiekem meekijkt naar iets wat nooit voor het grote publiek bedoeld was. Hoe deze opnames precies zijn uitgelekt, blijft een mysterie. Wat wel vaststaat, is dat Drucker duizenden uren aan opgenomen verhoren uit de zogenaamde 'Netanyahu-dossiers' in handen kreeg. Hij speelde deze in 2023 door aan Gibney, die meteen besloot om de film te maken.
Netanyahu begint nog kalm. Hij ontkent rustig, schudt zijn hoofd, glimlacht zo nu en dan. Maar langzaam brokkelt zijn zelfvertrouwen af. Zijn hand tikt op de tafel. De vragen worden scherper. De stiltes tussen zijn antwoorden duren langer. Hij slaat met zijn vuist op de tafel. 'Leugens! Leugens!' roept hij woedend, keer op keer. 'Ik herinner me dat niet.' Telkens hetzelfde antwoord op vele vragen.
De Netanyahu-dossiers leidden in 2019 tot aanklachten tegen de premier. Hij zou voor honderdduizenden dollars aan geschenken hebben aangenomen van de miljardair en Hollywoodproducent Arnon Milchan en zakenman James Packer, die in de film te zien zijn, in ruil voor politieke en diplomatieke gunsten. Ook zou hij mediaberichtgeving hebben proberen te beïnvloeden door gunstige regelgeving te beloven aan media die hem positief in beeld brachten. In Israël geldt inmiddels een verbod op de film vanwege privacywetten, maar dat heeft de verspreiding niet kunnen stoppen. Israëlische kranten schrijven dat de film zich ondergronds razendsnel verspreidt. Mensen delen hem massaal via WhatsApp, gebruiken VPN's om streamingbeperkingen te omzeilen of bekijken gelekte versies die op sociale media zijn opgedoken.
In een benauwde kamer wordt Sara, de vrouw van Netanyahu, verhoord. Wanneer haar wordt gevraagd naar het aantal champagneflessen en de juwelen die ze kreeg, explodeert ze. 'We hebben terreuraanslagen, en waar vragen jullie naar?' Haar stem slaat over van woede. 'Al dat geneuzel van jullie is pure onzin! Dat is niet waar!' Ze pakt stevig een glas vast, neemt een slok, slaat haar benen over elkaar en draait haar gezicht weg van de ondervragers.
Volgens getuigen is Sara de echte machtsfiguur achter de schermen. 'Ze deed wat ze wilde en haar budget werd altijd goedgekeurd', zegt een voormalige bodyguard. 'Bibi is bang voor haar', vertelt een ander. 'Bibi begon te geloven wat zijn vrouw hem al jaren influisterde. Dat hij de uitverkorene is. Als hij in de Verenigde Staten was geboren, zou hij nu president van Amerika zijn', vertelt het voormalige hoofd communicatie van Netanyahu over haar invloed.
'Hoe durf je?' reageert haar zoon Yair, net zo hysterisch als zijn moeder, wanneer hij tegenover zijn twee ondervragers zit. 'Is dit waar de Israëlische politie zich mee bezighoudt? Terwijl er honderdduizend illegale Arabische huizen zijn? Het is gewoon ongelooflijk!' Hij vergelijkt later de Israëlische media met die van Noord-Korea. 'Pure propaganda. Ze hebben de meest radicale marxistische agenda.' Een jeugdvriend van Netanyahu komt ook in beeld. Volgens hem gelooft Netanyahu dat Yair hem zou opvolgen als politicus.
De film houdt je continu op het puntje van je stoel. Ook als je al het een en ander hebt gehoord over de Bibi-dossiers, weten de makers toch telkens weer te verrassen met hoe dicht ze bij Bibi weten te komen. Beklemmende beelden uit de ondervragingskamers worden afgewisseld met gesprekken, niet alleen met mensen uit zijn directe omgeving, maar ook met politici, ambtenaren, experts en voormalig premier Ehud Olmert. Langzaam ontstaat zo het beeld van een man die alles overheeft voor macht, die zijn familie als een koninklijk hof positioneert. Of zoalsThe Timeshem eerder noemde:'The King Bibi.'
De muziek ebt weg,slechts een zachte trilling blijft over op de achtergrond. De protesterende massa's in Tel Aviv vullen de pleinen, zwaaiend met vlaggen en spandoeken. Ze verzetten zich tegen Netanyahu's controversiële gerechtelijke hervormingen, die vooral bedoeld zijn om zijn eigen vervolging te bemoeilijken. Zijn politieke carrière hing aan een zijden draadje. Plots verschijnen bewapende Hamas-strijders op het scherm. Ze sluipen door stoffige straten. Vanuit de lucht infiltreren anderen het land. Twee strijders richten hun wapens op een voorbijrijdende auto. De bestuurder probeert wanhopig te ontsnappen, de banden slippen over het asfalt. Een regen van kogels doorzeeft de auto. Het glas versplintert, bloed spat en de schutters rennen verder. De scène vervaagt en maakt plaats voor een raket die inslaat op een appartementencomplex in Gaza. De dreun van de explosie galmt na. Het gebouw zakt in elkaar en vlammen kronkelen om het puin. Moeders zitten op hun knieen, schreeuwend en huilend. Op de grond liggen overleden peuters, gewikkeld in de witte lakens van lijkzakken.
'Netanyahu voedde Hamas', klinkt het resoluut uit de mond van een oud Knesset-lid. Volgens hem gebruikte Netanyahu Hamas strategisch om te voorkomen dat Palestijnse leiders met vredesintenties zouden opstaan. Grote koffers liggen achter in een auto, volgestouwd met dollars in strakke bundels. Het geld - 35 miljoen dollar per maand - kwam uit Qatar, maar werd met medeweten van Israël naar Gaza gestuurd. Op het scherm: papier waarover Arabische kalligrafie kronkelt. Het document, ondertekend door het hoofd van de Mossad, is een schriftelijke bevestiging, gevraagd door de Qatari's, puur uit voorzichtigheid. Zij vermoedden al dat Netanyahu ooit zou kunnen ontkennen dat deze transacties plaatsvonden met zijn goedkeuring.
Netanyahu leunt naar voren. 'Weet je nog die zin uitThe Godfather?'vraagt hij aan een politieman in zijn kamer. 'Hou je vrienden dichtbij, maar je vijanden nog dichterbij.' In zijn strategie met Hamas verlaagt hij de vlammen en onderhoudt hij het gesprek.
In dit laatste deel vanThe Bibi Fileswordt een verband gesuggereerd tussen Netanyahu's lopende rechtszaak en de aanval van 7 oktober. Ze geven hier geen bewijs, maar wel een scherpe analyse. Netanyahu's pogingen om het rechtssysteem te verzwakken, gevolgd door de massale protesten, zouden het beeld van een zwak en verdeeld Israël hebben versterkt. Een beeld dat Hamas mogelijk het laatste duwtje gaf om toe te slaan. 'De oorlog in Gaza is inmiddels een instrument geworden om aan de macht te blijven', stelt een expert. Vijf jaar zijn verstreken sinds Netanyahu's aanklacht. Het proces sleept zich voort als een schaduw die hem overal volgt. Steeds opnieuw vraagt hij om uitstel.
'Niets concretiseerde Netanyahu's angst meer dan het geluid van de gevangenispoort die mogelijk achter hem in het slot valt', zegt een bekende auteur voor de camera. 'Alles wat hij de afgelopen jaren deed, is erop gericht om dat ene geluid te vermijden.' De extreem-rechtse politici Ben Gvir en Smotrich, met wie Netanyahu eerder niet eens op de foto wilde, zijn nu ministers in zijn kabinet. De Israëlische krantHaaretzschrijft ook datThe Bibi Filesblootlegt hoe Netanyahu's drang naar politiek overleven hand in hand gaat met zijn bereidheid om de bevolking in gevaar te brengen en de Israëlische instituties te ondermijnen. 'Netanyahu is een schoolvoorbeeld van een leider die zijn volk de verkeerde richting op leidt', waarschuwt het voormalige hoofd van de inlichtingendienst wanneer hij voor het laatst in de film aan het woord komt.
'Wat als we filmen hoe mensenna de wapenstilstand terugkeren naar hun huizen?'
'Wat als we filmen hoe mensen water uit de zee halen omdat er niets anders is?'
'Wat als we het verhaal vertellen van de drie die onder het puin bleven?'
De vragen komen als spraakberichten binnen bij filmmaker Hana Eleiwa, gestuurd door een collega. Ze loopt over een drukke straat in Gaza. Voor haar portretNoinFrom Ground Zerozoekt ze, zoals haar vriend in een van de berichten vertelt, naar een verhaal over vreugde, geluk, hoop, liefde en muziek. 'Wie maakt hier in Rafah nog muziek?' vraagt ze.
In een klein tentje zitten vijf jonge mensen. Op de grond liggen een trommeltje en een melodica, met toetsen als die van een miniatuurpiano. Een man pakt het trommeltje en tikt er zachtjes met acht vingers op. De thee wordt ingeschonken. 'Ik weiger oorlog en lelijkheid sinds 7 oktober', zegt Eleiwa. 'Daarom wil ik, als ik een film maak, dat die over mensen zoals ik gaat. Mensen zoals jullie.' Een gitaar wordt zacht aangeslagen, een warme, intieme klank weerklinkt. De melodica brengt een heldere, melancholische toon voort, als een verdrietige stem, en wekt een zachte harmonie tot leven.
Plots komt een jonge vrouw, Rahaf, klappend de tent binnen. 'Morgen vergeten we de wanhoop, en zal het voorbijgaan', zingt ze met een warme en meeslepende stem. 'Laat het verleden achter je, kijk vooruit naar morgen. Mooie dagen en mooie jaren wachten op ons', zingt ze verder. 'Te midden van de grootste crises blijven wij samen sterk. Volg je dromen en bouw Palestina', herhalen ze samen, hun stemmen als een golvende echo door de tent. 'Morgen vergeten we de wanhoop, en zal het voorbijgaan', zingt Rahaf opnieuw, haar stem warmer en krachtiger. 'En we zullen de mooie lach weer zien', voegen de anderen eraan toe.
'Rahaf, waar zeg jij nee tegen?' vraagt Eleiwa haar als ze later samen langs de tenten wandelen. 'Nee tegen onrecht, nee tegen geweld, nee tegen alles wat ons tegenwerkt. Nee tegen de schending van mensenrechten, nee tegen het doden van onze vreugde, tegen het afnemen van onze dromen.'
Watermelon Pictures | Links: Charm van regisseur Bashar Al Balbisi, uit From Ground Zero;