Sandra Milo 11 maart 1933 - 29 januari 2024 Het einde

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
8 februari 2024
Voor de Italiaanse actrice Sandra Milo, Fellini's onvergetelijke minnares inOtto e mezzo -en ook in het echt - was de liefde belangrijker dan het mogen spelen in zijn films.
Haar verschijning in Fellini'sOtto e mezzo(1963) is onvergetelijk. Marcello Mastroianni alias Guido, de wereldberoemde filmregisseur-in-crisis (het alter ego van Fellini), zit getergd te wachten op een stationsbankje bij het chique thermale kuuroord in Toscane waar hij zich voor de wereld probeert te verstoppen. Het stoomtreintje komt puffend het station binnenrollen, er stappen een paar mensen uit, maar blijkbaar niet degene op wie hij wacht.'Meglio così',mompelt hij tegen zichzelf ('maar beter ook'), en hij zet al opgelucht koers richting de uitgang als er 'Oehoe Guido!' klinkt aan de overkant van het perron. Daar staat ze, enthousiast zwaaiend, met een witte Russische bontmuts op die eruitziet als een enorme poederdons, en met vele koffers die door een oude drager moeizaam achter haar aan worden gesleept. Ze is er.
Terwijl Guido/Mastroianni weinig overtuigend speelt of hij daar blij mee is, voert hij haar al kwebbelend mee naar het bescheiden 'Albergo della Ferrovia' (Spoorweghotel) dat aan de overkant van het station ligt. Een grote teleurstelling voor haar; ze had gedacht dat ze zou worden geïnstalleerd in het luxe hotel van het thermencomplex, bij hem. Maar dat kan niet, want diezelfde dag komt ook Guido's vrouw, de verbitterde, kettingrokende Luisa, hem bezoeken in het kuuroord. En bovendien, zo weet iedere minnares van een belangrijke Italiaanse man, zul je nooit samen met hem een nacht doorbrengen, nooit officieel in een hotel met hem worden ingecheckt. Jij bent het tussendoortje, dat geconsumeerd wordt in de lege uurtjes na depranzoin een achenebbisje uitspanning waar niemand de grote man zal komen zoeken.
De grootheid van de acteerprestatie van Sandra Milo in de grootste film van Federico Fellini is dat ze de emotionele etappes van het minnares-zijn hartbrekend in al zijn nuances neerzet. Zo mag ze haar teleurstelling over het B-traktement niet laten blijken, want hé, hij heeft het thuis al moeilijk genoeg. En dus slikt ze alles, blijft vrolijk babbelen, doet goeiig mee met zijn 'erotische fantasie' wanneer ze na de lunch op de hotelkamer zijn beland, waar de fluitende treinen rakelings langs komen.
Zij moet van hem doen alsof ze een wildvreemde is die op de deur komt kloppen terwijl hij onschuldig in bed ligt te slapen, en dan... Ze is slechts gehuld in een laken dat ze om haar wulpse lijf heeft gewikkeld, hij wil nog iets aan haar gezicht doen 'want je moet eruitzien als een geil seksbeest'. En terwijl hij opgewonden, een sigaret bungelend tussen zijn lippen, bezig is om haar wenkbrauwen dik aan te zetten, kijkt zij omhoog, naar het plafond, en merkt op: 'Hé, heb je die lampen hier gezien? Want ik wil voor thuis eigenlijk precies zulke plafonnières...' 'Ja ja, ga nou maar naar de gang!' schuift hij haar ongeduldig naar de deur. Op de drempel draait ze zich nog één keer om en vraagt: 'Guido, maar houd je ook een beetje van me?'
En daarin zit haar hele leven, in die vraag na de lunch in het Spoorweghotel. Sandra Milo werd door haar onvergetelijke rol in8 ½de nationale minnares van de Italianen; het kirrende, onnozele, alles accepterende oermodel. En ze was natuurlijk ook in het echt een van de minnaressen van Fellini, voor een ongelooflijk lange periode van zeventien jaar, waar zij heel graag - en hij absoluut niet - over wilde spreken. De informatie die Sandra Milo altijd royaal heeft verspreid, en die Fellini nooit heeft ontkend, staat ook in haar onvermijdelijke boekjeCaro Federico,waarin ze de hoogtepunten van die zeventien jaar nog eens op een rijtje zet. Hoe ze flauwviel in zijn armen bij de eerste kus in Cinecittà in Rome, hoe ze vele malen met bonzend hart de trappen besteeg van het appartementje aan de Via Sistina, vlak bij de Spaanse Trappen, dat Fellini voor de uurtjes na de lunch had gehuurd, hoe hij haar stond op te wachten achter de deur die al op een kier stond, hoe ze zich klappertandend van emotie aan elkaar vastklampten, hoe ze...
Het ging Sandra Milo om de liefde, niet om haar carrière, van toch zo'n zeventig filmrollen. Tot deze conclusie komt de geestige auteur en scenarioschrijver Francesco Piccolo in zijn boekLa bella confusione('De mooie verwarring', 2023), waarin hij 1962, het gouden jaar van de Italiaanse cinema, reconstrueert. De opnames van Fellini'sOtto e mezzoen Visconti'sIl gattopardovonden tegelijkertijd plaats, een titanenstrijd tussen Rome en Sicilië, waarbij Claudia Cardinale zowat verscheurd werd tussen beide sets.
Piccolo spreekt vele uren met Sandra Milo in een café in Rome en komt tot deze voor hem verbijsterende conclusie: ze deed het niet om in een Fellini-film te mogen spelen, sterker, ze had aanvankelijk 'nee' gezegd tegen de rol van de minnares. De auditie vond plaats bij haar thuis in ochtendjas, waar Fellini haar was komen verrassen met zijn cameraploeg. Ze deed het om hem, de liefde van haar leven.
Verpletterend bewijs van Sandra Milo's oprechtheid is het feit dat ze in 1973 op het allerlaatste moment 'nee' zei tegen de rol van Gradisca inAmarcord,waarvoor ze alle kostuums, bewegingen en manieren van doen al had gerepeteerd met Fellini. Het zou zijn vierde Oscar worden. Maar Sandra Milo werd door haar echtgenoot voor de keuze gesteld: of Fellini, of ik. 'Je kunt er niet bij, ík kan er niet bij, maar ze vond haar onbetekenende, flauwe, jaloerse echtgenoot belangrijker dan een rol die haar op het lijf was geschreven in Fellini's vierde Oscar', schrijft Piccolo, 'en overigens gingen ze niet lang daarna alsnog uit elkaar.'
Sandra Milo werd door haar rol in 8 ½ de nationale minnares van Italië
Photo12 / ANP Photo12 / ANP | Sandra Milo met Marcello Mastroianni in de film 8 1/2 van regisseur Federico Fellini, 1963