Noord en zuid

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
3 augustus 2023
KUNST Ode aan Antwerpen
Ode aan Antwerpenis het beste te zien als een flinke tentoonstelling over de schilderkunst in Antwerpen in de late vijftiende en zestiende eeuw. De werken komen voor de helft uit de Vlaamse Phoebus-collectie; daar zitten schilders bij die in Nederlandse verzamelingen niet sterk vertegenwoordigd zijn als Patinir, Massijs, Van Cleve, Coecke van Aelst, Maerten de Vos en Frans Floris. Er zijn een paar merkwaardige stukken onder, zoals het groteMozes en de Tien Gebodendoor Maerten de Vos uit 1574-75.
Het overzicht laat zien hoe er eind vijftiende eeuw een Antwerpse school ontstaat, die in de zestiende eeuw tot grote bloei komt, gedragen door een groeiend contingent welvarende en onderlegde burgers. Antwerpen is dan een metropool die een waarlijk internationale cultuur kent. In het werk van Van Cleve is bijvoorbeeld te zien hoe dicht sommige Antwerpse kunstenaars aansluiten bij Italiaanse trends. Tegelijkertijd ontwikkelen ze eigen kwaliteiten en genres zoals het keukenstuk en het kerkinterieur. Ook is te zien hoe in die zestiende eeuw de smaak van de burgerij de onderwerpskeuze beïnvloedt en de koers wordt verlegd van grote religieuze taferelen naar meer persoonlijke, intieme onderwerpen. Een goed voorbeeld is de waardering voor de heilige Hiëronymus, die volgens de catalogus in die jaren in dertig procent van alle Antwerpse heiligenvoorstellingen voorkomt.
Zo kun je de tentoonstelling dus zien - maar dan is het aan te raden je niets aan te trekken van de tekstjes in het begeleidend boekje, en ook de twee films in de opstelling te laten voor wat ze zijn. In de catalogus worden nog best zinnige dingen gezegd, maar op zaal wordt een lijn aangehouden die de complexiteit van die rijke cultuur versimpelt tot bestofte dooddoeners over de geloofsstrijd en de Tachtigjarige Oorlog. Bijvoorbeeld: dat de Nederlanden na de Val van Antwerpen uiteenvielen in een protestants en een katholiek deel en dat de schilderkunst in 'Holland' (die term alleen al) door 'het calvinisme' werd bepaald - alsof niet de helft van de Amsterdammers katholiek was gebleven. Het meest bizarre is wel dat de tentoonstelling stelt dat 'de Hollandse meesters de vernieuwingen van de Antwerpenaren vervolmaakten', alsof de kunst in het zuiden na 1585 stil viel, alsof het 'realisme' van zo iemand als Jan Steen de top van een artistieke ontwikkeling vormt. Dat is echt baarlijke nonsens.
Het is raar dat uitgerekend in een museum dat zich bezighoudt met religieus erfgoed de samenstellers zich niet kunnen voorstellen dat die schilderkunst in Antwerpen een hoog intellectueel en spiritueel discours uitdrukte,juistomdat de ideologische aardplaten er aan het schuiven waren en er grote diversiteit in opvattingen heerste. Dit was de stad waar Erasmus zich liet portretteren door diezelfde Quinten Massijs (die in de catalogus overigens weer Quinten Metsys heet). Zou het dan kunnen zijn dat die heilige Hiëronymus niet zozeer populair was omdat hij de gelovigen 'armoede' en 'soberheid' voorhield, zoals de versimpeling hier wil, maar omdat hij door Erasmus was gepresenteerd als eerste voorbeeld van een tekstkritische benadering van de bijbel, iets wat in Antwerpen - waar Plantijn de bijbel in vijf of zes talen tegelijk drukte - een relevant onderwerp was?
Koen Kleijn
Margareta Svensson / Mauritshuis | linksonder: Joachim Beuckelaer, Keukenscène met Jezus en de Emmaüsgangers, circa 1560-1565