'Sfax is het graf van de Afrikanen' Aan de grens

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
31 augustus 2023
Tunis- De oproep toont twee begin-twintigers uit Guinee, West-Afrika. Abou Cissé, links op de foto, gestoken in een zwart winterjack, litteken op het voorhoofd. Daarnaast Mohamed Camara, met een gemillimeterd kapsel. Hij draagt een winterjack. De vrienden zouden in augustus met een smokkelbootje de Middellandse Zee oversteken vanaf de Tunesische havenstad Sfax naar het Italiaanse eiland Lampedusa. In de tussentijd zijn ze 'waarschijnlijk verdronken', vertelt de beheerder van de Facebook-groep Avis de recherche migrants (migranten gezocht) via WhatsApp. 'Het is triest. De meeste oproepen betreffen mensen die zijn zoekgeraakt tijdens de bootreis. Zelden laten vrienden of familie weten dat we de oproep van de pagina kunnen verwijderen.'
Zijn laptop puilt uit van de aantekeningen en foto's van vermiste migranten. 'Op basis van die informatie plaatsen we een oproep, maar het aantal aanvragen is te veel om met z'n drieen aan te kunnen.' Nooit eerder in hun tweejarige bestaan moest het team zoveel oproepen verwerken. 'Vele malen meer dan vorig jaar. Zo nu en dan betreft het migranten die vermist raakten in Libië of Algerije. Maar in de meeste gevallen gaat het om zwarte migranten in Tunesië. Daar is het rampzalig.'
Veel nieuwsvolgers hebben aan een half woord genoeg. De Tunesische president Kais Saied die sprak over 'hordes illegale migranten uit Sub-Sahara Afrika, met alle geweld, misdaad en onaanvaardbare praktijken van dien'. Daarop volgden de heksenjacht op zwarte migranten, de deportatie van ruim tweeduizend zwarte migranten naar de woestijn, de foto van Matyla Dosso (30) en haar dochtertje Marie (6), beiden omgekomen van de dorst in het woestijnzand.
Tussen januari en juli van dit jaar arriveerde in Italië ruim 450 procent meer migranten met een smokkelboot dan vorig jaar. Zo'n tweeduizend mensen zijn onderweg overleden of vermist geraakt, nu al meer dan in de afgelopen vier jaren. Zoekende nabestaanden staan er alleen voor, zegt de beheerder van Avis de recherche migrants.'Voor hen was er niets. We willen een sneeuwbaleffect creëren. Elk mens is er een.'
Sommige bezoekers van de Facebook-groep worden somber door de vele vermissingen. 'Sfax is het graf van de Afrikanen', schrijft iemand onder een oproep.
Het aantal in 2023 getelde doden en vermisten aan de Europese buitengrenzen volgens het Missing Migrants Project (IOM): 3155