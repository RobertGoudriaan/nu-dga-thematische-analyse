Ook stadsbussen staan in Vilnius in de file

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
17 oktober 2024
Vilnius- De nurkse beambte kent geen genade. De medewerker van Judu, de instantie die zich met het wel en wee van het verkeer in Vilnius bezighoudt en die ook als taak heeft de vervoersbewijzen van de buspassagiers te controleren, voert een vrouw van middelbare leeftijd af naar een gereedstaand busje om haar gegevens te noteren. Maar niet dan nadat de zwartrijdende dame een tirade heeft gehouden over de belabberde staat van het openbaar vervoer in de Litouwse hoofdstad. 'Jullie bussen staan alleen maar in de file!'
Heeft ze een punt? In de spits lopen de bussen, zodra ze hun eigen rijstrook hebben verlaten, onherroepelijk vast in de stroom auto's die zich naar het centrum of suburbia begeven. Het is de keerzijde van de sterke economische groei die Litouwen, in het bijzonder Vilnius, de afgelopen jaren heeft doorgemaakt, een waar het veelal nog uit de sovjettijd stammende wegennet lang niet altijd op berekend is.
Deze lange hete zomer klonk tevens een andere klaagzang onder de reizigers: een gebrek aan airconditioning in de trolleybussen. Een schrale troost moge zijn dat de oude Skoda-trolleys (die tijdens de Navo-top van 2023 zo veel mogelijk aan het zicht werden onttrokken) binnen twee jaar zullen worden uitgerangeerd. Burgemeester Valdas Benkunskas presenteerde de nieuwe generatie bussen vol trots op zijn Facebook-pagina.
Benkunskas wil nu ook een studie laten verrichten naar wat volgens hem een meer structurele remedie tegen het vervoersinfarct is: de aanleg van eenmetro. Het is een plan dat al langer circuleert. Een in 2018 doorgevoerde wetswijziging maakte het voor private investeerders al mogelijk om geld te steken in een dergelijk project.
Een groep vastgoedondernemers kwam eind 2023 zelfs met de opmerkelijke suggestie om in plaats van extra schuilkelders gewoon een metro te bouwen. Kennelijk bood de ondergrondse van Kyiv hier 'inspiratie'.
Tegenstanders noemen Vilnius simpelweg te klein voor een metro-avontuur dat zodoende nooit rendabel zal worden. Voorts vrezen zij dat alle bouwactiviteiten schade zullen toebrengen aan de vele monumentale (barok-)panden, Vilnius' grote trots. Het was precies die angst die eind jaren tachtig in Riga, in het naburige Letland, leidde tot enorme weerstand tegen metroplannen van de sovjetautoriteiten. Kan de gemeente niet beter eentram-netwerk ontwikkelen, zoals datzelfde Riga en het Estse Tallinn dat ook hebben gedaan?
Voorlopig echter zullen de gebruikers van het openbaar vervoer in Vilnius het nog moeten doen met files, karige airco's en humeurige controleurs.