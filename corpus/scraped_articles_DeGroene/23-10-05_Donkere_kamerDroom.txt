Donkere kamer Droom

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
5 oktober 2023
Jong zijn, dat was natuurlijk de hemel zelf. Daar kan, of kon, niets tegenop.
Ik heb nog even geprobeerd de precieze plek terug te vinden op Google Street View. Maar nadat ik een minuut of tien virtueel door de straten van Istanbul had gedwaald (welk werkwoord beschrijft die vreemde manier van jezelf voortbewegen door een digitaal landschap het best? Is het glijden dat je doet? Of toch meer schuiven?) vroeg ik me af waar ik eigenlijk naar op zoek was. Het precieze perspectief zou zich niet laten reproduceren. De foto is vanuit een raam op grote hoogte genomen, en met een zoomlens in plaats van de groothoek die op Google's auto's is bevestigd. Maar ook los daarvan is al direct duidelijk dat deze avenue, Istiklal Caddesi, het karakter dat uit de foto spreekt voorgoed moet hebben verloren. De winkelpuien hebben grote glazen ruiten gekregen. Natuursteen heeft het asfalt verdrongen. Het getoeter is weggestorven, het geschreeuw uit opengedraaide raampjes verstomd. Want waar eerst auto's in een lange processie voortkropen, slentert nu het winkelend publiek.
De foto is afkomstig uit een prachtige tentoonstelling die Foam heeft gewijd aan het veelzijdige oeuvre van de Turkse fotograaf Ara Güler (1928-2018). En in plaats van je tot Google te wenden lijkt het een betere besteding van je schaarse tijd op aarde om gewoon heel lang naar de foto zelf te kijken. Het kost geen moeite om je een voorstelling te maken van het geluid - het soort lawaai dat aan zijn directe oorzaak lijkt te zijn ontsnapt. Of van de geur: uitlaatgassen vermengd met het rottingsbouquet dat je in alle wereldsteden, tot in hun diepste kern onbeheersbaar, opeens tegemoet kan walmen. Je kunt de taxi's tellen: ze zijn te herkennen aan een dunne baan van zwart-gele blokjes waarmee ze zich hebben getooid zoals een nijlpaard een sjaal zou dragen.
Je kunt kijken naar al die overdwars georiënteerde gevelreclames en je afvragen waarom die iets van het verleden lijken te zijn geworden. Of zijn ze alleen zo aanwezig omdat de lange lens het beeld vertekent? Je kunt blijven hangen bij de groene letters op een gele achtergrond, links in het midden: HATE, staat er.
In het museum zag ik hoe, daar niet ver vandaan, een deel van de letters, in spiegelbeeld, leek te zweven. Ik was ervan overtuigd dat ik naar een weerkaatsing keek. Dat de foto vanachter een raam was genomen en ik in feite twee kanten dezelfde straat in keek. Maar nu ik thuis nog eens naar het digitale bestand kijk, zie ik dat ook die letters aan een gevel zijn bevestigd. Ze moeten slechts vanaf de andere kant worden gelezen. Ze hangen in een groot net en zullen onderdeel zijn van een lichtreclame die op dit tijdstip verdwijnt in de chaos maar die 's avonds laat ongetwijfeld alle aandacht zal opeisen. Wat de woorden betekenen weet ik niet? Als ik 'Hulya', een van de woorden, invoer in Google Translate zegt de machine dat het 'droom' betekent. Ik had het kunnen weten: het zijn tenslotte altijd dromen die op zulke plekken worden verkocht.
Je kunt naar de mensen kijken. Hoewel: mensen? Het zijn vrijwel uitsluitend mannen. Waar zijn de vrouwen? Alleen rechtsonder zie ik er een paar. Het duurt een hele tijd voordat ik de vrouw in het midden zie. Hoe heb ik haar kunnen missen? Ze draagt geen hoofddoek. In haar linkerellenboog klemt ze een handtas. In haar rechterhand een boodschappentas. Als ze tussen de twee auto's door is geglipt moet ze nog om het hekje heen. Ze komt waarschijnlijk net te laat voor een toevallige ontmoeting (een hak breekt? De boodschappentas scheurt?) met die twee mannen die daar heel zorgeloos in onze richting lopen. Ze dragen spijkerbroeken met wijde pijpen en ze hebben die ochtend allebei een gestreept overhemd uit de kast getrokken, de mouwen ervan opgerold en de knoopjes tot zeker halverwege opengelaten. Wat een zorgeloosheid. Wat een levenskracht. Even dacht ik: toen was geluk nog heel gewoon. Daarna corrigeerde ik mezelf: jong zijn, dat was de hemel zelf.
Wat een zorgeloosheid. Wat een levenskracht
Ara Güler, A Play of Light and Shadow.
Foam, Amsterdam, t/m 8 november,https://foam.org
Ara Güler / Ara Güler Museum | Ara Güler, Istiklal Street, Istanbul, 1965