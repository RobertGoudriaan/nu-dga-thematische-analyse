Liefde is het wreedst

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
27 februari 2025
De openingszin vanChristine Dwyer HickeysOnze levens in Londenzet meteen de toon van deze grote stadsroman over een onbereikbare liefde: 'Die eerste keer had ze hem amper gezien.' En daarna decennialang slechts incidenteel, zoals de roman onthult. Hickey is ten onrechte nog veel te onbekend in Nederland in vergelijking met andere Ierse schrijvers als Edna O'Brien of Sally Rooney. Aan de verkoop of de grote prijzen die ze voor haar elf romans ontving ligt het niet.
Vormkracht is haar literaire troefkaart. InDe laatste trein uit Ligurië(2009) verbindt ze het Dublin van 1995 met het woelige Italië van 1933.Het kille oog van de hemel(2011) volgt in narratieve kreeftengang een pensionado in Dublin getroffen door een beroerte. EnHet smalle land(2019) verknoopt ingenieus een Duits oorlogsdrama, gepersonifieerd in een kind, met een artistieke crisis in het leven van de schilder Edward Hopper.
Onze levens in Londen,welbewust voorafgegaan door een motto uit T.S. EliotsThe Waste Land,heeft twee verhaallijnen die langzaam maar zeker naar elkaar toe kruipen: de ene is die van het Ierse niet-katholieke meisje Milly dat in 1979 zwanger van het Ierse platteland wegvlucht en als het ware aanspoelt in een Londense kroeg, waar ze werk vindt. De tweede is die van epilepticus Philip (Philly, alias Pip), acht jaar lang kostschoolleerling in Ierland, die in Londen een bokscarrière wil opbouwen, maar hopeloos verdwaalt in de drank. 'Zijn enige bezit was een massa schulden.' Zijn levensloop laat Hickey beginnen in maart 2017, als 'Pip' als droogstaande alcoholicus de afkickkliniek verlaat en vast van plan is het de rest van zijn leven beter te doen. Misschien dat zijn broer, jazztrompettist, hem kan helpen, bijvoorbeeld aan onderdak. In 1979 hebben de levens van Milly en Pip elkaar geschampt, waarna de verwijdering begon. Wanneer en hoe komen hun aparte verhaallijnen weer definitief bij elkaar en hoe zou hun leven verlopen na zo'n kruising? Zo ontstaat er, zoals altijd bij Hickey, spanning dankzij een vernuftige verhaalopbouw.
De zwangerschap van het plattelandsmeisje Milly en het zwalkende zwerfleven aan de zelfkant van Pip, al snel ex-bokser en bajesklant, hebben eenzelfde achtergrond: seksueel misbruik in Ierland, door Hickey min of meer 'een onfortuinlijk gat' genoemd. Als Pip, een gretige lezer, in de bak terechtkomt, leent hij uit de gevangenisbibliotheek EliotsThe Waste Land.Hij leert het gedicht uit zijn hoofd, als een soort houvast. Milly bezoekt hem één keer in die (Ierse) gevangenis, als blijk van liefde op afstand. Er is een essay te schrijven over de Eliot-verwijzingen die Hickey door de talloze beschreven zwerftochten van de oudere Pip en van Milly inOnze levens in Londenverweeft... Daarin zou het slotwoord van Eliots klassieker, het Sanskriet-woordshantih(vrede) niet mogen ontbreken. Londen was voor Eliot na de Eerste Wereldoorlog een onwezenlijke stad, een handels- en geldcentrum dat leek op Dante'scittà dolente.Hickeys Londen tussen 1980 en 2017 blijkt ook een droefgeestige metropool en branden, verkrotting en misdadige projectontwikkelaars maken andermaal van die stad een amorele hel vol zoekenden naar een bestaanshouvast. Is er nog een morele richting in het bestaan (een moderne graal) te vinden als gif tegen de leegheid en voosheid? Dat is de kernvraag vanOnze levens in Londen.
Pip wordt vader van een dochter van een andere vrouw, Milly raakt haar eigen dochtertje bij de geboorte kwijt omdat die meteen in een pleeggezin wordt geplaatst. Haar thuis blijft de kroeg waar ze als zwanger meisje in 1979 werk kreeg. Die kroeg floreert, maar raakt decennia later in de klem dankzij machinaties van projectontwikkelaars. Hetzelfde gebeurt met de boksschool in de buurt, waar Pip in 2017 een veilig onderkomen vindt na ruzie met zijn broer de trompettist. De roekeloosheid van vroeger heeft hij ingeruild voor een behoedzaam en zorgzaam bestaan in het heden, waarin hij weer contact krijgt met zijn dochter. En de door Milly verplicht afgestane dochter? Het verrassende vanOnze levens in Londenis dat Hickey bewust speelt met het verwachtingspatroon van de lezer. Het grote stadsverhaal, waarin ook ruimte is voor terrorisme en burgeroorlog (Noord-Ierland) binnen het urbane woekerleven, is meer dan een decor voor het kleine liefdesverhaal. Hickey koos voor een breekbaar, open einde en ontregelde daarmee andermaal wat de geconditioneerde lezer verwachtte.
Londenaren die hun stad heel goed kennen hebben een streepje voor op andere Engelsen of Ieren (Dublin bestaat in de marge). Wij, Hollandse lezers, moeten ons behelpen met een vagere voorstelling van de Engelse hoofdstad als we de omzwervingen van Milly en Philly (Pip) volgen en hun herinneringen aan hoe de stad er vroeger uitzag en waarom er gesloopt - letterlijk en figuurlijk - moet worden. In die afbraakbuurt ziet Milly Philly weer en maken ze heel voorzichtig afspraakjes. Hebben ze het tij mee of tegen? Is Milly na al die verkeerde mannen eindelijk aanbeland bij haar allereerste keuze, Pip? Zeker is dat de openingszin van de roman - 'Die eerste keer had ze hem amper gezien' - na zoveel jaar een vervolg kan krijgen.
In de bak leert Pip The Waste Land uit zijn hoofd, als een soort houvast
CHRISTINE DWYER HICKEY Onze levens in Londen Vertaald door Jetty Huisman. Marmer, 423 blz. Bobby Hanvey | De Ierse Christine Dwyer Hickey is ten onrechte nog veel te onbekend in Nederland