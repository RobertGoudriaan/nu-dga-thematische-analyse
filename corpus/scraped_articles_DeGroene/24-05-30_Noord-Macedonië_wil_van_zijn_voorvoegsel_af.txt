Noord-Macedonië wil van zijn voorvoegsel af

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
30 mei 2024
Skopje- De nieuwe nationalistische machthebbers in NoordMacedonië liggen op ramkoers met buurlanden Bulgarije en Griekenland. De onlangs gekozen president was nog niet beëdigd of zij veroorzaakte al een diplomatieke rel. Tijdens de beëdigingsceremonie in het parlement verwees Gordana Siljanovska-Davkova naar haar land als 'Macedonië' in plaats van de constitutionele naam 'Noord-Macedonië'. De Griekse ambassadeur in Skopje verliet uit protest onmiddellijk de inauguratieceremonie.
In een verklaring liet het Griekse ministerie van Buitenlandse Zaken weten dat de woorden van de nieuwe president de voorwaarden van het Prespa-akkoord tussen Athene en Skopje uit 2018 schonden, en zowel de bilaterale betrekkingen als de vooruitzichten van Noord-Macedonië op toetreding tot de Europese Unie in gevaar brengen. Onder het historische akkoord werden de naam en de grondwet van het land gewijzigd, waardoor Noord-Macedonië in 2020 tot de Navo kon toetreden en het EU-toetredingsproces kon starten.
De afgelopen twee jaar heeft noorderbuur Bulgarije EU-toetredingsgesprekken van Noord-Macedonië geblokkeerd en geëist dat de grondwet opnieuw zou worden gewijzigd om de Bulgaarse minderheid van het land te erkennen. Uit Soﬁa kwam dan ook onmiddellijk een reactie na de verkiezingswinst van de nationalistische oppositie in Skopje. 'Ik ben ervan overtuigd dat het Europese perspectief van de Republiek Noord-Macedonië afhangt van de strikte implementatie van de internationale verdragen waarbij het land partij is, en van het onderhandelingskader dat in juli 2022 door de Europese Raad is goedgekeurd', zei president Rumen Radev.
Ook Brussel is er niet gerust op. 'Als Noord-Macedonië zijn succesvolle weg naar toetreding tot de EU wil voortzetten, is het van het grootste belang dat het land doorgaat op de weg van hervormingen en volledige eerbiediging van zijn bindende overeenkomsten', reageerde Commissie-voorzitter Ursula von der Leyen.
Het Prespa-akkoord werd destijds ondertekend door de regerende socialistische SDSM-partij, die sinds 2017 ononderbroken aan de macht was. De nationalistische VMRO, waartoe president Siljanovska-Davkova behoort, heeft zich altijd tegen de deal verzet. Tijdens zijn campagne voor de parlementsverkiezingen beschuldigde VMRO-leider Hristijan Mickoski de SDSM ervan vernederende compromissen te hebben gesloten om geschillen met buurlanden te beslechten, en bleef hij het land 'Macedonië' noemen.
Inmiddels is SDSM-leider en voormalig premier Dimitar Kovacevski afgetreden na de verpletterende nederlaag en likt de partij haar wonden in de oppositie.