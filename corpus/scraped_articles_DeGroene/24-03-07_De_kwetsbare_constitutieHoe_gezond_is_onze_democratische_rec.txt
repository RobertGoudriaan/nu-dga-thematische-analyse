De kwetsbare constitutie Hoe gezond is onze democratische rechtsstaat?

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
7 maart 2024
Nooit eerder speelde de grondwet bij formatieonderhandelingen zo'n prominente rol als nu. Is de democratie weerbaar genoeg om de grondrechten te beschermen? Of moet de rechtsstaat versterkt worden met een Constitutioneel Hof?
Slechts een bordjemet daarop 'Thorbecke' aan de gevel van een smal huis in hartje Leiden herinnert eraan dat hier, op Garenmarkt 9, de fundamenten zijn gelegd van de Nederlandse parlementaire democratie. In de beslotenheid van dit woonhuis werkte de wetenschapper en staatsman Johannes Thorbecke aan de herziening van de grondwet van 1814, die was voortgekomen uit de Staatsregeling voor het Bataafsche Volk uit 1798 - na Amerika de oudste grondwet ter wereld. Een gewichtige opdracht, waarvoor koning Willem II hem had benoemd tot voorzitter van de Grondwetcommissie. De koning was gezwicht voor het opkomende liberalisme, want hij maakte zich grote zorgen over de politieke onrust in Europa en vreesde dat ook in zijn land de vlam in de pan zou slaan.
Al eerder had Thorbecke als hoogleraar diplomatie en moderne geschiedenis aan de Universiteit Leiden in een aantal publicaties, zoalsAanteekening op de Grondwetin 1839,de contouren neergezet van een nieuw staatsbestel. Zo kon hij meteen peilen hoe binnen de politieke elite de vlag erbij hing. Via zijn colleges stoomde hij bovendien een nieuwe generatie studenten klaar voor de moderne maatschappij waarin burgers meer invloed en rechten opeisten. De volgende horde nam hij, toen hij eenmaal lid was van de Tweede Kamer, door met acht geestverwanten - 'de Negenmannen' - in 1844 een voorstel in te dienen tot het invoeren van een nieuwe grondwet.
Geheel volgens verwachting stuitten zijn ideeen op weerstand bij de oude garde; de conservatieve tegenstemmers vonden de politieke ministeriële verantwoordelijkheid en rechtstreekse verkiezing van de Tweede Kamer, gemeenteraden en Provinciale Staten op grond van het censuskiesrecht veel te ver gaan. 'On-Nederlands!' riepen zij. Maar het zaadje zat in de grond, en via pamfletten en petities werd de publieke opinie gemasseerd voor abstracte idealen met grote gevolgen voor de samenleving.
Op 3 november 1848 werd de 'grondwet van Thorbecke', zoals kinderen nog altijd op school leren, met een bescheiden ceremonieel geproclameerd in het parlement, terwijl ondertussen in omringende landen opstanden uitbraken. Door zich te plooien naar de geest van de tijd liep het Koninkrijk der Nederlanden staatsrechtelijk op de troepen vooruit. Hij gold in de negentiende eeuw als een lichtend voorbeeld voor andere landen.
Onze grondwet is van oorsprong sterk gevormd naar de volksaard, waarvan Thorbecke de personificatie was. 'Sober. Met weinig symboliek of verheven taal over "het volk" en "de natie"', zegt Ingrid Leijten, hoogleraar staatsrecht aan Tilburg University. 'Die tijd was veel eenvoudiger dan nu, en gezagsgetrouw, maar het zit er sinds die tijd in: een redelijk groot vertrouwen in de wetgever, waar de andere machten in beginsel niet tegenin gaan.'
Een product van de polderbestuurscultuur, zo karakteriseert Wim Voermans onze grondwet. Hij is hoogleraar staats- en bestuursrecht aan de Universiteit Leiden en auteur van onder meerHet verhaal van de grondwet(2019) enOnze constitutie(2023). 'Er staan niet veel inhoudelijk sturende, gedetailleerde bepalingen in, waardoor er veel ruimte is voor de wetgever en voor bestuurders om bij de uitvoering van de wet daar zelf invulling aan te geven. Dat paste bij de traditie van eeuwenlang polderen, en nog steeds is de grondwet accomoderend aan de polderpolitiek', zegt Voermans.
In de decennia daarna dijde Thorbecke's werkstuk met aanvullingen en nieuwe rechtsartikelen uit tot een vuistdik boek. Het bevat de regels over onze staatsinstellingen, ons bestuur, onze wetgeving en rechtspraak - over de scheiding der machten. De klassieke grondrechten van de burgers zijn erin verankerd, van ooit zeven naar 23, waarvan iedereen ten minste artikel 1 kan noemen: 'Allen die zich in Nederland bevinden, worden in gelijke gevallen gelijk behandeld. Discriminatie wegens godsdienst, levensovertuiging, politieke gezindheid, ras, geslacht of op welke grond dan ook, is niet toegestaan.' Meedeinend met het politieke klimaat zijn ze in 1983 aangevuld met sociale grondrechten; zij leggen een inspanningsplicht op aan de overheid om basale zaken als volkshuisvesting, werkgelegenheid, volksgezondheid of een schoon milieu te verwezenlijken.
En internationaal recht, vastgelegd in verdragen en in besluiten van internationale organisaties, gaat boven nationaal recht, zoals wordt beschreven in artikel 93 en 94. De essentie van dit 'levend document' bleef vanaf de geboorte: de burger beschermen tegen de overmacht van de staat. Minderheden hebben dezelfde grondrechten als de meerderheid, en iedereen heeft toegang tot de rechter.
De voorsprong bleek uiteindelijkook remmend. Als een van de weinige landen ter wereld kunnen in Nederland wetten niet getoetst worden aan de grondwet, niet bij 'gewone' rechtbanken en niet bij een Constitutioneel Hof. Bij ons heeft de wetgever - de regering en het parlement - het laatste woord, vastgelegd in artikel 120. De ratio daarachter komt uit de koker van grondlegger Thorbecke: de rechter moet niet op de stoel gaan zitten van de bestuurder. Onderliggend getuigt het van vertrouwen in een samenspel tussen democratie en rechtsstaat, in onszelf en in onze politici die wij, stemgerechtigde burgers, het vertrouwen geven om de grondrechten niet te schenden.
Die constitutionele leemte werd de afgelopen jaren op het Haagse Binnenhof echter steeds meer beschouwd als een probleem dat gerepareerd moet worden, vooral door de progressieve partijen die grote waarde toekennen aan rechtsstatelijkheid. Of duidt die gevoelde noodzaak om op deze manier de rechtsstaat te willen verstevigen eerder op een crisis van de democratie? Het zou ook een kwestie van de kip of het ei kunnen zijn: ligt het nou aan de rechtsstaat of aan de democratie dat Nederland nu zo met zichzelf in de clinch ligt?
Deze fundamentele vraag ligt op het terrein van staatsrechtgeleerden. Voor buitenstaanders beoefenen zij een abstract vak, maar de theorie komt tot leven zodra de praktijk ervan opspeelt, zoals tijdens de coronacrisis toen door de coronawet burgerlijke vrijheden werden beperkt en grondrechten met elkaar botsten. Of bij het negeren van een demonstratieverbod door boeren of door de klimaatactivisten van
Extinction Rebellion met hun blokkades op snelwegen. Het zijn voorbeelden waar de staat en burgers op gespannen voet met elkaar staan. 'De grondwet bestaat bij de gratie van een levendig debat, anders wordt het een dode letter. We hebben een schrale cultuur - er niet veel over praten - dat zit er al heel lang in. We hebben het er pas over als er iets aan de hand is', zegt Leijten.
Over de noodzaak van een constitutionele toetsing van wetten zijn al jaren discussies gevoerd op het Binnenhof. Voormalig GroenLinks-parlementariër Femke Halsema diende hier ruim twintig jaar geleden een motie over in. Tevergeefs. Het thema ebde weer weg. Er was niet genoeg belangstelling. Tot de toeslagenaffaire. De rechtsstaat was zo uit de bocht gevlogen dat het aloude plan weer van stal werd gehaald. Het argument: het beschermt burgers nog beter tegen de staat en benadrukt de maatschappelijke betekenis van de grondrechten.
De Nederlandse regering ging te rade bij de Europese Commissie voor Democratie door Recht, ook wel de Venetië-commissie genoemd, naar de Italiaanse stad waar ze vier keer per jaar bijeen komt. Dit adviesorgaan van de Raad van Europa werd in 1990 opgericht om staten uit het voormalige communistische Oostblok op weg naar een EU-lidmaatschap te helpen bij de overgang naar een democratisch systeem. Net zo goed kunnen gerenommeerde democratische EU-lidstaten hier aankloppen voor een buitenblik op interne dilemma's. Deze commissie oordeelde in 2021 in haar eindrapport hard: Nederland moet nu echt serieus werk maken van bestuurlijke vernieuwing, en ze gaf als aanbeveling de invoering van constitutionele toetsing.
Het kabinet-Rutte IVgaf de voorkeur aan toetsing door rechters en niet door een speciaal Hof. Minister van Binnenlandse Zaken Hanke Bruins Slot begon zich voor te bereiden op een grondwetswijziging van artikel 120, wat een kwestie is van lange adem. Toen viel het kabinet. En kwam er bij de verkiezingen een winnaar uit de bus die het niet nauw neemt met de grondrechten, met naast zich bij de formatieonderhandelingen ook Pieter Omtzigt van Nieuw Sociaal Contract die juist de rechtsstaat wil versterken door een Constitutioneel Hof in het leven te roepen. Het meest fundamentele document van onze staat ligt al maanden prominent op tafel, als een obstakel voor coalitievorming - ongekend in de parlementaire geschiedenis van Nederland.
De poging om de onenigheid te smoren is minstens zo bizar: alsof het een schoolexamen was hebben de vier beoogde coalitiepartijen van informateur Ronald Plasterk de regels van de rechtsstaat op een aantal cruciale punten moeten afvinken, en die lijst afgerond met een voldoende. Ze committeren zich aan de grondwet, aan wetten en verdragen, aan Europees en internationaal recht, en beschouwen de 23 grondrechten als een 'essentiële waarborg', aldus het verslag. Ook onderschrijven zij de sociale grondrechten, 'want volkshuisvesting, volksgezondheid en bestaanszekerheid zijn te lang veronachtzaamd'.
Had PVV-leider Geert Wilders al eerder een aantal dubieuze kroonjuwelen laten schieten, nu toont hij zich een brave leerling door expliciet de vrijheid van godsdienst te erkennen voor de islam, maar tegelijk ook de vrijheid van islamkritiek op te eisen. Ook zet hij een streep door ambtelijke of bestuurlijke belemmeringen voor mensen met een dubbele nationaliteit. Toch neemt dat de twijfel niet helemaal weg of de ideologische beginselen van Wilders en zijn partijgenoten in de ijskast blijven als zij eenmaal aan de macht zijn.
De fundamentele vraag is hierdoor nóg urgenter geworden: beschermt een toetsing van wetten aan de grondwet burgers beter tegen ondemocratische krachten, of leidt het tot een juridisering van de politiek, met als reactie daarop nog meer achterdocht en haat tegen de 'samenzwerende elite'? En hoe weerbaar is onze democratie als straks een partij met een intrinsiek anti-rechtsstatelijke signatuur, waar een kwart van de bevolking op heeft gestemd, de leiding krijgt over Nederland? Duidelijk is dat net als in de tijd van Thorbecke onvrede onder burgers over 'het gezag' dwingt tot bestuurlijke vernieuwing. 'Het aloude vertrouwen in de wetgever functioneert, totdat het misgaat, zoals bij de toeslagenaffaire. Of totdat de wetgever niet-fatsoenlijke mensen zijn', zegt Leijten.
Andere landen bereikten zo'n kantelpunt al veel eerder. Dat ook in een moderne staat een afgebakende relatie tussen de politiek en het recht zomaar kan verdampen, leidde na de Tweede Wereldoorlog wereldwijd tot een gevoel van urgentie om zich hier beter tegen te wapenen. 'Duitsland liet zien hoe iemand democratisch aan de macht komt, het parlement terzijde schuift en de rechtsstaat opheft. Constitutionele systemen zijn soms kwetsbaar', zegt Niels Graaf, universitair docent constitutioneel recht aan de Universiteit van Amsterdam. Voor het eerst in de geschiedenis stonden schurken terecht in een oorlogstribunaal voor misdaden tegen de menselijkheid en op de puinhoop van destructie ontstonden het Europees Verdrag voor de Rechten van de Mens (evrm) met een speciaal hof in Straatsburg, de Verenigde Naties, de EU. 'Het idee was: dit nooit meer. Dit zou gegarandeerd worden door internationale organisaties, door het internationale en Europese recht te laten prevaleren boven - mogelijk antirechtsstatelijke - nationale wetten.'
Verliezer Duitsland zette, om zich extra tegen zichzelf te beschermen, als waarborg in 1948 een eigen Constitutioneel Hof op in Karlsruhe. Dit hoogste rechtsinstituut ter bescherming van de fundamentele rechten in deGrundgesetzging gelden als voorbeeld voor andere landen. 'Italië, Spanje, de hele oostflank van de Europese Unie - ze keken allemaal naar Karlsruhe', zegt Graaf. Hij promoveerde in 2022 op een studie naar de rol, cultuur en intellectuele achtergronden van de constitutionele hoven van Duitsland, Italië en Frankrijk. Zijn proefschriftJudicial Influencersligt op tafel, met een tekening op het omslag van de drie hoven, waarvan dat van Duitsland er als een fort bovenuit torent. 'De moeder van alle constitutionele hoven', zegt Graaf.
Nederland deed niet mee, ook al hadden wij net zo goed tijdens de Duitse bezetting aan den lijve ondervonden wat een rechtsstelsel onder een totalitair regime impliceert. Wij pakten na de oorlog het aloude vertrouwen in onze wetgever weer op. Bovendien, zo bleek al snel, je kunt wetten toetsen aan het Europees Verdrag voor de Rechten van de Mens. We hebben ons te houden aan internationale verdragen en het EU-recht dat de soevereiniteit van de landen in de Europese Unie beperkt. Hoe ver die beperking reikt en hoe dat precies constitutioneel geregeld is, verschilt weer per lidstaat.
'Dat is een hiërarchie-kwestie. Het gaat over vragen als: gaat het EU-recht ook voor op de nationale grondwet? En wie heeft eigenlijk het laatste woord, een constitutioneel hof of het Hof van Justitie van de Europese Unie? Een ingewikkelde puzzel voor mijn vakgenoten', zegt Graaf en hij pakt twee dikken pillen:Handbuch Ius Publicum Europaeum - Grundlagen und Grundzüge staatlichen Verfassungsrechts. 'Dat ziet er aantrekkelijk uit', zegt hij met ironie.
Ondanks alle waarborgen,nationaal en internationaal, lijkt Nederland nu de historische achterstand te gaan inhalen - de aanzet tot een grondwetswijziging zit in de erfenis van het demissionaire kabinet. InEen nieuw commentaar op de Grondwet(2022), een bundel waarin juristen, rechtsfilosofen en historici reflecteren op grondwetsartikelen, wordt als toegevoegde waarde van een constitutionele toetsing genoemd: het stimuleert de politiek tijdens het wetgevingsproces tot meer oog voor de verhouding tot de grondwet en de uitleg daarvan naar de burgers. De grondwet wordt zichtbaarder in de samenleving, en daardoor onderdeel van publieke discussies. En niet onbelangrijk: onze eigen rechters spreken recht, in eigen taal en met hun interpretatie, in plaats van 'vreemden' ver weg.
'Wij zullen het op onze eigen manier gaan doen', zegt Niels Graaf. 'Niet gemodelleerd naar het Duitse voorbeeld. Daar is het een enorm instituut met een leger aan staatsrechtjuristen, rechters en veel symboliek. Duitsland is doortrokken van eenverfassungskultur,de Grundgesetz is daar heilig verklaard. In Nederland is men nauwelijks trots op de grondwet. Als "rustend goed" lijkt het allemaal wel prima. De staatsrechtelijke wereld is in Nederland vergeleken met andere Europese landen daarom ook klein, een soms bijna onzichtbare discipline.' Hij wijst om zich heen. 'Kijk alleen maar naar mijn afdeling op de faculteit, een paar kamers, aan Duitse en Italiaanse universiteiten is het een hele verdieping.'
Die schrale Hollandse cultuur is aan het veranderen, de interesse vanuit de samenleving in staatsinrichting neemt enorm toe. In het eerste decennium van deze eeuw ging het volgens Graaf voornamelijk over vrijheid van meningsuiting, de laatste jaren veel breder over grondrechten en de rol van de rechter. 'We zouden het ook moeten hebben over een constitutionele cultuur om de rechtsstaat meer fundamenteel te beschermen en duidelijk te maken waar de zwakke plekken liggen.' Aan de UvA is daarom begin dit jaar het Amsterdams Centrum voor constitutionele cultuur en democratisch bestuur opgericht. 'Meer kennis helpt bij het overbrengen van het belang van grondrechten en de scheiding der machten.'
Daar ligt volgens Graaf ook een taak voor het onderwijs, bijvoorbeeld door te laten zien hoe de vrijheid van meningsuiting en vrijheid van godsdienst met elkaar kunnen botsen, maar toch voor iedereen gelden, en dat je niet willekeurig uit het mandje grondrechten kunt shoppen. 'Maar dat ons vak nu zoalive and kickingis, daar zijn wij eigenlijk niet blij mee. Dan is er in de maatschappij iets aan de hand. Sterker nog, we zijn bezorgd over die rechtsstaat.'
Kun je met de constitutionele toetsingop eigen bodem voorkomen dat er iets misgaat, zoals gebeurde met de toeslagenaffaire? Of bij de gedupeerde Groningers, die bij de rechter moeizaam hun gelijk kregen voor erkenning van hun schade door de gaswinning? Burgers ontmoeten hier een nonchalante of zelfs harteloze overheid. 'Het is maar wat je ermee beoogt', zegt Wim Voermans. 'We hebben al een traject met sluisdeuren. Wetsvoorstellen worden door de Raad van State van tevoren beoordeeld. Die adviezen gaan naar het parlement, waar 99 procent van de juridische oordelen van de Raad wordt overgenomen. Je kunt die wetten alsnog laten toetsten bij het mensenrechtenhof in Straatsburg. Daar wordt Nederland zelden veroordeeld. Dus kun je concluderen dat het parlement het staatsrechtelijk gezien best goed doet.'
En, zegt hij erbij, de wetgever wordt nu soms óók teruggefloten door de Nederlandse rechter, zoals bij de naleving van de Europese stikstofafspraken of het Urgenda-vonnis tegen Shell, afgedwongen door milieuactivisten. De rechter mag parlementaire wetten niet toetsen aan de grondwet maar wel aan verdragen of EU-wetten en -regels. Voermans is overigens niet tégen constitutionele toetsing. Maar van een Constitutioneel Hof is hij geen voorstander. 'Omtzigt wil een gezicht geven aan een nieuwe bestuurlijke cultuur, maar lost het een probleem op? Ik denk het niet, je doet meer van hetzelfde. Een peperdure oplossing voor een nauwelijks bestaand probleem.'
Zijn punt is: de onvrede over de politiek en de overheid is grotendeels terug te voeren op de liberalisering. Sinds de jaren negentig is steeds meer naar de markt gebracht, en tegelijk is de overheid technocratisch geworden, een soort bedrijf met diensten en klanten en een wirwar aan regels. Ondernemers worden er dol van. De zorg en het onderwijs zuchten eronder. 'Dat maakt mensen onzeker, geïrriteerd over "Den Haag". Bij grote delen van de rijksoverheid zit die dienstverlening fout - dat tast het vertrouwen van burgers tot het bot aan', zegt Voermans. 'Het miskent het idee dat de overheid een project is van, door en voor de burgers. Dat de relatie met de rechtsstaat positief hoort te zijn.'
In zijn boekConstitutie: De geschreven en ongeschreven regels van het Nederlandse staatsbestel(2023) stelt Voermans over de grondwet: de waarde is niet wat er allemaal in staat, maar de beginselen die eronder liggen. De rechtsstaat als een soort verzekeringspolis voor alle Nederlanders: dat je weet dat de overheid zich aan rechtsregels gaat houden. 'Maar die rechtsstaatgedachte wordt nu vaak omgekeerd. De overheid moet vooral - zo is het idee - voor veiligheid en bescherming zorgen, daadkrachtig zijn. En als de regels daarvoor creatief moeten worden uitgelegd of overtreden, dan is dat maar zo. Rechtsstaat wordt van doel tot middel voor de overheid. Maar zo'n omkering van waarden pakt contraproductief uit. Het leidt tot nog meer onbegrip', zegt Voermans.
Hoe de burger niet werd beschermd tegen de overmacht van de staat, blijkt uit het vorige week verschenen eindrapportBlind voor mens en rechtvan de parlementaire enquêtecommissie Fraudebeleid en Dienstverlening, die onderzoek deed naar de toeslagenaffaire. Het hele systeem benaderde burgers als fraudeurs. 'Het kabinet en het parlement hebben gefaald, de uitvoering heeft onrechtmatig gehandeld en de rechtspraak is tekortgeschoten in het bieden van bescherming aan mensen. Hierdoor zijn grondrechten van mensen geschonden en is de rechtsstaat terzijde geschoven. Daar liggen patronen aan ten grondslag die tot op de dag van vandaag nog niet doorbroken zijn.' Dat 'het zo weer kan gebeuren' is een ernstig signaal. Een van de aanbevelingen: de overheid moet in dienst staan van mensen. 'Een overheid met een menselijk gezicht.'
In de stad van Thorbeckericht de afdeling Encyclopedie van de Rechtswetenschap zich in het bijzonder op de weerbare democratie in relatie tot de rechtsstaat. Hoe voorkom je dat politieke leiders met anti-rechtsstatelijke ideeën doordringen tot de macht? Hoe ga je om met radicale groeperingen in de samenleving? 'Wij hebben discussies over of het nou gaat om een weerbare democratie, of om een weerbare rechtsstaat', zegt Arie-Jan Kwak, universitair docent en gepromoveerd op juridisch professionalisme. 'Ik vind: bij de constitutionele toetsing heb je het echt over de weerbare rechtsstaat. Want dan ga je rechters bevoegdheden geven om de politiek meer te controleren, en verschuif je het primaat van de macht van de wetgever naar dat van de rechters. Dat vermindert de daadkracht van onze democratie.'
Aan de ingang van het faculteitsgebouw posten twee beveiligers, die iedere bezoeker controleren. De reden is waarschijnlijk Kwaks collega Afshin Ellian, die vluchtte voor het regime in Iran en in ons vrije land vanwege zijn kritiek op de islam al jaren wordt bedreigd en door de staat beschermd moet worden. Net als in toenemende mate politici, burgemeesters, misdaadjournalisten, advocaten, rechters en soms dienstverleners. Kwak denkt dat een grondwettelijke toetsing van de wetgever de democratie niet gaat redden, maar zal leiden tot een vergaande juridisering van de politiek. 'Burgers eisen steeds meer hun rechten op - prima. Maar het kan tot gevolg hebben dat burgers de democratie links laten liggen en alles bij de rechter terechtkomt.'
Daar hebben we al ervaring mee: goed georganiseerde en goed gefinancierde stichtingen die middels het voeren van rechtszaken maatschappelijke doelen nastreven. 'Maar dat kan contraproductief uitpakken. Als een niet-verkozen rechter een stok tussen de spaken steekt, voedt dat het ongenoegen over de "samenzwerende elite". Krijgen ze gelijk, zoals bijvoorbeeld in de zaak-Urgenda, dan volgt de reactie: zie je wel, daar heb je weer van die activistische rechters. Het heeft dan ook iets paradoxaals dat sommige politici het primaat van de wetgever willen opgeven.'
Voorlopig zit de Haagse politiek in een impasse. Het demissionaire kabinet worstelt zich door de multicrisis, terwijl Kim Putters nu de formatie probeert vlot te trekken in de richting van een mogelijk kabinet-Wilders I. In de wereld om eens heen woeden ondertussen oorlogen waarin op grote schaal mensenrechten worden geschonden, ondanks de internationale verdragen. In Oost-Europa zijn leiders aan de macht die grondrechten aan hun laars lappen en de onafhankelijke rechtspraak afbreken, ook al bestaat in deze landen de mogelijkheid de wetgever constitutioneel te toetsen en zijn zij lid van de EU. Weinig reden tot optimisme over de stand van zaken van de democratische rechtsstaat.
Of zal het in ons land met een polderbestuurscultuur wel loslopen? 'Nou ja', zegt Kwak, 'wij hebben uiteindelijk een politiek systeem dat ook vrij goed kan depolariseren. Een systeem waarin we partijen dwingen om met elkaar te onderhandelen en coalities te vormen, en met elkaar afspraken te maken op basis van gelijkheid en onderling vertrouwen. Misschien is dat besef een beetje verdwenen: onze democratische rechtsstaat is één groot compromis om ervoor te zorgen dat mensen met elkaar door één deur blijven gaan.'
In 2021 oordeelde Europa: Nederland moet nu echt serieus werk maken van bestuurlijke vernieuwing