De groene transformatie kan ons ook trots maken In het nieuws

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
1 juni 2023
Ooit leek het logisch om een gigantische staalfabriek te bouwen midden in de duinen. Handig gelegen aan het Noordzeekanaal, een stevige ondergrond en voldoende afstand tot de stad. De Nederlandse staat wilde staal produceren op eigen bodem, dus dat het uitzicht van badgasten werd verstoord was van ondergeschikt belang. Maar tijden veranderen. De aarde warmt op, dieren sterven uit, mensen zijn het zat om giftige dampen in te ademen, dus wie nu over het strand van IJmuiden loopt en de rookpluimen uit de schoorstenen van de hoogovens ziet komen, denkt: hoe verzin je het?
Het is de vraag of er in de toekomst Ã¼berhaupt nog plek is voor een staalfabriek in Nederland. Laat zo'n industrie zich wel verenigen met het streven om in 2050 klimaatneutraal te zijn? 'Tata vormt een testcase voor de industriepolitiek', schrijven Elke van Leiden, Evert de Vos en Luuk Sengers (zie pagina 14). Lange tijd was het devies: verbeter het investeringsklimaat, maak het aantrekkelijk voor bedrijven om zich hier te vestigen. Tegenwoordig zijn er vooral zorgen om een ander soort klimaat. En dat betekent dat vervuilende fabrieken juist hun deuren moeten sluiten. Om te voorkomen dat Tata een van de slachtoffers is, heeft de multinational de hoop gevestigd op een nieuw, schoon productieproces, met hulp van waterstof. In 2030 moet de eerste fabriek voor 'groen staal' er staan.
De casus van Tata is slechts een voorbeeld van de enorme verbouwing die ons land, en eigenlijk de hele wereld, de komende tijd te wachten staat. Eindelijk lijkt het besef dat doorgaan op de oude voet geen optie is door te dringen bij bestuurders en begint de transitie op gang te komen. Dat is hoopvol voor het milieu, maar ook een recept voor maatschappelijke weerstand. Niet voor niets keken politici uit andere Europese landen met bovengemiddelde interesse naar de monsterzege van de BBB.
Het maakt dat het aanvankelijke enthousiasme voor de Green Deal zelfs onder voormalige cheerleaders is bekoeld. Zo pleitte Emmanuel Macron, de Franse president van 'make our planet great again',voor een adempauze. Ook Ursula von der Leyen, de Commissievoorzitter die de Brusselse klimaatplannen bij haar aantreden nog vergeleek met de maanmissie, opperde dat we misschien maar beter een pas op de plaats kunnen maken. Zo voelt de uitvoering van het Europese milieubeleid als gas geven met de handrem erop, omdat politici bang zijn dat te veel snelheid maken ervoor zou zorgen dat de industrie vertrekt of burgers in opstand komen.
Dat het ook anders kan, toont de reportage die Pepijn Keppel schreef vanuit het Deense Esbjerg (zie pagina 38). Ooit was dat een florerende vissersplaats, maar na het verdwijnen van de vis en de ontdekking van olie en gas deed de fossiele industrie haar intrede. Nu het einde van het fossiele tijdperk is aangebroken, is de havenstad druk bezig zichzelf opnieuw uit te vinden, ditmaal als het 'kloppend hart van de Green Deal'. Voor de kust van Denemarken moeten energieeilanden verrijzen, knooppunten waar de hernieuwbare stroom die wordt opgewekt door de windparken op zee kan worden verdeeld of opgeslagen in waterstof (wat uitkomst kan bieden voor Tata).
Wat opvalt is dat de inwoners van Esbjerg de verandering omarmen. 'We surfen altijd mee op de golven van de nieuwe ontwikkelingen', zegt de voorzitter van de havenvakbond. 'We zijn klaar voor de volgende transformatie, want het zit in ons bloed.' Hij is trots op zijn stad. 'Hier wordt niet alleen gepraat over de energietransitie, hier doen we ook. We leven de toekomst.' Met zo'n houding zouden we er zomaar voor kunnen zorgen dat die toekomst leefbaar blijft.
'We leven de toekomst', zeggen de Denen over hun energie-eilanden