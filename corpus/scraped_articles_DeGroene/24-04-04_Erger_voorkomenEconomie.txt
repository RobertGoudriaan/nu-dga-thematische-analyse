Erger voorkomen Economie

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
4 april 2024
Natuurherstelwet teruggedraaid, Green Deal verwaterd, onvoldoende steun aan Oekraïne. We zitten midden in het terugdraaien van plannen en beloftes van nog maar enkele jaren geleden, toen vaak gepresenteerd met grote woorden. De steun aan Oekraïne gaat om 'alles waar we al zeventig jaar voor staan', speechte EU-voorzitter Ursula von der Leyen nog in februari. Bij de presentatie van de Green Deal in 2019 zei ze: 'We verdedigen wat we onze kinderen verschuldigd zijn, want we bezitten deze planeet niet.' Woorden die ver terug en vooruit kijken, die de geschiedenis erbij halen en geschiedenis willen maken.
Welke historische analogie past er dan bij het grote terugdraaien - bij een oude orde van angst, behoudzucht en inertie die zichzelf laat gelden? Misschien valt te denken aan het herstel, na de Eerste Wereldoorlog, van de vooroorlogse orde. Duitsland moest herstelbetalingen doen, Engeland weer groots worden, de goudstandaard terug. In 1919 was men in Versailles blind voor de politieke logica dat zo'n programma van verpaupering zou leiden tot een vlucht in 'illusie en wraak'. Zo beschreef Keynes woedend de gevolgen inThe Economic Consequences of the Peace(1919). Die politieke logica werd vervolgens in Duitsland toch leidend, en daarna was het te laat om de economische verhoudingen te herijken.
Zo'n analogie kan gemakkelijk als overdreven gezien worden in de context van Brussels gedoe in 2024, van boerenprotesten en een populistisch electoraat. Ik waag haar toch. Als je er midden in zit, zie je vaak niet hoe groot een gemiste kans is, ook in 1919 was onduidelijk hoe destructief het vasthouden aan de oude orde uit zou pakken. Als iets de boerenprotesten en extreem-rechts kenmerkt, dan is het 'illusie en wraak'. En wat er in 2024 qua planetaire grenzen op het spel staat is groter. Overdreven is de vergelijking wellicht slechts in de zin dat we de uitkomst nog niet kennen. De race is nog niet gelopen. Maar we rennen nu wel de verkeerde kant op.
Het historische alternatief voor 'Versailles 1919' is misschien 'Washington 1932'. President Roosevelt presenteerde er een 'New Deal' waarin de overheid het voortouw nam om een noodtoestand op te lossen. In 2024 is het even meer 1919 dan 1932. We hebben nieuwe problemen, er zijn nieuwe oplossingen, maar tegenkrachten proberen de oude economische orde te handhaven. We lijken af te gaan zien van de herijking van de economie die de Green Deal, geïnspireerd door de New Deal, had moeten zijn.
Von der Leyen en klimaatcommissaris Wopke Hoekstra betonen zich slechte economen, althans in de betekenis van oikonomia, huishoudkunde, het bouwen en bewaren van het huis waarin we wonen, diezelfde planeet waar Von der Leyen in 2019 in warme bewoordingen over sprak. Hun logica is blijkbaar dat de natuurherstelwet en de Green Deal worden opgegeven om... ja, waarom eigenlijk? Om erger te vooromen? Wat dan? 'Het meeste gebeurt niet, maar wel dit', dichtte Philip Larkin inAubade. Veel is onzeker, maar sommige dingen kun je op je vingers natellen. Veel politieke risico's die Von der Leyen en anderen zien opdoemen bij vasthouden aan natuurherstel en Green Deal worden misschien geen werkelijkheid, maar klimaatverandering is dat wel. De wankelmoedige politici verliezen een ecologische zekerheid uit het oog in hun angst voor onzekere politieke verwikkelingen. Waar de grillige extreem-rechtse partijen over een paar jaar staan, is onzeker. Het is niet onzeker waar het zonder krachtig beleid met het klimaat heen gaat. Over enkele jaren, in elk geval in 2050, weten we of er rond 2024 genoeg gedaan werd.
De tijd dringt, voor terugdraaien hebben we eigenlijk geen tijd. Dat geldt nog sterker voor die andere noodtoestand waar Von der Leyen beloftes over deed. Over een jaar, misschien twee, als de Russen aan de Poolse grens staan of niet, zullen we weten of de Europese waardengemeenschap niet alleen met woorden Oekraïne steunde, maar ook zijn economie wilde herijken om boter bij de vis te leveren. De oude orde van eenhands off-overheid zal moeten wijken voor coördinatie en doelgerichtheid. Vooralsnog lijkt Europa daarvoor terug te schrikken, omdat... ja, waarom eigenlijk? Om erger te voorkomen? Wat dan?
De natuurherstelwet en de Green Deal opheffen? Waarom?
Reageren?bezemer@groene.nl