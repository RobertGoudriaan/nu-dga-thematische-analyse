Kan het wat korter?

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
6 juni 2024
Duidelijkheidvan Tom-Jan Meeus enWaardenloze politiekvan Tom van der Meer draaien elk vanuit hun eigen invalshoek om de stelling: de huidige politiek heeft de kunst van het conflict verloren.
Het hoofdlijnenakkoord'Hoop, lef en trots' van het nog te vormen kabinet laat over de plannen op het gebied van migratie weinig aan de verbeelding over: 'Het strengste toelatingsregime voor asiel en het omvangrijkste pakket voor grip op migratie ooit.' De plannen op de lijst mogen nogal uiteenlopen, ze hebben een gemene deler: ze blinken uit in duidelijkheid. Het is 'korter', 'soberder', 'harder', 'basaler', 'strikter' en 'scherper' wat de klok slaat.
Juristen aan universiteiten, zoals ikzelf, worden regelmatig benaderd door journalisten met de vraag hoe de plannen zich verhouden tot het recht. 'Mag dit allemaal wel?' Van collega's in het migratierecht begrijp ik dat ze een zeker ongemak voelen bij zo'n vraagstelling, omdat ze worden gedwongen de complexe juridisch-ethische werkelijkheid te reduceren tot een lijstje 'mag wel', 'mag niet'. Bovendien riskeren ze te worden weggezet als linkse academici die altijd maar weer opdraven om migratieplannen te dwarsbomen. Een bevriende journalist vertrouwde me toe dat hij dit inmiddels ook wel saai vond, om bij alle plannen te lezen dat het juridisch niet mocht.
Op verschillende manieren duidt dit op een zorgwekkende ontwikkeling in de verhouding tussen recht en politiek, maar ook in de relatie tussen politiek, journalistiek en de universiteit. Hoe deze dynamiek werkt en wat er precies aan deze ontwikkeling ten grondslag ligt werd me echter pas duidelijk nadat ik twee essays las,Duidelijkheidvan Tom-Jan Meeus enWaardenloze politiek: Hoe de Nederlandse politiek de kunst van het conflict verloorvan Tom van der Meer. Beiden beschrijven de politieke ontwikkelingen sinds de eeuwwisseling, met de verkiezingswinst van de PVV in november 2023 als eindpunt. Beiden doen observaties van het politieke bedrijf die op eerste gezicht bekend of zelfs vertrouwd zijn, maar toch scherpe inzichten opleveren.
'Duidelijkheid is een nieuw instrument voor een klassieke taak van het politieke bestuur: chaosbestrijding', aldus Meeus in zijn essay, geschreven voor de maand van de filosofie. Alle politici zijn na de eeuwwisseling duidelijker gaan communiceren. 'Wie duidelijkheid moeilijk vindt, moet er gewoon even op oefenen. Politici van alle gezindten doen mee, duidelijkheid heeft amper politieke kleur, duidelijkheid is goed. Journalisten vinden dit natuurlijk ook.' Meeus, werkzaam bij deNRC,maakte de verandering van nabij mee. Van politici die niet inhoudelijk wilden reageren maar wel een 'quoteje' wilden afgeven, volledig gescripte gesprekken afdraaiden, of hun 'persoonlijke verhaal' in de media wilden pitchen. De communicatiestrategie van politieke partijen werd steeds dominanter, waardoor er volgens Meeus twee soorten Den Haag ontstonden. In het Den Haag van de mediawerkelijkheid moet een partij zich zo helder en eenduidig mogelijk presenteren. Ondertussen worden de besluiten in de binnenkamer van de Haagse politiek-bestuurlijke realiteit genomen. Doordat in het Den Haag van de mediawerkelijkheid iedere complexiteit wordt geschuwd, voltrekt de bestuurlijke realiteit van coalities, geven en nemen en juridische procedures zich in toenemende mate buiten het zicht van het grote publiek. Het publiek raakt gewend aan duidelijkheid en vervreemd van bestuurlijke en juridische complexiteit. Een interessante observatie, juist als je bedenkt dat een belangrijk populistisch verwijt is dat er vanuit achterkamertjes wordt geregeerd. Meeus laat zien dat onder druk van de hang naar duidelijkheid, alles wat complex en dubbelzinnig is alleen maar verder naar de achterkamers verdwijnt.
De duidelijkheidspolitiek heeft nog ernstiger gevolgen, omdat de fundamentele dubbelzinnigheid van het politieke spel wordt ondergraven: 'Want dat je via taai wetgevingsoverleg de meeste invloed hebt, dat je pas premier wordt door als verkiezingswinnaar verregaande concessies te doen, dat je alleen premier kunt blijven door zo min mogelijk de baas te spelen - het zijn feiten uit de binnenwereld die, door de eenzijdige nadruk op duidelijkheid, nog zelden onder de aandacht van de kiezer worden gebracht.' Zo kan het zijn dat de obsessie met eenduidige communicatie - het strengste asielbeleid aller tijden! - zich weinig meer gelegen laat liggen aan de vraag of dit beleid ook daadwerkelijk politieke en juridische effecten zal hebben. Die duidelijkheid is politiek gezien aantrekkelijk, en zodra de gewenste duidelijkheid stuk loopt op de chaotische werkelijkheid, is dat de schuld van die chaotische werkelijkheid, niet van de duidelijkheid. Als nieuw beleid niet haalbaar is omdat er geen politieke meerderheid voor te vinden is, is dat de fout van de andere partijen. Als het niet lukt omdat er regels in de weg staan, is dat de schuld van die (Europese) regels of van de rechter.
Ondertussen is er een nieuwe standaard ontstaan voor politiek succes: versimpeling, verharding, radicalisering en wantrouwen richting de instituties (zoals rechters, politici, journalisten). Korter! Soberder! Harder! Forser! Dat is het winnende devies. Scherp laat Meeus zien hoe de duidelijkheid vreet aan datgene wat juist politiek is, het omgaan met onenigheid.
Daarmee zijn we bij een contra-intuïtieve stelling uitgekomen: de huidige politiek heeft de kunst van het conflict verloren. Het is de hoofdgedachte van het boek van Tom van der Meer, hoogleraar politicologie aan de Universiteit van Amsterdam. Op het eerste gezicht zou je gezien de hevigheid van de politieke standpunten van opposities van deze tijd (migratie, huisvesting, klimaat, cultuur, onderwijs et cetera) denken dat er niets anders is dan conflict. Dat we eerder meer consensus nodig hebben dan meer conflict. Toch bepleit Van der Meer overtuigend precies het tegenovergestelde.
De verkiezingsoverwinning van een extreem-rechtse partij als de PVV is te danken aan het gebrek aan conflict tussen middenpartijen. 'In hun jacht op de kiezer hebben middenpartijen hun inhoudelijke verschillen laten verwateren', schrijft Van der Meer. Het centrale vraagstuk van de democratie is niet óf er conflict moet zijn, de kwestie is wélk conflict centraal staat en hoe dat moet worden vormgegeven.
Van der Meer laat zien dat Nederland klem zit tussen technocratie en populisme. 'Het populisme draait in de kern om de tegenstelling tussen de gecorrumpeerde machthebbers en de uitdagers die namens het goede volk de strijd aangaan. In het technocratische wereldbeeld staan bestuurlijke waarden als efficiëntie en effectiviteit centraal. De politiek moet pragmatisch en no-nonsense de optimale uitkomst doorvoeren.' De populist vecht tegen de gecorrumpeerde vijand van het volk, voor de technocraat is de tegenstander incompetent.
Van der Meers analyse toont gelijkenissen met die van Meeus, maar is minder essayistisch en wat fundamenteler van aard. Hij ontleedt verschillende lagen van conflict in de Nederlandse politiek. De Nederlandse politiek is allereerst steeds meer in de greep geraakt van leiderschap en de inzet op het premierschap. Hoewel personen op zich belangrijk zijn, verwordt dit al gauw tot een platte vorm van politiek, waarbij inhoudelijke tegenstellingen buiten het zicht raken. Het fenomeen medialogica versterkt dit, omdat media en politici allebei aandacht willen krijgen en vasthouden. Met voortdurende peilingen wordt politiek verslagen als een sportwedstrijd, gericht op scores, winnaars en verliezers van de week, op het incident, de verspreking en de soundbite.
Dan is er ook de technocratisering van de besluitvorming. In technocratie is de centrale veronderstelling dat er voor een probleem een optimale bestuurlijke oplossing bestaat die geen of weinig politieke discussie vraagt. Deze vorm van politiek is al jaren dominant in Nederland en terug te vinden in alle grote dossiers, van de financiële crisis tot de woningcrisis, van het migratiedossier tot corona. Telkens worden deze kwesties opgediend vanuit een bestuurlijke doelmatigheidslogica, in plaats van een politieke afweging tussen rivaliserende waarden. 'Beleid zou juist zijn wanneer bestaande wetgeving en verdragen het toestaan, als een lijstje dat de regering en coalitiepartijen konden afvinken zonder zelf een afweging te hoeven maken tussen conflicterende waarden.' Technocratie zien we ook terug in langdurig uitstelgedrag, waarmee het zicht op alternatieven wordt ontnomen. Denk aan het stikstofprobleem dat jarenlang onder het tapijt werd geschoven, waarbij botsende belangen en visies werden weggemoffeld.
Door deze ontwikkelingen raken de fundamentele tegenstellingen uit het zicht en valt er voor de kiezer in het midden niets te kiezen. Van der Meer beschrijft het nuchter als een simpele wetmatigheid: 'Als er geen geloofwaardige oppositie binnen het systeem is, zal die oppositie van buiten het systeem komen.' Dan komen radicale en populistische bewegingen op, met als ultiem risico dat er democratische erosie plaatsvindt en rechtsstatelijke normvervaging. Populisten die neutrale instituties verdacht maken, academici die worden weggezet als activisten, rechters als politici, journalisten als 'mainstream media'. Van der Meer heeft echter vertrouwen in de veerkracht van de Nederlandse democratie en legt de verantwoordelijkheid voor het democratische verval - en de wederopstand - vooral bij de middenpartijen.
Toch ligt enig fatalisme op de loer na het lezen van de essays. In het migratierecht zien we de geschetste ontwikkeling al jaren. Migratie wordt gereduceerd tot minder vluchtelingen en meer grip en plannen zijn louter gericht op klare taal. Vervolgens verschuilen politici zich als technocraten achter Europese en internationale regels, die de politieke, maatschappelijke, ethische en juridische complexiteit wél uitdragen. Juristen die deze regels toelichten en toepassen, of dat nu is als rechter of als academicus, worden weggezet als activisten. Zo hebben we de huidige dynamiek bij de kop, de populist doet eindeloze versimpelde voorstellen en de technocraat verschuift de verantwoordelijkheid naar anderen. En de journalist draagt aan deze waardenloze dynamiek bij door het politieke spel te verslaan als een spannende wedstrijd en juridische complexiteit te reduceren tot de saaie, maar duidelijke vraag: mag het nu wél of niet?
De kern hiervan is - dat begrijp ik nu - het gebrek aan alternatieven en conflict in het politieke midden. De grote winst van het populisme is dáárvan het gevolg. Maar de technocraat zit nog altijd aan de knoppen, zodat het debat verder polariseert, de democratie erodeert en het gezag van rechter, academicus én journalist afkalft. En de populist? Die wrijft in zijn handen terwijl hij prevelt: strenger, scherper, forser.
TOM-JAN MEEUS Duidelijkheid Pluim, 94 blz. TOM VAN DER MEER Waardenloze politiek: Hoe de Nederlandse politiek de kunst van het conflict verloor Querido, 207 blz.