Niña Weijers

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
24 augustus 2023
De yogaschool bevond zich in zo'n typisch Amerikaans laagbouwcomplex waarin ook een wasserette, een sandwichketen metdrive-throughen een makelaarskantoor waren gehuisvest. Ik bleek me te hebben aangemeld voor anderhalf uur yoga nidra. Of ik ervaring had met yoga nidra, vroeg de docente, een vrouw van in de zestig met een lief, rond gezicht en twee vlechten in het haar. Het ging hier om een vorm van yoga waarbij voornamelijk op de grond werd gelegen en gemediteerd. Soms, zei ze, begon er iemand te snurken.
Ons groepje van vijf, ikzelf en vier hippieachtige zestigplussers, deed wat reken strekoefeningen voordat het op de grond liggen begon. Een man met een lange grijze baard boerde hard en verexcuseerde zich, waarna hij het nog eens deed en wederom sorry zei. Bij yoga nidra ging het, zo werd mij gauw duidelijk, om loslaten, maar niet zonder de basale fatsoensnormen in acht te nemen.
Vandaag, zei de docente, zou speciale aandacht uitgaan naar chakra nummer vijf, het keelchakra, dat staat voor de manier waarop we ons uitspreken en worden gehoord. Het ging allemaal over'speaking your truth',zoals de docente het formuleerde.
Ik weet niet veel van chakra's, maar na jaren van yogabeoefening weet ik wel dat zodra je eraan begint je keel bloot te geven (door met je hoofd en bovenlijf achterover te buigen), het hek in principe van de dam is. Óf je wordt misselijk, óf je krijgt de overweldigende neiging om in tranen uit te barsten (dat komt, had een yogadocent eens uitgelegd, omdat je in feite zegt: hier is mijn keel, snijd hem maar door).
Mijn blik viel op de box tissues naast de klankschaal. Ik wist niet wat ik minder aantrekkelijk vond: het idee dat ik zelf zou gaan huilen, of dat iemand anders dat zou gaan doen. Ineens leek me daarbij de kans heel groot dat achter de beleefde boerenlater ook een snurker schuilging.
We moesten ademen: van onze tenen naar onze kruin, van onze knieën naar onze kruin, van onze borststreek naar onze kruin. Wanneer, dacht ik, had dat zinnetje,speaking your truth,haar intrede gedaan? Je hoort het overal, vooral in meer spiritueel-therapeutische kringen. Het gaat om aangeven wat je voelt, nodig hebt, verlangt. En grenzen, altijd ook weer grenzen.
Het idee is, geloof ik, dat je nooit fout zit wanneer je authentiek vanuit jezelf spreekt. De veronderstellingen die aan deze gedachte ten grondslag liggen zijn legio, de meest fundamentele dat er een authentiek zelf is van waaruit te spreken valt. Met daaromheen zwevend wellicht een stuk of wat huichelachtige zelven, die allerhande rookgordijnen opwerpen ter aﬂeiding en vermaak.
Er bestaat natuurlijk zoiets als liegen, en jezelf voorliegen, en zulke praktijken vallen overduidelijk niet onderspeaking your truth. Maar de meeste communicatie − tussen mensen, tussen alle ikken die huizen in één mens − vindt plaats in het uitgestrekte grijze gebied tussen liegen en de waarheid vertellen. Een beetje liegen, iets achterhouden voor een ander (ook als die ander jezelf is), is een vorm van privacy, misschien zelfs zoiets als een waarheid, waaraan ik persoonlijk erg vasthoud. Dat ik de helft van de tijd geen idee heb of ik mijn waarheid spreek of dat die vermeende waarheid slechts een nieuwe leugen is om mezelf en anderen nog een extra rondje om de tuin te leiden, is mijn belangrijkste motivatie om überhaupt te blijven spreken.
De avond voorafgaand aan de yogales − we lagen inmiddels heel stil en 'zonder verwachtingen' op de grond − had ik voor het eerst in maanden gehuild. Dikke, hete tranen, niet het slappe spul dat opwelt bij de eerste de beste Hollywood-productie met goeie muziek en een atoombom. Het was nota bene een tweejarige die me aan het huilen had gemaakt; mijn eigen, grensoverschrijdende peuterzoon met zijn hoogstpersoonlijke peuterwaarheden. Het krachtenveld waarin we ons samen bevonden was zo sterk geworden dat er iets moest breken − en dat 'iets' bleek ikzelf te zijn.
Laat ik het zo zeggen: als ik mezelf op dat moment had kunnen doorgronden, als mijn hart het transparante kristal was geweest dat Rousseau in de achttiende eeuw voor zichzelf en de mensheid had gewenst, was ik de volgende middag nooit bij een yoga nidrales naast een drive-through-sandwichshop terechtgekomen. Dan was mijn keel gewoon mijn keel gebleven, in plaats van een vijfde chakra dat, zoals inderdaad bleek, een paar wonderlijke waarheden te verkondigen had.
'Waarom huil je?'
Doireann Ní Ghríofa,Een geest in de keel