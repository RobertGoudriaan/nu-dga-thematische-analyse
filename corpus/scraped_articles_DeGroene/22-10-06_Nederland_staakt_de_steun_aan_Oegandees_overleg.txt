Nederland staakt de steun aan Oegandees overleg

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
6 oktober 2022
Kampala- De Oegandese Organisatie voor Dialoog tussen Politieke Partijen Ipod 'is slechts een praatclub, waar de heer Museveni thee drinkt met de oppositie, om de wereld te tonen dat hij legitiem aan de macht kwam'. Zo omschrijft de Oegandese journalist Kasirye Ashraf de organisatie waar in principe alle partijen uit het Oegandese parlement aan deelnemen. Geregeld bezoeken de leiders van de Ipod-partijen de ambtswoning van de president, 'waarna foto's van hen en Museveni in de pers verschijnen'.
Ashraf zegt dit via WhatsApp-berichten, omdat telefoneren helse hoofdpijn veroorzaakt, net als fel zonlicht. Dat is zo sinds hij eind december 2020 de verkiezingscampagne van oppositiepartij nup versloeg en een politiekogel in zijn schedel kreeg. Het is onder meer vanwege vergelijkbaar politiegeweld tegen opposanten van de regering, waarbij voorafgaand aan de verkiezingen van januari 2021 tientallen doden vielen, dat de nup van Bobi Wine, de grootste oppositiepartij in het Oegandese parlement, nooit toetrad tot de Ipod.
Intussen bleef het Netherlands Institute for Multiparty Democracy (nimd) de organisatie wel steunen. De ngo, die in zestien landen aankomende politici met elkaar in contact brengt en traint, betaalde onder meer alle vergaderingen van Ipod. Tot 21 september. Toen trok het de handen alsnog af van de organisatie. Het nimd zal het secretariaat van Ipod alleen blijven huisvesten 'als hetfully inclusiveis', stelt de website. Oftewel: als ook de nup toetreedt en dus aan de voorwaarden is voldaan die dat mogelijk maken, waaronder 'het respecteren van de veiligheid en de politieke rechten van alle burgers'.
Het besluit is een 'logisch voortvloeisel' uit 'onze eigen interne discussies', licht nimd-directeur Thijs Berman toe. Om 'zo veel mogelijk politieke actoren om de tafel te brengen' opereert het nimd het liefst achter de schermen. 'We willen zorgen dat regeringspartij nrm met anderen in gesprek blijft. Maar hoelang kun je die dialoog op deze manier voeren? Er is een grens aan neutraliteit. Te veel neutraliteit doodt de neutraliteit. Dan sluit je je ogen.'
Op 1 juli kwam een groep Oegandezen voor het Haagse nimd-kantoor demonstreren tegen de steun aan Ipod, vooral nup-leden. Op de vraag welke invloed dat had op het besluit de steun te stoppen, blijft Berman zeven seconden stil. 'De demonstratie heeft ons besluit niet versneld, dat denk ik niet', zegt hij dan. 'Maar ze heeft de discussie verscherpt. Als je zo moet reageren op kritiek op je optreden in zo'n land, moet je goed nadenken.'