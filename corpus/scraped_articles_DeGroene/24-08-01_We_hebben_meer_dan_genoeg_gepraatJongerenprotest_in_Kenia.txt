'We hebben meer dan genoeg gepraat' Jongerenprotest in Kenia

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
1 augustus 2024
Elke dinsdag gaan Keniaanse jongeren uit allerlei stammen met duizenden de straat op om te protesteren tegen de werkloosheid en corruptie in hun land. Ze hebben geen leider en kennen geen angst. Graag zien ze hun ministers met dure horloges vertrekken.
Eric Amadi is een van de gelukkigenen dat weet hij zelf ook. Met zijn pen krabbelt hij wat cijfers op het vel papier dat voor hem ligt en omcirkelt ze een paar keer. Het zijn misschien twintig jonge economen, uit de klas van driehonderd met wie hij afstudeerde aan Kenyatta University in Nairobi, die na hun studie een passende baan hebben gevonden. Bij dat selecte groepje hoort hij, nu hij werkt bij de Keniaanse vakbond. 'En dat is niet gelukt doordat ik slimmer ben dan zij', zegt Eric (26). Natuurlijk, hij bewees zichzelf tijdens een stage, maar van het bestaan van die stageplek had hij niet geweten als zijn neef die er destijds werkte hem de interne vacature niet had doorgestuurd. Vacatures worden bijna nooit online gepubliceerd, weet hij, je moet iemand kennen.
Met een schort voor zoeft James Mungai Maina van tafel naar tafel in de tuin van het café waar hij koffie serveert, in het noorden van Nairobi. Veel van zijn gasten werken in de buurt, ze zijn diplomaat bij een van de ambassades of de VN. Nadat hij in 2020 afstudeerde als econoom, zocht James (25) naar een baan in marketing. Die zoektocht hield hij zeven maanden vol, overal kreeg hij te horen dat hij minstens tien jaar ervaring moest hebben. Dus meldde hij zich maar bij een hotel, en later het café, om in de bediening te gaan werken. 'Liever ober zijn dan honger lijden.'
Aan de achterkant van zijn kleine galerie, achter een ruimte vol meubels, heeft Joseph Ouma zijn eigen kunst tentoongesteld: een reeks beschilderde eierdozen met gaas ertegenaan, die golven voorstellen, een werk over plasticverbranding met geblakerde kinderschoenen erop. Naast de verkoop van zijn kunst en het lesgeven aan een boksschool in de buurt, leidt hij toeristen rond in zijn wijk Kibera, een van Nairobi's oudste sloppenwijken. Er wonen meer dan een miljoen mensen. Met een groepje jonge kunstenaars, vrienden, wil Joseph (28) een andere kant van de wijk laten zien - niet die van de armoede, maar die van de glasblazers, de metaalbewerkers en schilders. Halverwege de rondleiding neemt hij toeristen mee naar de rand van de wijk, waar geiten grazen tussen de heuvels van gebruikte luiers en kippen pikken aan etensresten. 'Hier zou een afvalverwerker worden gebouwd', zegt hij, 'maar die is er nooit gekomen. Tja, dat is leven in een corrupt land.'
Sinds 18 juni trekt Joseph elke dinsdag zwarte kleren aan, doet hij een zwarte pet op en knoopt hij een zwarte bandana om. Hij stopt een tube tandpasta in zijn zak, om op zijn gezicht te doen tegen het bijten van traangas. Dan stapt hij in dematatu,de overvolle stadsbus, naar het centrum van Nairobi, om zich bij de menigte demonstranten te voegen die zich verzetten tegen de politiek van president William Ruto. Ook ober James heeft zich regelmatig aangesloten, vooral toen de protesten nog vreedzaam verliepen. Econoom Eric gaat niet. Er staat voor hem te veel op het spel, zegt hij.
Die dinsdag 18 juni was de eerste dag dat duizenden jonge Kenianen zich in het centrum van Nairobi verzamelden om te protesteren tegen het overheidsbeleid. Sindsdien gebeurde dat elke dinsdag, soms ook op donderdagen. De demonstraties breidden zich uit naar bijna alle grote steden in het land, naar kleinere provincieplaatsen, en ook in buurland Oeganda braken afgelopen week, naar Keniaans voorbeeld, protesten uit. Er zijn al zeker vijftig mensen omgekomen, sommige ngo's schatten het dodental rond de tachtig. Veel van hen stierven door politiegeweld.
Hoewel het president Ruto isdie deze jongeren het bloed onder  de nagels vandaan haalt, zien ze heus dat de problemen waar ze mee te maken krijgen langer bestaan dan zijn termijn duurt, die begon in 2022. Zoals de schulden van de overheid, bij het Internationaal Monetair Fonds en overheden als China en India. Die worden doorberekend in hogere belastingen voor Keniaanse inwoners. Mensen hebben het gevoel dat ze voor het geld dat ze afdragen niets terugkrijgen. Econoom Eric: 'Als ik maar zeventig procent van mijn salaris mag houden, maar ik krijg er gratis onderwijs, gratis gezondheidszorg en goede wegen voor terug, vind ik dat niet erg. Maar als ik van die zeventig procent ook nog voor basisbehoeften moet betalen, gaat er iets mis.'
Het aantal Keniaanse jongeren is in korte tijd zo snel gegroeid, dat het merendeel van de 800.000 afgestudeerden per jaar geen baan vindt. Journalist Brenda Nyambura (28), die al vanaf het begin van de protesten live verslag doet: 'Onze ouders hebben alles op alles gezet om ons te laten studeren. Ze verkochten hun eigendommen, hun huizen, om ons naar school te kunnen sturen, in de hoop dat we een goede baan zouden vinden. Maar dat is het probleem: die banen blijken er nu niet te zijn.' Ober James: 'Dat wij door zouden leren was misschien nog wel meer hún droom dan de onze. We deden wat ons gezegd werd, werkten hard, maar het blijkt geen zin te hebben gehad.'
Taxichauffeur Felix Alukhava (30) begint meteen over het interview met de voormalige minister van Transport, Kipchumba Murkomen, waarin hij vertelt over zijn horloge van 900.000 Keniaanse shilling (zo'n 6000 euro) en riem van 50.000 (zo'n 350 euro). 'Sommige mensen hebben geen eten en de prijs van zo'n riem is voor iemand in de sloppenwijken genoeg om een jaar lang huur van te betalen. Jongeren begonnen zich af te vragen: hoe komt hij eigenlijk aan dat geld?'
'Ik kan me niet voorstellen dat ik mezelf staande kan houden als de kosten van brood en maandverband nóg verder stijgen', zegt Rachel Stephanie Akinyi (33). In mei stelde de Keniaanse regering een belastingverhoging voor, die onder meer brood zestien procent duurder zou maken. 'Dat was voor mij de reden om de straat op te gaan.' Vorig jaar verloor Rachel haar baan bij een ngo doordat er geen geld meer voor haar was en besloot ze te proberen haar geld te verdienen als dichteres op evenementen. 'En ook dáárin is veel minder werk. Iedereen probeert te besparen.'
De jongeren in Kenia hebben hun levens jarenlang aangepast aan de grillen van de Keniaanse politiek, zoals hun ouders en grootouders dat deden. Maar in juni bereikte de onvrede een kookpunt. Hoewel president Ruto de voorgestelde belastingverhoging terugtrok, en later ook bijna zijn hele kabinet wegstuurde, was dat te laat om de onrust te stelpen. De jongeren, die een derde vormen van de hele bevolking, gaan door. Ze vragen om Ruto's vertrek, maar vooral om transparanter bestuur, de inperking van corruptie en nepotisme. Het is een generatie die decennia aan tradities achter zich wil laten en hoopt de politiek daarin mee te krijgen.
Joseph Ouma, de kunstenaar uit Kibera,staat om de hoek  van het parlementsgebouw en filmt omhoog. Daar hangen mensen uit de ramen van een kantoorgebouw. Ze zwaaien naar beneden en gooien flesjes water en eten naar de duizenden demonstranten in de straten van het Nairobi Business District. Hij draait de camera van zijn telefoon naar beneden, naar zijn witte gympen waarmee hij in een roze plas water staat, het met verf gemengde water waarmee pantserwagens van de Keniaanse politie op de demonstranten spuiten. Een jongen wordt door zijn vrienden voortgeduwd in een bureaustoel die ze op straat hebben gevonden. Boven op een lantaarnpaal staat een man met een kleed van de Masai-stam om zich heen gewikkeld. Iemand loopt met een varkensmasker door de menigte -'greedy'staat er op zijn bordje. Het is 25 juni, de dag dat de demonstranten het parlementsgebouw in Nairobi zullen bestormen.
In deze demonstraties heeft iedereen zijn eigen rol, zeggen de jongeren. 'Er zijn verplegers en dokters die mensen helpen het traangas uit hun ogen te spoelen of hun schotwonden verbinden', zegt econoom Eric. 'Of ingenieurs die waarschuwen: kom niet dichter bij die brandende auto, die kan gaan ontploffen.' Als Josephs kunstenaarsvrienden meegaan, bedenken zij ook hun eigen taken: de schilders schminken gezichten van demonstranten, fotografen houden het overzicht.
En het waren de jonge juristen en economen die ervoor zorgden dat het protest zich zo wijd verspreidde. Zij maakten TikTok-video's waarin ze de plannen voor de belastingverhoging stuk voor stuk uitlegden, uiteenzetten wat die zouden betekenen voor Kenianen. Later, toen de protesten beantwoord werden met politiegeweld, liepen ze voor hun volgers de grondwet door, legden ze uit hoe het demonstratierecht in elkaar zit. Journalist Brenda: 'Tien jaar geleden hadden we deze mobilisatie niet kunnen organiseren, alleen al doordat de toegang tot internet niet zo goed was. Nu kunnen ook mensen in afgelegen delen van Kenia zien wat er gebeurt.'
Toen Joseph twaalf jaar wasen in de eerste dagen  van 2008 zijn voordeur uitliep, kon hij moeilijk begrijpen wat hij zag. Sloppenwijk Kibera verkeerde in chaos. In zijn straat stonden golfplaten huizen in brand, naast hem werd iemand neergeschoten. Het geweld bleef twee maanden lang doorgaan, er vielen meer dan duizend doden. Het had alles te maken met een verkiezingsuitslag: Mwai Kibaki, de kandidaat van Kenia's grootste stam de Kikuyu, won van oppositieleider Raila Odinga, de kandidaat van de kleinere stam Luo, met twee procentpunt verschil. Odinga beweerde dat sprake was van verkiezingsfraude. In Kibera keerden zijn aanhangers zich tegen de Kikuyu. Joseph, zelf Luo, hoorde mensen om hem heen schreeuwen: 'Deze mensen moeten weg! Deze mensen moeten weg!' Het lukte hem om tussen het geweld veilige plekken te vinden. 'Het heeft me geleerd hoe ik demonstraties moet overleven.' De onrust van 2008 is voor veel mensen nog altijd een ijkpunt. Maar er is één groot verschil, zeggen Eric, James, Joseph, Brenda, Rachel en Felix: de stammenrivaliteit die de protesten van 2008 dreef, speelt in hun demonstraties, die van het moderne Kenia, geen rol meer.
'De mensen van mijn stam hadden altijd moeite om werk te vinden', zegt Eric. 'We vormden bondjes met andere gemarginaliseerde stammen en relden. Het was makkelijk om ons in diskrediet te brengen, te zeggen: dit is onrust tussen de stammen.' Bij deze protesten is het anders. 'Ik heb me verenigd met mensen van wie ik niet eens wéét van welke stam ze zijn. Het enige wat we gemeen hebben is ons gezamenlijke doel om iets aan de Keniaanse politiek te veranderen.'
Waar hun ouders de tradities van hun stam uitdroegen, trouwden binnen hun stam, een politicus kozen die tot hun stam behoorde, óók als die zijn werk niet goed deed, proberen jongeren van nu onderling van die 'verzuiling' af te komen. 'Het enige waar wij om geven is dat je, ongeacht tot welke stam je behoort, tegen dezelfde problemen aanloopt als ik', zegt ober James. 'Tijdens de protesten hoor je echt niemand naar elkaars stam vragen.'
'Tegenwoordig komen jongeren naar de steden en krijgen er relaties. Je hóeft niet meer te trouwen met iemand van je eigen stam', zegt taxichauffeur Felix. Zelf komt hij van de Luhyastam uit het westen van Kenia, zijn vrouw is Luo. 'Daardoor wordt dit hele stammending minder bepalend. Dat houdt vooruitgang toch alleen maar tegen.' Politici, maar ook mensen in het bedrijfsleven, nemen nog altijd mensen aan van hun eigen stam, niet gebaseerd op hun kwaliteiten, ziet hij. 'Het beïnvloedt de productiviteit van ons land en de economie.'
Het is een grote breuk met hoe hun ouders leefden, merken de jongeren ook als ze er thuis over praten. Die van journalist Brenda zijn 'extreem' trots. 'Ze moedigen me aan om op te komen voor waar ik in geloof, maar zijn soms ook bang. Je weet niet of je 's avonds nog thuiskomt.' De generatie van haar ouders, die opgroeide tijdens het bewind van de autocratische president Daniel arap Moi (1978-2002), was verlamd door die angst, zegt Brenda. 'Zij hadden zeker problemen, maar leden in stilte.'
'Wij knikken niet zomaar ja als iemand ons iets opdraagt, maar vragen eerst waarom het nodig is', zegt James. 'En zeggen dan waarschijnlijk alsnog nee', voegt hij lachend toe. Tegen hun ouders, maar zeker ook tegen de regering. Elke uitgave die de overheid doet, elke bezuiniging, elke letter die op papier landt, wordt uitgepluisd en vergeleken met beloftes die in de campagne zijn gedaan om stemmen te winnen.
Hoewel de jongeren zover zijn dat ze de onderverdeling in stammen kunnen loslaten, hoopt de politiek nog via het oude stammenverband de solidariteit van de demonstranten te ondergraven. Er wordt gezocht naar een leider, iemand met wie ze kunnen onderhandelen. 'Of iemand om om te kopen', zegt Brenda, 'zoals het vroeger altijd ging.' Het is een van de redenen dat de beweging bewust geen leider heeft. 'Ook media werden omgekocht', zegt ze. 'Maar dat is op TikTok onmogelijk. Ze kunnen moeilijk elke internetgebruiker gaan omkopen.'
De camera schudt terwijl kunstenaarJoseph over een verlaten straat rent, tussen de lege traangasblikken door. Het is dinsdag 16 juli, twee weken na de bestorming van het parlement. Hij verstopt zich in een steegje, alle rolluiken voor de winkelruiten zijn naar beneden. Een gewapende agent kijkt om de hoek en Joseph drukt zichzelf tegen de muur. Weer uit de steeg ziet hij een passagiersbus dwars door het protest rijden. 'Het leven gaat ook verder, hè', zegt hij. De volgende video die hij laat zien is er een van een jongen die is geraakt door een politiekogel en door vijf anderen naar een ziekenhuis wordt gesleept. 'Ze vermoorden ons', roept die.
Hoewel het gewelddadige antwoord op de protesten het aantal mensen op straat heeft doen afnemen, komen er nog steeds duizenden mensen naar de locaties die elke week met #occupy worden aangekondigd.
Eric vindt dat het nu tijd is om te gaan onderhandelen. 'Ik bekijk het realistisch: hoe graag we ook willen dat Ruto opstapt, hij zal toch niet gaan. Het lijkt nu in ieder geval of hij bereid is om te luisteren. Laten we die kans aangrijpen.' James gelooft niet dat er met de president te onderhandelen valt. 'We willen geen dialoog, we willen actie. We hebben meer dan genoeg gepraat, en er veranderde niks', zegt hij. Brenda vindt vooral dat even rust moet worden ingelast. 'We hebben de mislukkingen van de overheid blootgelegd. Nu moeten we ze de ruimte geven om te veranderen.'
Deze generatie wil decennia aan tradities achter zich laten en de politiek daarin meekrijgen