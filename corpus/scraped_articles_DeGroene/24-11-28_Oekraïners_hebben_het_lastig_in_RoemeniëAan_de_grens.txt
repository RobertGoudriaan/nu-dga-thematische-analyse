Oekraïners hebben het lastig in Roemenië Aan de grens

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
28 november 2024
Bijna drie jaar nadat Oekraïners massaal de grens over vluchtten wil het met hun integratie in Roemenië maar niet lukken. Terwijl Oekraiense vluchtelingen in buurlanden Bulgarije en Moldavië redelijk geïntegreerd zijn, lukt het Oekraïners met tijdelijke bescherming in Roemenië minder goed om aan werk te komen of permanente huisvesting te vinden. De grootste struikelblokken: onderwijs en taal.
Uit een recente enquête van JRS Romania blijkt dat de meeste kinderen online onderwijs blijven volgen in het Oekraïense onderwijssysteem (thuisonderwijs of via externe providers). Ouders meldden verder vertragingen bij het ontvangen van antwoorden van de schoolinspecties of zij ondervinden andere administratieve obstakels bij het inschrijven van hun kinderen op Roemeense scholen. Ook hebben ze moeite met het vinden van geschikte scholen omdat er te weinig plekken beschikbaar zijn.
'Door bureaucratie kunnen duizenden kinderen hun opleiding niet voortzetten', zegt Catalin Albu, directeur van JRS Romania. De ngo pleit daarom voor hervorming van de bureaucratie in de onderwijssector en noemt het efficiëntere onderwijssysteem in Polen als voorbeeld. Het vertalen en legaliseren van documentatie leidt tot een onrechtmatige financiële last voor vluchtelingen. De ngo benadrukt het belang van gratis en toegankelijk onderwijs voor vluchtelingenkinderen.
De administratieve obstakels en de wens van ouders om in Oekraïne een certificaat te behalen via onderwijs op afstand in het Oekraïense systeem is vooral zwaar voor tieners. 'Dit zorgt voor een dubbele of drievoudige belasting voor leerlingen', aldus Eugene Vovk, coördinator van integratieprogramma's voor Oekraïense vluchtelingen bij de ngo Sus Inima in de Roemeense stad Sibiu.
Tegelijkertijd blijven er taalbarrières. Volgens cijfers van vluchtelingenorganisatie unhcr spreekt twaalf procent van de 162.180 geregistreerde Oekraïense vluchtelingen Roemeens, terwijl zij in buurlanden Moldavië en Bulgarije beduidend vaker de nationale talen beheersen. Uit een parallelle enquête van JRS Romania blijkt dat de helft van de respondenten het Roemeens niet beheerst; slechts een enkeling volgt cursussen die worden georganiseerd door ngo's.
Scholen hebben vaak niet de capaciteit om speciaal taalonderwijs aan te bieden. 'Het grootste probleem voor mijn kind is dat er in de Roemeense school geen mogelijkheid is om de Roemeense taal te leren', vertelt Anna, moeder van een zesjarige zoon, in Boekarest. 'Ze schreven het kind gewoon in op school en probeerden met hem te communiceren. Zonder Roemeens taalonderwijs.'
Het aantal in 2024 getelde doden en vermisten aan de Europese buitengrenzen, volgens het Missing Migrants Project (IOM): 4058
...