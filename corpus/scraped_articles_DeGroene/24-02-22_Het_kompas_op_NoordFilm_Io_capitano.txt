Het kompas op 'Noord' Film Io capitano

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
22 februari 2024
Matteo Garrone, de gelauwerde regisseur vanGomorra,heeft met zijn nieuwste film zijn toon hervonden.Io capitanois een onmisbare vertelling van het hedendaagse migratiedrama dat we allemaal zogenaamd al kennen.
Hoe kun je het dramadat al oneindig vaak is verteld, getoond, becommentarieerd, nog zo vertellen dat het tot ons doordringt? Je thuisland achterlaten, je moeder, je broertjes en zusjes, de levensgevaarlijke oversteek door verschillende Afrikaanse landen en de dodentocht door de woestijn, de criminele Libiërs die degenen die de Sahara hebben gehaald opwachten bij de grens, de Libische martelkampen met de verminkingen en de verkrachtingen, de maandenlange worsteling om op een bootje naar Europa te komen, de helletocht over zee, de alarmoproepen die door iedereen worden genegeerd, en dan, tot slot, het eilandje Lampedusa dat opdoemt in de verte, en de helikopters boven je hoofd met grote schijnwerpers en blaffende instructies door megafonen: welkom in Europa.
Beter dan inIo capitano('Ik kapitein') kan het niet.
De odyssee van de neefjes Seydou en Moussa uit Dakar, Senegal, naar de andere kant van het bestaan, is een ontroerende film van twee uur, waarbij ook de meest verstokte 'weet-ik-al'journalist het niet droog houdt. Dit ligt aan een hoop, maar natuurlijk in de eerste plaats aan de 55-jarige regisseur Matteo Garrone, die in 2008 zijn grote doorbraak maakte op het festival van Cannes metGomorra -de film voor alle duidelijkheid, en niet de jarenlang uitgelubberde tvserie. De twee jonge Italianen Matteo Garrone en Paolo Sorrentino waren de sensatie van Cannes dat jaar, Garrone metGomorra,waarvoor hij de Grand Prix kreeg, Sorrentino metIl divo,die de Prix du Jury kreeg toegekend. Sorrentino kreeg in 2014 de Oscar voor beste buitenlandse film metLa grande bellezza,Garrone zou hem dit jaar kunnen winnen voorIo capitano,die is geselecteerd bij de laatste vijf.
Daar waar Paolo Sorrentino (53) het pad van de loeistrakke gestilleerdheid vanIl divoverder en verder is ingeslagen - zo ver dat het soms een beetje té is - heeft Matteo Garrone sinds 2008 een wat zwalkender pad gekozen. De schijndocumentaire-aanpak vanGomorraverliet hij radicaal ten gunste van heel andere stijloefeningen zoalsReality(2012, opnieuw de Grand Prix van Cannes), deGame of Thrones-achtigeTale of Tales(2015), de veelgeprezen, verwoestend triesteDogman(2018) en de peperdure, overbodigePinocchiouit 2019. Om dan nu metIo capitanovia een U-bocht terug te keren naar de schijndocumentaire-aanpak die hem overduidelijk het beste past. Garrone lijkt ook beter thuis in verhalen die in de realiteit wortelen dan in die gothic-fantasiekrullen van de laatste tien jaar.
Op de onzichtbare Afrikaanse mensheid had hij al ingezoomd bij zijn eerste speelfilmTerra di mezzo('Tussenland', 1997), over het lot van jonge Afrikaanse meisjes die in de rafelgebieden rond bijvoorbeeld Rome op klapstoeltjes langs de wegen zitten te wachten op de groezelige klandizie. Ze worden geronseld in het thuisland, meestal Niger, ze worden met valse beloftes mee naar Europa genomen, waar hun identiteitspapieren worden afgenomen en het contact met de officiële hulpinstanties wordt gebarricadeerd. Ze moeten hun overtocht jarenlang 'terugbetalen' aan de criminele organisatie, op straffe van de dood. Een onvoorstelbaar afschuwelijk lot waar iedereen achteloos aan voorbij rijdt, behalve de vele mannen die stoppen natuurlijk, meestal Italianen die je met nog geen tang zou willen aanpakken, maar aan wie de arme meisjes voor vijftig euro hun lichaam moeten geven.
Voor Io capitano heeft Garronede blik op de onzichtbare mensheid verplaatst naar Afrika, 'om een stem te geven aan wie hem nooit heeft'. Een project dat grote voorbereiding vergde, jarenlang verzamelen van verhalen, feiten en plekken. Verhalen van Afrikanen die het hebben gehaald naar Italië, zoals dat van Amara Fofana uit Guinee, op wiens verhaalIo capitanovoor het grootste deel is gebaseerd. Hij was zestien toen hij na de maandenlange dodentocht door Afrika eindelijk op een bootje naar Europa kon, vanaf de Libische kust. Maar omdat hij de prijs voor het clandestiene 'ticket' niet kon betalen, moest hij de levensgevaarlijk overladen vissersboot besturen, met 250 man aan boord, onder wie kinderen en zwangere vrouwen.
Het lukte hem, na slechts een paar narrige stuurlessen van de Libiërs, waarbij de belangrijkste instructie was: hou het kompas boven het roer altijd op 'Noord', dan zal Lampedusa vanzelf opdoemen. Of niet natuurlijk, maar dat is niet het probleem van de mensensmokkelaars. Amara Fofana kon niet zwemmen, zoals bijna iedereen aan boord. Onderweg gebeurde er van alles, waaronder een bevalling op het afgeladen dek, wat tot paniek leidde, men kwam overeind, kapseisen van de vissersboot dreigde. Het lukte de piepjonge Fofana om het dek tot rust te krijgen: iedereen blijven zitten op zijn krent, ik breng jullie allemaal veilig naar Europa, ik zweer het.
De scène inIo capitanogaat precies zo. De geweldige jonge acteur Seydou Sarr uit Dakar schreeuwt op een bepaald moment deze woorden naar de paniekerige menigte op het deinende bootje:'Io capitano!','ík ben hier de kapitein!' en krijgt ze allemaal tot bedaren. En wanneer hij de 250 man veilig tot vlak voor de Italiaanse kust heeft gebracht, stopt de film.
De werkelijkheid stopte niet voor de zestienjarige Amara Fofana, die direct bij aankomst op Lampedusa werd gearresteerd op beschuldiging van mensensmokkel, twee maanden in de gevangenis van Siracusa tussen volwassen maffiosi en moordenaars moest zitten en uiteindelijk de straat op werd geschopt zonder hulp, geld, adressen, of wat dan ook. Hij is nu 25, zit in Luik, waar hij iets doet bij een vervoersbedrijf, 'maar mijn problemen en mijn status zijn nog altijd niet opgelost', zei hij in oktober op het filmfestival van Gent, waar hij samen met Garrone en de Belgische producent te gast was voor de presentatie vanIo capitano.
Matteo Garrone zat er op het podium bij als een van de personages uitGomorra,hoody en baggy van top tot teen, terwijl Fofana en de Belgische producent zich in een bij de gelegenheid passend zwart pak hadden gestoken. Garrone heeft de neiging om het'real'-gehalte van zijn films, waarin hij de achterkant van het borduurraam van onze westerse beschaving toont, een beetje al te letterlijk te nemen.
Zo woont de hoofdpersoon uitIo capitano,de inmiddels achttienjarige Seydou Sarr uit Dakar, al ruim een jaar in bij Garrone's moeder in Fregene, een fijn kustplaatsje vlak bij Rome. 'Signora Donatella', zoals hij haar noemt, heeft Seydou Italiaans geleerd, hij voelt zich er helemaal thuis, en hij zou liever in Fregene blijven om haar heerlijke pasta's te eten dan op 5 maart in Hollywood te zijn voor de Oscar, maar ja, dat hoort erbij, weet Sarr, die in september op het festival van Venetië de Marcello Mastroianni-prijs kreeg voor beste debuterende acteur.
Garrone kreeg de Zilveren Leeuw voor beste regie. Direct na Venetië werd de hele ploeg vanIo capitanodoor paus Franciscus uitgenodigd in het Domus Martha, het gastenverblijf binnen de muren van het Vaticaan waar de paus sinds zijn benoeming zijn intrek heeft genomen, om allemaal samen naar de film te kijken. En op 15 november isIo capitanoop verzoek van het Europees Parlement vertoond in Straatsburg. Dat zijn natuurlijk humanitaire en politieke vertoningen, maarIo capitanois beslist geen pamflet. Eigenlijk is het enige Italiaanse aan de film Garrone zelf en zijn meesterhand (hij kan zelf draaien, want hij is onder andere ook cameraman geweest) en -blik.
'Wat interessant was aan Matteo Garrone, was zijn drive', vertelt Martin Simek, die de veertien-, vijftienjarige Garrone halverwege de jaren tachtig onder zijn hoede had bij de professionele tennisschool van de Via della Pisana in Rome. De jonge Garrone wilde met hart en ziel proftennisser worden, iets wat hij ook vaak noemt in interviews, maar had niet het talent om het te halen. 'Ik heb het hem moeten zeggen, alsjeblieft Matteo, tennis is het niet voor jou, maar ga wel door met zoeken, want je bent heel bijzonder. Hij viel absoluut op door zijn grote wilskracht op de baan', aldus coach Simek.
De opnames vanIo capitano,dat voor het grootste deel is gedraaid in Afrika en Marokko, waren voor Garrone ook een excercitie 'loslaten', omdat de spel- en tekstinstructies aan de twee jonge hoofdrolspelers en de enorme hoeveelheid figuranten door een tolk in het Wolof werden gegeven, de orale taal die in de WestAfrikaanse landen door tachtig procent van de bevolking wordt gesproken. De regisseur kon dus niet verstaan wat zijn acteurs zeiden, hij kon alleen voelen en zien wat ze deden. 'Een kwestie van vertrouwen, wederzijds', noemt Garrone dat. Dat moet je kunnen, hij kon het.
Sterk aanIo capitanois dat het niet gaat over een vlucht voor oorlog, verwoesting, droogte en hongersnood. Het leven van Seydou en zijn neefje in een best goed georganiseerde krottenwijk van Dakar is zelfs behoorlijk leuk. Er is een geweldige, strenge, liefhebbende moeder, er wordt schitterend samen gedanst op straat, de jongens maken geestige rapliedjes, ze hebben volop werk in de bouw. Waarom moeten ze zo nodig naar Europa, wat ze door iedereen in Dakar met klem wordt afgeraden?
'Dat is een toevallige keuze geweest die samenhangt met de verhalen van wie ik in Italië heb ontmoet', zegt Matteo Garrone, 'maar ook weer niet toevallig. Deze jongens zijn op zoek naar een beter leven, en dat is een volkomen legitieme droom die de mensheid altijd heeft gehad. Ze zien de succesfilmpjes uit Europa op de sociale media, ze weten niet wat er achter die filmpjes schuilgaat. Voor mij is het heel belangrijk datIo capitanogetoond zal worden in twintig Afrikaanse landen. Niet dat de film ze zal stoppen. Maar wel dat ze beseffen waar ze aan beginnen.'
Greta de Lazzaris