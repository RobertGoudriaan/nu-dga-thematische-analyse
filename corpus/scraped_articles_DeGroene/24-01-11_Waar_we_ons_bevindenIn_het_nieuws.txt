Waar we ons bevinden In het nieuws

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
11 januari 2024
Alles hier gaat langzaam kapot.
Zou dit de beginregel van een gedicht zijn, dan zou je misschien bewondering hebben voor de dichter. Die durft de waarheid toch maar mooi bloot te leggen, op een rücksichtslose manier. De tijd van de omfloerste woorden is voorbij, zeg maar gewoon waar het op staat.
Zou dit een regel uit een gedicht zijn - en nee, dit wordt geen gedicht ook al dringt zich opeens een zeurderige herhaling op - dan zou je ervan uit kunnen gaan dat er nog een onverwachte wending aan staat te komen, iets verheffends, iets grappigs, of, stel je voor: iets troostrijks.
Dat we de diepere bedoeling ergens van zien. Onze menselijkheid aangesproken voelen. Dat het toch maar mooi gezien is en niet onopgemerkt gebleven. Op de een of andere manier is die taak aan de dichter en andere kunstenaars toegevallen. Alles kan kapotgaan, maar daar is altijd nog die pen, dat penseel, de grote pot lijm.
Alles hier gaat langzaam kapot. Het stond deze week op de voorpagina van de krant. Weliswaar tussen aanhalingstekens, en dus was het geen feit maar gewoon, iets wat zomaar iemand had gezegd, maar toch. Er stond een foto bij van een vrouw die in een uitgewoond kraakpand in Johannesburg water haalt bij een gesprongen waterleiding. Een mooie foto van iets wat er hopeloos uitziet, zoals we dat gewend zijn.
Het was even wat anders dan Oekraïne of Gaza op de voorpagina, misschien was dat het idee. Sepiatinten voor het aangevreten beton, indigoblauw en mosterdgeel voor de vrouw. En dan haar gezichtsuitdrukking. Gelatenheid? Schaamte? Ze kijkt naar beneden, waardoor je haar ogen niet kunt zien. Misschien is haar emmer gewoon heel zwaar, probeert ze een grimas van inspanning te verbergen voor de fotograaf.
'Alles hier gaat langzaam kapot.' De journalist tekent de woorden uit haar mond op, het is zijn werk. Nu staat het in de krant en weten we het. Maar ondertussen stroomt de emmer over, het is iets wat nu gaande lijkt, een algeheel gevoelde uitzichtloosheid, somberte, moeten we nog verder de krant door of kunnen we gewoon meteen naar het kunstkatern, er is een nieuwe film van Sofia Coppola.
Schöne Welt, wo bist du? Met deze strijdvaardige noodkreet vierden we vorig jaar april het 145ste jaar vanDe Groene Amsterdammer,een lustrumjaar dat we vulden met een aantal gasthoofdredacteurschappen. Deze week bekronen we ons lustrum met het gasthoofdredacteurschap van Marlene Dumas. Een kunstenaar die beelden verzamelt én maakt. Haar werkruimte staat, ligt en hangt er bol van, beelden uit de actualiteit, die op getrapte wijze hun weg vinden naar haar eigen werk.
Op ons verzoek zocht Dumas voor dit nummer de beelden terug die haar door de jaren heen raakten, die ze al lang bewaarde of die haar nog maar onlangs opvielen. Geen sinecure, want er is zo veel, en het werden er dus ook iets meer dan afgesproken. Het zijn beelden die vertellen over waar we vandaan komen, waar we ons bevinden, wie we zijn.
Tussendoor mailde ze, de tijdgeest perfect weergevend: 'Het regent aanhoudend. De oorlogen woeden en ik voel mij behoorlijk woordeloos.'
Voor de woorden konden we anderen aanspreken: de 'zingevers', zoals zij ze noemt. Ze gaf haar beelden vrij, zodat zij hun verhaal erbij konden schrijven. Woorden mogen gevaarlijk zijn, zoals Dumas schrijft in haar introductie, ook de beelden breken ons soms op, in hun onverbiddelijkheid. Of blijven ons versteld doen staan in hun raadselachtigheid. Zelfs lijken ze soms zomaar het zicht te bieden op iets dat daar ergens lonkt. Zou dat dan die 'schöne Welt' zijn?
Marlene Dumas gaf haar beelden vrij en 'zingevers' schreven hun verhaal erbij