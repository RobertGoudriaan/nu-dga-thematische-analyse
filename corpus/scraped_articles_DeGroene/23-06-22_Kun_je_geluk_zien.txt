Kun je geluk zien?

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
22 juni 2023
Voor de zekerheid heeftSipko Melissen niet 'roman' voor in zijn boek laten zetten, wel 'een drieluik'. Zijn het uitgewerkte herinneringen van de schrijver als jongeman? Gelukkige herinneringen zijn het, ik kreeg zin ook zulke herinneringen te hebben, met cantharellen plukken, gezellige eetpartijen, wandelingen met leuke jongens en vrolijke meisjes en ouders. Ik herinner me dit soort herinneringen. Echt gebeurd? Het maakt niet uit, Melissen maakte er iets moois van in drie geschiedenissen waarbij Ko (Sipko?) zich als jongeman of jongen ziet rondlopen en daarover met enige verbazing vertelt.
Eerst als jongeman die zijn vriend graag aan zijn ouders wil voorstellen en daar een beetje over loopt te tobben. Het valt allemaal mee, zijn vader heeft begrip, ze hebben het er even over, het woord 'homoseksueel' valt alleen terloops. De vader: 'Heeft het je relatie met God verstoord?' En met zijn moeder gaat het ook goed komen.
In het langste verhaal gaat het om dezelfde Ko die zich een idyllische vakantie met zijn ouders en broers herinnert in een fraaie villa bij Putten. Hij was een jaar of veertien. De moord op de Puttense mannelijke bevolking in 1944 komt voorbij, maar eerder als middel om een beter beeld te krijgen van deze zachte en dromerige puber, die graag alleen is en zich sterk inleeft in de dood van de Puttenaren. Het gaat in deze herinneringen vooral om de voorzichtige erotische verlangens naar jongens en de verwarringen daarover.
Het laatste verhaal is dat van het bezoek van Eleanor Roosevelt in 1950 aan het dorpje Oud-Vossemeer op het eiland Tholen. 'Van die middag heb ik een haarscherp beeld, van de avond daarna niet. Ik moet door een dikke laag mist op de tast naar die avond van de twintigste juni.' De hele familie, bestaande uit zeven jongens en een meisje, is verzameld rond een feestelijke en rumoerige tafel: 'Aan die tafel leer ik mij te handhaven door me zo klein mogelijk te maken en zo stil mogelijk te houden.'
Ko is in deze verhalen een wegdromer en vluchter, Melissen doet er niet dramatisch over, hij schetst een gelukkige familie uit het gereformeerde bestanddeel van de bevolking, laat het allemaal zo gewoon mogelijk aan ons zien. Geen bars gedoe en geschreeuw. Geen opgewonden debat over erotiek en seks of over de bijbel. Melissen zet liever vraagtekens dan dat hij gelijk wil krijgen, hij wil zijn jeugd niet achteraf nog even gauw bederven. Wel zien we de moeder die zich wegcijfert, de bijbelvaste ouders en hun vrienden, de zondagen, het obsessieve schaken, dit alles in een wonderlijk zonnige terugbliktoon die het voor de verteller mogelijk moet maken alsnog vertrouwd te worden met iets wat nooit helemaal vertrouwd en eigen kon en kan worden.
Geluk heet dat. Deze peinzende schrijver maakte er iets raadselachtigs van, iets idyllisch, iets van een doorgewinterde antropoloog die na een bezoek aan een vreemde stam probeert zijn indringende blik van verbazing en empathie niet al te hard op deze raadselachtige mede-aardbewoners te botvieren. Ze moeten gered worden, alleen dan kan hij zichzelf redden. Ko was gelukkig en Melissen probeert dit in deze verhalen in zijn blik en zijn stijl zichtbaar en voelbaar te maken. Concrete zinnen, concrete verlangens, geen mooischrijverij met kunstproza. Nederland betrapt in gewoonheid: 'Het publiek op de markt dunt steeds meer uit. Sommige kooplui beginnen hun kraam al op te ruimen.'
Grijpbaar geluk. Zo was het toen nu eenmaal, en de schrijver kijkt er op latere leeftijd met enige verbazing naar terug. Met een vreemd gelukkig gevoel in zijn zinnen, een gevoel dat steeds opduikt, zonder dat het nostalgisch wordt. Was ik wel echt gelukkig? Of maak ik mezelf maar iets wijs? Kun je geluk zien? Of is het alleen achteraf praten? Misschien het fraaist en het raarst geformuleerd in deze zin: 'Op een dag in het voorjaar besloot ik terug te keren naar het paradijs, lang nadat het met de grond gelijk was gemaakt.'
Zo direct krijg je het verder in deze voorzichtige verhalen niet meer voor de kiezen. Herinneringsliteratuur is dit, zacht en voorzichtig, Melissen had geen zin in het gebruikelijke geklaag over een ongelukkige jeugd waarin achteraf toch weer de oedipale conflicten open en bloot op een oplossing liggen te wachten. Waarbij wij recensenten en lezers handenwrijvend staan toe te kijken. Daar gaan we weer.
Zo'n boek is dit niet en ik ben het met de schrijver eens. Hij maakte van Ko een buitenstaander, een zoeker naar een eigen blik die een andere erotiek celebreert dan de andere kijkers en deelnemers in deze verhalen, maar niet eens zeker weet of dit een andere blik is. Een portret van de kunstenaar als jonge man. Weten dat je een andere blik hebt, maar die niet kunnen verwoorden en er daarom maar een idylle van maken. Geen dramatische opzet dus, het was vreemder geweest wanneer die kleine Ko er absoluut van overtuigd was dat zijn blik verreweg de beste is en de enige juiste. Dan krijg je het spel op de wagen, dan krijg je bloed aan de paal. Dat wilde Melissen niet, gelijk heeft hij, die boeken zijn er al genoeg.
De vader: 'Heeft het je relatie met God verstoord?'
Marc Driessen | Sipko Melissen zet liever vraagtekens dan dat hij gelijk wil krijgen  SIPKO MELISSEN Arkadia Van Oorschot, 220 blz