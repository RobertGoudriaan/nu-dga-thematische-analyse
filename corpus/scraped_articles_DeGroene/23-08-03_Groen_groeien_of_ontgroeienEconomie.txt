Groen groeien of ontgroeien? Economie

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
3 augustus 2023
Het jaar 2023 is net over de helft. Nu al wordt de vrees uitgesproken dat het een kanteljaar voor het klimaat is. De berichten over overstromingen, branden, hittegolven, smeltend zeeijs en warm oceaanwater zijn niet bij te houden. Klimaatwetenschappers worden verrast door de snelheid waarmee veranderingen optreden. De onzekerheid in de modellen, vaak aangegrepen door klimaatsussers, blijkt ook de andere kant op te werken. De opwarming gaat harder en anders dan verwacht.
Dit is inderdaad hoe een kantelpunt eruitziet: een versnelling van een ontwikkeling, zoals in de logistische groeicurve die alle biologische en sociale processen kenmerkt - dus ook economische processen. Want de eigenschap dat processen zichzelf versterken geldt niet alleen voor de afname van zee-ijs of de populariteit van TikTok, maar ook voor markten en economieën. De toename van het wereldwijde bbp de afgelopen tweeduizend jaar ziet eruit als een hockeystick: de grafiek is tot ongeveer 1750 vrijwel plat en klimt dan met steeds toenemende helling, tot ze bijna verticaal stijgt. Bedreigend, want die versnelling van consumptie en productie sinds de industriële revolutie doet nu het zee-ijs smelten. Misschien ook hoopgevend, want ook verduurzaming is een marktproces en kent dus kantelpunten.
Bas van Putten deed in deNRCverslag van zo'n kantelpunt toen hij Tesla's nieuwe Gigafactory bij Berlijn bezocht. De omvang moet in termen van voetbalvelden beschreven worden, de omtrek in kilometers, de efficiëntie is er ongeëvenaard. In 2012 produceerde het bedrijf 2600 auto's, in 2020 een half miljoen, dit jaar 1,8 miljoen. In de jaren dat Volkswagen winst maakte door met sjoemeldiesels te rommelen, bleef Elon Musk miljarden investeren en verlies maken, nog tot in 2020. Nu is de winstmarge de hoogste van alle autofabrikanten, het dubbele van VW. Hier werd een kantelpunt overschreden. In tien uur wordt een nieuwe Tesla in elkaar gezet, drie keer sneller dan een elektrische Volkswagen. In de Gigafactories zie je het einde van de fossiele auto-industrie. De toekomst is aan Tesla en zijn Chinese e-concurrenten.
Wat betekent het bestaan van deze kantelpunten voor klimaatbeleid? Zoals bekend zijn er twee scholen: ontgroeien en groen groeien. In de eerste school praat men over klimaatkantelpunten en de gevaren. In de tweede school gaat het over verduurzamingskantelpunten en de mogelijkheden. De tegenstelling is grotendeels schijn. De titel van Jason Hickels boekDegrowthwerd een gevleugelde term, maar hij is hoogst ongelukkig gekozen. Het gaat (ook in het boek) om groei van groene en ontgroei van fossiele consumptie en productie. De auto-industrie laat zien dat beide gelijktijdig kunnen gebeuren. Hetzelfde geldt voor beleid: we hoeven niet te kiezen. We kunnen groene subsidies geven én bruine afbouwen. We doen het alleen niet.
Zo bezien gaan de grote vragen rond verduurzaming over het opzoeken van goede kantelpunten en het ontwijken van gevaarlijke. Bij hoeveel omzet ligt het kantelpunt? Wat moet de CO2-prijs zijn om er te komen? Het zijn economische vragen waar enorm veel onderzoek naar wordt gedaan, misschien om de moeilijker vraag niet te hoeven stellen. Die vraag is politiek. Toen ik hierboven schreef 'we doen het alleen niet', fietste ik ook achteloos om die vraag heen, alsof er werkelijk een 'we' bestaat die iets wel of niet doet.
'We', dat zijn consumenten en producenten, kiezers en burgers, politici en leiders. Burgers denken vaak dat ze moeten kiezen tussen duurzaam leven en koopkracht, politici tussen groene keuzes en stemmen trekken met bangmakerij, kiezers tussen duurzaam stemmen en identiteit behouden, aandeelhouders tussen duurzamer productie en dividend. Allemaal kiezen ze, dus we, te vaak de tweede optie. In onze rol als consument, politicus, kiezer en aandeelhouder doen we te vaak wat we als burger en aardbewoner niet willen.
Stel, we gaan we de duurzaamheidstransitie realiseren. Dan komen we niet in een armere wereld, maar in een wereld met meer schone lucht, meer levensvatbare natuur en minder consumptiedwang dan wanneer we het niet doen. Waarom is hiertegen zoveel weerstand, en heus niet alleen van het grootkapitaal? Wellicht is dit de grootste vraag, het echte sociaal-wetenschappelijke raadsel. Als we die beantwoorden en er iets mee doen: dat zou een kantelpunt zijn.
We kunnen groen geven én bruin afbouwen. We doen het alleen niet
Reageren?Bezemer@groene.nl