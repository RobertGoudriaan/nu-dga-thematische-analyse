Lassie Technologica Marcel Möring

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
27 maart 2025
Wat al die zwevende potplanten op mijn vaders kiekjes ook betekenden, mijn jeugd heldert hij er niet mee op.
We zagen een televisieprogramma waarin een stoomtrein door het idyllische Yorkshire tufte en ik zei: 'Ik heb in mijn prille jeugd nog in een stoomtrein gezeten. Van Enschede naar Holten, denk ik. Houten lattenbanken...' Daar doofde mijn herinnering uit. Waarschijnlijk omdat ik zo jong was dat alleen de aanblik van die trein op het station en een paar vage beelden van voorbijtrekkend landschap mij bij waren gebleven.
Een dag later zocht ik op wanneer de laatste stoomtrein in Nederland reed: 7 januari 1958, de NS 3737, bijgenaamd 'Oude dame'.
Januari '58, toen was ik vier maanden oud. Dat kan nooit mijn trein zijn geweest. Sterker: ik heb in mijn vroege jeugd nooit in een stoomtrein gezeten. En desondanks is die herinnering sterk. Het perron, de wolken stoom die vanonder de grote zwarte locomotief tevoorschijn dampen, de banken van blankgelakte houten latten... De beelden zijn scherp en helder.
Herinneringen zijn pas blijvend vanaf een jaar of tien, volgens een Canadees onderzoek, dat ook beweert dat eerdere herinneringen waarschijnlijk zijn opgedaan aan de hand van foto's of horen zeggen. Ze zijn op de een of andere manier en om de een of andere reden geconstrueerd en omdat ze soms al een leven meegaan, zoals in mijn geval, zijn ze steeds meer 'waar' geworden.
Ik heb, behalve die stoomtrein, meer levendige herinneringen uit de periode van voor mijn tiende. Van die onmogelijke herinneringen bestaan geen foto's en voor zover ik weet heeft niemand mij ook een verhaal verteld dat daarvoor de aanleiding was. Maar ik was, zoals ik nu weet, te jong om mij te herinneren waardoor ik mij iets niet kan herinneren.
Foto's, die hadden we thuis trouwens niet veel. In het album dat mijn moeder in een bui van even plotseling als wezensvreemd sentiment voor mij samenstelde, zijn er een paar waarop ik een baby ben die zichtbaar onwennig op schoot zit bij een zichtbaar ongemakkelijke moeder. Ze zijn allemaal scheef, staande lampen worden halverwege afgesneden door het kader, potplanten zweven in de lucht en mijn moeder en ik glijden nog net niet van een kapseizende bank. Ze zijn door mijn vader gemaakt. Je zou haast zeggen: in haast, ware het niet dat zijn latere oeuvre vakantiefoto's bevat die net zo scheef en onbegrijpelijk zijn.
Voor een werktuigbouwkundig ingenieur was hij niet goed met zijn handen. Technisch was hij in zijn hoofd. Hij vond machines uit, publiceerde in hetPolytechnisch tijdschrift,maar timmeren, sleutelen en fotograferen kon hij niet. Hij kon heel goed iets bedenken, maar het ontbrak hem aan de ambitie of de vaardigheid om iets te maken.
Een merkwaardige kloof is dat, tussen technisch inzicht en handvaardigheid, of het gebrek daaraan. Aan het onderwijs in die tijd kon het niet liggen. Als aankomend ingenieur moest mijn vader ook proefstukken maken. Eén daarvan, een dressoirtje, schonk hij aan zijn schoonouders, die het braaf in de voorkamer zetten. Mijn grootvader zou mij later toevertrouwen dat dat een kwestie was van verplichting, niet van waardering. Hij vond dat kastje prutswerk.
Nadat mijn vader was overleden erfde ik een stapel foto's die ik nooit eerder had gezien. Mijn vrouw en ik keken die 's avonds met stijgende verbazing door. Het waren kiekjes die hij had gemaakt toen hij met zijn beste vriend op vakantie was in Malta. Zonder gezin, haast ik mij te zeggen, want mijn moeder haatte vakantie, een sentiment dat ze succesvol op mij had overgedragen. Mijn zusters waren nog te jong voor zulke sterke vooren afkeuren.
Hij heeft in Malta wat afgefotografeerd, met als resultaat een verbijsterende serie surrealistische prenten van onscherpe bosschages, schots en scheve gebouwen waaraan niets bijzonders te zien is, en mensen die zich zonder uitzondering half in en half buiten het kader bevinden, als ze al niet schuilgaan achter een gewas dat mijn vader bij indrukken van de knop was ontgaan.
'Lassie op vakantie',zei ik tegen mijn vrouw, die mij zonder begrip aankeek.
'Je weet wel, inLassie,dat er iets ergs is en dat die hond dan blaffend komt aanrennen en dat iedereen denkt: Lassie wil ons iets zeggen, maar wat?'
Ja, wat had hij bedoeld met die foto's?
Waarom had hij hier een halve struik (schuin) gefotografeerd en daar een half gezicht?
Voor zover ik kan nagaan is Malta de laatste keer geweest dat hij foto's maakte. Je zou haast zeggen dat hij zich erbij had neergelegd dat het met dat fotograferen van hem nooit iets zou worden, maar ik ben er vrij zeker van dat het een kwestie was van desinteresse en gebrek aan ambitie.
Het was warm op dat eiland. Iedereen loopt op die foto's rond in zomerkledij, maar op de enige afbeelding waarop mijn vader is te zien, draagt hij een donkerblauwe blazer, overhemd met stropdas en grijze pantalon. Ik had niet veel met hem gemeen, maar daarin herken ik mijzelf.
Waarom was hij met die vriend naar Malta gegaan? Wie zijn die mensen met wie hij en zijn vriend, zongebruind en in overduidelijk goed humeur, rond een tafel zitten in wat men vroeger een taveerne noemde? Die laatste foto is waarschijnlijk gemaakt door een ober en dat is dan ook de enige in de verzameling die er behoorlijk uitziet.
Ik ben er nooit achter gekomen wat de aanleiding was voor dat reisje naar Malta, maar sinds ik die foto's heb gezien is het me duidelijk dat ik voor mijn jeugdherinneringen niet kan vertrouwen op wat mijn vader ooit heeft vastgelegd.
Maar ik was te jong om mij te herinneren waardoor ik mij iets niet kan herinneren