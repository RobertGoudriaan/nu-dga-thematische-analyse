Armageddon Buitenland

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
13 oktober 2022
Er is niets wat zo ongenadig onderstreept dat alles waar we ons druk over maken er niet toe doet als het woord kernoorlog. Je kunt er elk feestje mee dood slaan en je overal ongewenst maken, want bijna iedereen krijgt er een primaire reactie bij - angst, lethargie, of allebei. Wat hier belangrijk aan is, is dat die primaire reactie deel is van hun gebruik. Niet als bijeffect of iets wat jij toevallig als enige hebt: het is deel van de manier waarop kernwapens strategisch worden gebruikt.
Dit was afgelopen week te zien. Poetin had net de westerse landen bedreigd met het Russische arsenaal, waarna zijn prestigeproject de Krimbrug werd opgeblazen, de ochtend na zijn zeventigste verjaardag. Zou dit de laatste vernedering zijn die hem richting de knop duwde? Opties werden afgewogen: Slangeneiland, de Poolcirkel, het Oekraïense front. En dan - een nucleair Armageddon? Is Poetin woest of gek genoeg om de hele wereld met zich mee te nemen de afgrond in?
Het korte antwoord hierop is 'nee'. We moeten ons zeker zorgen maken om nucleaire escalatie, maar niet vanwege de gekte of razernij van Poetin. De Russische president heeft al heel wat slechte en gevaarlijke beslissingen genomen dit jaar, en Rusland-analisten zaten er soms massaal naast - wat de invasie betreft, bijvoorbeeld. Evengoed is het niet waarschijnlijk dat hij kernwapens zal inzetten. En dat zoiets vervolgens zou uitlopen op een nucleair Armageddon ook niet.
Het simpelste idee om dit te ontkrachten is dat Rusland nou eenmaal een supermacht is en daarom simpelweg zal weigeren te verliezen op het slagveld - desnoods door de inzet van kernwapens. Het historische bewijsmateriaal zegt iets anders, namelijk dat kernmachten regelmatig oorlogen verliezen, vorig jaar nog in Afghanistan. Het voornaamste bewijsstuk is Vietnam. President Nixon dreigde daar een paar keer met kernwapens, maar Hanoi bleek nooit onder de indruk.
Beter is het om te vragen welk probleem kernwapens voor Poetin zouden oplossen. Als dat Ruslands dreigende verlies in de oorlog is, is het de vraag hoe kernwapens dat zouden omdraaien. Het Oekraïense leger zou moeten worden vernietigd zonder dat het Russische leger - dat ertegenover ligt - zelf radioactief besmet raakt. Westerse experts zien niet echt hoe dat logisch zou moeten. Meer voor de hand ligt het idee dat de Oekraïeners zo bang of gedemoraliseerd raken van een ontploffing dat ze de strijd opgeven. Dat was het effect van Hiroshima en Nagasaki. Maar toen was de kernbom nieuw - het was in feite een mensproef van een superwapen -, was Japan al de facto verslagen en bestond er niet al driekwart eeuw een nucleair taboe. Nu zou de verontwaardiging enorm zijn - zeker ook in Rusland - en president Zelensky heeft al gezegd dat Oekraine ook na inzet van kernwapens doorvecht.
Of een kernwapen Poetins oorlogsprobleem oplost, is dus maar zeer de vraag, terwijl het zeker is dat hij er nieuwe problemen mee creëert. Dat geldt ook voor de andere problemen die Poetin uit de weg wil hebben. Westerse steun aan Oekraïne: bijna uitgesloten dat die zou wegvallen als Poetin kernwapens inzet. Bescherming van de stukken Oekraïne die Rusland heeft geclaimd: niet heel logisch om ze daarbij op te blazen - hopelijk helpt dat.
Of Poetin dezelfde gevolgtrekking maakt is de grote vraag. In zijn hoofd kijken lukt niemand, maar zijn eigen woorden waren tot nu toe de beste gids. En die zijn - hopelijk - verhelderend. In zijn beruchte toespraak waarschuwde Poetin dat Rusland 'met alle beschikbare middelen de territoriale integriteit van het Moederland zal waarborgen' en waarschuwde hij 'hen die ons proberen te chanteren met kernwapens'. Het eerste is vrijwel letterlijk de bestaande Russische nucleaire doctrine. Het tweede is in feite nucleaire afschrikking - dat wat kernmachten al decennia tegen elkaar zeggen. Gek genoeg zei Poetin welbeschouwd dus niets nieuws.
Dit alles maakt het huidige moment niet minder gevaarlijk, maar dit is hetzelfde gevaar waar we sinds februari in verkeren - en in zekere zin al sinds kernwapens bestaan. De risico's daarvan zijn enorm, de kans dat Rusland ze zal gebruiken klein, en de kans dat dit tot een kernoorlog zou leiden nog veel kleiner. Daar is weinig aan veranderd door wat Poetin zegt - hij herinnert ons er vooral aan hoe krankzinnig het is dat we met dat risico leven.
Of een kernwapen Poetins probleem oplost, is zeer de vraag