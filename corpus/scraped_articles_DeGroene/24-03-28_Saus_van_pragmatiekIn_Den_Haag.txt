Saus van pragmatiek In Den Haag

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
28 maart 2024
Let op als iemand zich als visieloos presenteert: het is zonder uitzondering een schaamlap voor een verborgen visie. Zo ook het 'programkabinet'.
Het grote risico aan het 'programkabinet' dat informateur Putters voorstelde (en waar nu verder aan gewerkt wordt) is dat het de Nederlandse politiek nóg verder naar radicaal-rechts laat opschuiven. Dat zit zo. Het zou een voortzetting zijn van een politiek die Nederland al langere tijd plaagt, met als voorlopig resultaat 37 zetels voor de PVV. Een programkabinet zou dan ook geen breuk zijn met, of een nieuwe bestuurscultuur zijn ten opzichte van, het dertienjarig premierschap van Rutte, maar juist de apotheose ervan.
Niets is Rutte zo vaak verweten als een gebrek aan 'visie', wat hij op momenten ook erkende en uitdroeg als iets goeds. In zijn veelgeroemde essays over Rutte inDe Groenekenschetste Mathieu Segers hem daarom als de belichaming van een 'politiek van gevolgen'. Nooit wilde Rutte ingaan op de structurele oorzaken van hedendaagse ontwikkelingen; steevast weigerde hij zijn perspectief op het publieke belang te schetsen. Wat overbleef was procesmanagement gericht op het 'oplossen van problemen', oftewel bloedeloze symptoombestrijding. Volgens Segers leidde dit tot een 'verwaarlozing' van de grote politieke dossiers en de ethiek, wat 'al jaren vreet aan de fundamenten van de Nederlandse samenleving'.
In zijn nieuwe boek, waarvan in de vorigeGroeneeen voorpublicatie stond,stelt Tom van der Meer dat dit soort 'waardenloze' politiek een voedingsbodem vormt voor verkiezingswinst van radicale partijen. Als middenpartijen te veel inzetten op depolitiseren en technocratisch regeren verworden zij tot een vormeloze massa, waardoor flankpartijen zich kunnen profileren als de enige echte politieke alternatieven. Van der Meer stelt om deze reden dat Nederlandse middenpartijen zich opnieuw moeten bekwamen in de kunst van het conflict: zij moeten hun inwisselbaarheid overstijgen door elkaar weer ideologisch te bevechten in een waardenstrijd.
Het is hierbij cruciaal te begrijpen dat echte waarden- en visieloosheid natuurlijk onmogelijk is. Ook achter beleid dat als 'waardenloos' wordt verkocht zitten waarden. Je moet daarom júist goed opletten zodra iemand verkondigt visieloos te zijn. Het is zonder uitzondering een schaamlap voor een verborgen visie. In het geval van Rutte was dit: beeldvorming boven alles. Als gevolg schoof de VVD onder zijn leiding ideologisch sterk op naar populistisch radicaal-rechts. Nederlanders zonder migratieachtergrond waren de 'gewone Nederlanders', een fraudejacht op 'profiteurs' werd ontketend, de 'witte wijn sippende elite' moest zijn mond houden en het kabinet klapte op een rechtsstatelijk grondrecht. De grootste erfenis van de 'politiek van gevolgen' van Rutte, met in zijn kielzog andere middenpartijen, is daarmee niet dat alle waarden uit de politiek zijn gezogen, maar dat het gedachtegoed van Wilders werd genormaliseerd, niet openlijk en principieel, maar bedekt onder een saus van pragmatiek - 'ik krijg zaken voor elkaar!' Deze ruttiaanse strategie liet een spoor van vernieling achter in de publieke sector én leidde tot een electorale ramp toen opvolger Yesilgöz de kapitale inschattingsfout maakte regeringsdeelname van de PVV niet langer uit te sluiten.
Putters' programkabinet zou niets anders zijn dan een voortzetting van deze verdekte normalisering. De kabinetsvorm komt over als een technocratische en pragmatische oplossing - 'het land moet bestuurd worden' -, zeker als de helft van de bewindslieden van buiten de politiek wordt gehaald. Maar net als in het geval van Rutte zal het programkabinet niet écht depolitiseren: integendeel, ik schat in dat we onze borst nat kunnen maken voor harde voorstellen van dit kabinet over onder meer cultuur, klimaat, identiteit, migratie en rechtsstaat. De term 'programkabinet' zal echter een bezweringsformule zijn en verbloemen dat er een coalitie gevormd is met een autoritaire politicus.
Het verdoezelen van de radicaliteit van een kabinet met Wilders zal hem (wederom) in een gunstige positie plaatsen. Aangezien de PVV de grootste coalitiepartij is zullen zijn vingerafdrukken op alle kabinetsplannen zitten. Tegelijker houdt Wilders de mogelijkheid zich te distantiëren van het kabinet, door het af te doen als een kooi; een bestuurlijke manoeuvre van onder meer Omtzigt, die hem van het premierschap en echte invloed beroofde. Een ideale openingszet bij het uitroepen van nieuwe verkiezingen, waarin hij het programkabinet kan framen als 'waardenloos' middenkabinet, terwijl hij met de PVV de radicaal-rechtse flank nog verder opzoekt.
Dat Wilders de politiek steeds meer in een ijzeren greep houdt is al zichtbaar. In de persconferentie waarin Putters zijn plannen op tafel legde, vroegen journalisten hem meermalen of Wilders gelijk had dat het staatsrechtelijk onjuist is dat hij geen premier wordt. Putters ging daar niet op in. Waarom niet? Kijkend naar het Nederlandse systeem is hetfeitelijkonwaar wat Wilders zegt. Het grote verhullen en opschuiven is begonnen, ingeluid door invloedrijke bestuurders als Putters. Wilders heeft geen recht op het premierschap, net zomin als op regeringsdeelname. Ieder kabinet met de PVV is een radicaal-rechts kabinet. Zeg het. En blijf het zeggen.
Wilders houdt de politiek steeds meer in een ijzeren greep
...