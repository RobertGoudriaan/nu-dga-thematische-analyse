Verstrikt In Den Haag

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
3 oktober 2024
Hoe zou het met vicepremier en NSC'er Eddy van Hijum gaan? Afgelopen maand berichtte deNRCdat Omtzigt op meerdere momenten de formatieonderhandelingen wilde afbreken. Omtzigt kondigde het binnen NSC zelfs een aantal keer aan. Zijn bezwaren tegen een samenwerking met de PVV waren te groot. Ook consulteerde hij staatsrechtkenners. Konden zij 'dwingende argumenten' leveren om niet met een antirechtsstatelijke partij in zee te gaan die grondrechten van groepen burgers wil beperken? De vraag stellen is hem beantwoorden - zou je zeggen. Toch kwamen die argumenten niet, aldus deNRC. Omtzigt zag geen andere keuze dan doorgaan met de onderhandelingen. Daartoe voortdurend aangemoedigd door Van Hijum.
En waar zijn we nu? Voor het zomerreces tackelde PVV-vicepremier Agema premier Schoof tijdens zijn eerste debat. Wilders roosterde hem ook nog even: 'slappe hap'. Bij de Algemene Beschouwingen werd Schoof urenlang bevraagd over de asielplannen van het kabinet. De 'dragende motivering' voor noodmaatregelen om de 'ervaren asielcrisis' te kunnen bestrijden zonder bemoeienis van het parlement werd nog gezocht. De deconfiture was compleet toen bleek dat ambtenaren al lang hadden gewaarschuwd voor het rechtsstatelijk dubieuze pad dat het kabinet wil kiezen.
Vorige week was daar bovendien opeens Chris Jansen, PVV-staatssecretaris Openbaar Vervoer en Milieu. BijGoedemorgen Nederlandvertelde hij de 'minder Marokkanen'-uitspraak van Wilders nog steeds te steunen. Wilders is er onherroepelijk strafrechtelijk voor veroordeeld. In een vorig leven was het voor de VVD nog een reden om niet met Wilders samen te willen werken.'No waydat een bewindspersoon in mijn kabinet zo'n uitspraak doet', reageerde Schoof. Nou ja, kennelijk wel dus.
Van Hijum had zich de samenwerking vast anders voorgesteld. NSC had toch 'vangrails' geplaatst ter bescherming van de rechtsstaat? Mirjam Bikker (CU) speelde die kaart direct in de asieldiscussie: heel indrukwekkend blijken die vangrails niet te zijn. En de 'extraparlementaire' escape van NSC (niet echt 'ons' kabinet!) blijkt moeizaam vol te houden. NSC-leider Omtzigt bemoeide zich intensief met de begroting voor Prinsjesdag; de coalitie overlegt alweer wekelijks. Heel 'extraparlementair' is het allemaal niet.
Een kleine drie jaar geleden schreef ik mijn eerste bijdrage voor deze rubriek, over de 'coronademocratie'. Meer dan anderhalf jaar stond het parlement toen al langs de zijlijn. Kabinet en OMT kropen dicht naar elkaar toe. Crisisbestrijders Mark Rutte en Hugo de Jonge bespraken nieuwe maatregelen met de pers, daarna kwam het parlement pas aan de beurt. Een parlementaire democratie kon je er niet gemakkelijk in herkennen.
In de tussenliggende jaren gingen de columns vaak over twee thema's. Allereest: Den Haag is verstrikt in een knoop met zichzelf. Het democratische gat van corona, de lange schaduw van de toeslagenaffaire en 'functie elders'. Kabinet en Kamer stonden regelmatig lijnrecht tegenover elkaar wat betreft openheid en basaal vertrouwen. De Jonge was als minister van Volksgezondheid toch meer betrokken bij de mondkapjesdeal dan hoe hij het eerder had voorgesteld. Premier Rutte verwijderde op eigen houtje elke dag sms'jes op zijn Nokia onder het mom van 'realtime archiveren'. Of denk aan VVD-Kamerlid Verkuijlen. Hij dacht zijn maidenspeech te houden tijdens een juist voor de coalitie lastig debat over de toeslagenaffaire.
Er hoefde nog maar weinig te gebeuren of de vlam sloeg in de pan. Een worsteling die ook in de samenleving te zien was. Rapporten toonden verharde verhoudingen. Zoals in een SCP-rapport over coronascepsis: 'Relaties in families, vriendengroepen en op werk kwamen onder druk te staan.' Het SCP suggereerde eind 2022 dat consensus-gewende Nederlandse burgers wellicht 'moeilijk overweg kunnen met (in hun ogen nieuwe) splijtende vraagstukken'. En dan zijn er ook nog burgers die ervan overtuigd zijn dat een 'kwaadaardige elite' het land bestuurt (aldus de AIVD).
Tegelijkertijd was er die andere rode draad. De pogingen van Den Haag om de democratische rechtsstaat te verdedigen tegenover antirechtsstatelijke en radicaal-rechtse uitdagers. Het kabinet zette in op een Wet op de politieke partijen, met als uiterst verdedigingsinstrument een nieuw partijverbod. D66 wilde, toen FvD zich roerde (najaar 2022), zelfs eenshortcutnaar zo'n nieuwe verbodsmogelijkheid. En veel bijdragen gingen over het onvermogen van partijen om democratisch-rechtsstatelijke normen te bewaken. In aanloop naar de verkiezingen en in de formatie daarna - onvermogen bij de VVD, maar uiteindelijk ook bij NSC.
De politiek weer aan de praat krijgen Ã©n de democratische rechtsstaat verdedigen; opgaven die afzonderlijk al ingewikkeld genoeg zijn. In het kabinet-Schoof heeft NSC, bedoeld als antwoord op de Haagse worsteling, zijn lot verbonden aan de grootste uitdager van de rechtsstaat, de PVV. En zo komen de draden samen. Krijg die knoop nog maar eens uit elkaar.
Dit de laatste column van Bastiaan Rijpkema op deze plaats
NSC had toch 'vangrails' geplaatst ter bescherming van de rechtsstaat?