Weg Rebekka de Wit

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
14 december 2023
Aan biologen worden vaak dezelfde vragen gesteld. Het begint met vragen over DNA, maar uiteindelijk willen mensen het allerliefste weten hoe vogels de weg vinden. Ondertussen kan ik ook best aardig antwoord geven op die vraag, omdat ik door het leven ga met een bioloog en op feestjes geregeld naast hem sta. Het liefste zouden mensen willen dat vogels vliegen op aardmagnetisme, wellicht omdat ze daarmee iets van hun mystiek behouden. Er zijn vogels die in staat zijn het aardmagnetisch veld te detecteren, maar 'er zijn nog geen toereikende experimenten gedaan om vast te kunnen stellen hoe belangrijk dit in de praktijk is'. Dat veel vogels sociale dieren zijn en van elkaar leren waar ze heen moeten, net als mensen, vinden de meesten een teleurstelling.
Mij werd het op de man af gevraagd, laatst. De weg. We zaten in de speeltuin, boven op een heuveltje. Onder aan de glijbaan verstonden onze kinderen elkaar niet, maar daar hadden ze niet zoveel last van. De moeder was er om te kijken naar een huis. Ik wees naar de straat waar ze heen moest, zij vroeg of dit een fijne buurt was. Zeker, had ik uitgeroepen. Ze had nog even en dus zaten we daar te hangen, raakten aan de praat over onze levens. Ze was weg bij haar man, woonde nu drie jaar bij haar moeder. De kinderen draaiden om elkaar heen bij de schommels, ik vertelde over een kwaaltje waar ik op dat moment zichtbaar aan leed waardoor we over onze lichamen te spreken kwamen, waar blijkbaar veel over te zeggen viel. Het gesprek had iets weg van een kraamtijd, waarin je met volslagen vreemden in een ongekende intimiteit terechtkomt. Er overviel me een vreemd soort verdriet na dat gesprek. Wij gingen elkaar niet terugzien. De keren daarna dat ik onder de mensen was, in de speeltuin, in de trein, trok ik een windscherm op om wat in het wilde weg te swipen. Soms weet ik niet of ik altijd al zo bang was of dat ik het door dat scherm geworden ben. Bang is een groot woord. Bangig, iets wat niet uitreikt, aankijkt. Toen ze wegreed, had ik het gevoel dat ik haar al die jaren had gemist.
Drie keer had ik haar de buurt aangeraden, op een warme nazomerdag. Misschien had ik beter moeten weten, had ik moeten voorzien dat de meerderheid van die buurt zou gaan stemmen op een partij die haar helemaal niet als buurvrouw wil en bang is voor haar zalmkleurige hoofddoek en zoontje met ravenzwart haar.
Waakzaamheid was het woord dat ik vaak in duidingen en app-groepen zag terugkomen na de verkiezingsuitslag. Ik weet dat er nog heel veel kapot kan, maar in de nadagen van de verkiezingen had ik vooral het gevoel dat er eigenlijk al zoveel kapotis. Aan de grondwet zul je dat niet merken, maar meer aan een soort bindweefsel dat je niet met een advocaat kunt beschermen. Had ik de afgelopen jaren nog Ã¼berhaupt aan iemand de weg gevraagd. Aan wie en aan wie niet?
Toen iemand aan de bioloog vroeg of vogels ook verdwaalpalen hebben, het punt om naar terug te keren als je elkaar bent kwijtgeraakt, zei hij: ja, hun nest.