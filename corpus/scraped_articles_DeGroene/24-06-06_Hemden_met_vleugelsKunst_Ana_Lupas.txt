Hemden met vleugels Kunst Ana Lupas

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
6 juni 2024
De Roemeense kunstenaar Ana Lupas maakte shirts en jassen als verzetsdaden tegen de communistische dictatuur. De overzichtstentoonstelling in het Amsterdamse Stedelijk is ingetogen.
Terwijl demonstrantenanti-oorlogsleuzen roepen bij de Amerikaanse ambassade op het Amsterdamse Museumplein en de buitenmuren van het Stedelijk Museum daar tegenover tot nu toe opvallend wit blijven, is binnen in het museum een stil historisch protest te zien.On This Side of the River Elbeis de eerste overzichtstentoonstelling van de Roemeense kunstenaar Ana Lupas (1940), die samen met Kunstmuseum Liechtenstein werd gemaakt. Een ingetogen tentoonstelling, met eenvoudig textiel als meest gebruikte materiaal.
Er verscheen een fraaie catalogus bij, die broodnodige verdieping geeft. De titel komt van het oudste werk van Lupas in de tentoonstelling: een met losse draden geborduurd gaas van meer dan drie meter lang. De Elbe was de grensrivier tussen Oost en West. Tijdens het borduren komt de naald van de kunstenaar weliswaar aan de andere kant van het doek, maar slechts één kant is zichtbaar. In het filmpje dat in het museum wordt getoond, is weinig meer te zien dan de kunstenaar die door haar eigen tentoonstelling in het Stedelijk loopt. Historische achtergrondinformatie over de situatie in Roemenië tijdens Lupas' leven ontbreekt, afgezien van een paar losse opmerkingen over 'extreme schaarste' en de 'communistische dictatuur'. Terwijl die politieke situatie juist zo belangrijk was voor het werk dat Lupas maakte.
Ana Lupas werd geboren in 1940 in Cluj, de grote stad in het noordwesten van het land, waar ze nog altijd woont. Ze kwam uit een familie van Transsylvanische intelligentsia - beide grootvaders waren hoogleraar en politiek actief. Na het einde van de Tweede Wereldoorlog werd haar familie langdurig vervolgd, gemarteld en onteigend. In 1952 nam de communistische partij de villa van de familie in beslag - een villa die Lupas na 1990 weer in bezit kreeg en die sindsdien functioneert als haar atelier en opslag.
Ze studeerde aan de kunstacademie van Cluj, in het Stedelijk begint de tentoonstelling met een foto van de kunstenaar als negentienjarige aan de kunstacademie, terwijl ze, zo vermeldt het bijschrift, een naaktmodel schildert. Ze draagt een schilderschort dat eens wit was, haar haar is kort, haar voeten zijn bloot. Tijdens het communisme moest kunst de gewone man de optimistische toekomst tonen, experimenten en abstracte kunst waren verboden. Lupas kreeg dus klassiek academisch schilder- en tekenonderwijs.
Ze studeerde in 1962 cum laude af met als specialisatie textielkunst. Een van de eerste werken die ze maakte na haar afstuderen was een serie jassen die helaas niet in het Stedelijk hangt.Coat for Reaching the Heavenbestaat uit een lappendeken van verschillende felgekleurde stoffen: kwetsbare en warme texturen die suggereren toegang te geven tot een andere wereld.Coat for Reaching the Purgatory(blauw) enCoat for Reaching the Sun(geel) zijn meer ingetogen - het is dan ook maar de vraag hoe geliefd die bestemmingen zijn. In dezelfde tijd maakte Lupas ook een serie Prapori, banieren van donker hennep, gedrenkt in lijnolie. De doeken maakte ze als variant op de banieren die in de Roemeens-orthodoxe kerk gebruikt werden. Lupas gaf teken- en schilderles tot 1979, toen had ze genoeg van de politieke tegenwerking. Als textielkunstenaar kon ze redelijk onbezorgd haar gang gaan: het regime zag vanwege die associatie met folklore en vrouwenwerk haar kunst niet als een potentiele bedreiging, wel moest ze regelmatig kunstgrepen toepassen om in het Westen te kunnen exposeren. Naast haar werk als docent en kunstenaar was ze ook voorzitter van de kunstenaarsvereniging van Cluj. Ondanks de tegenwerking en beperkingen zette ze een nationaal netwerk van ateliers en symposia op voor jonge kunstenaars: Atelier 35.
Internationaal exposeerde Lupas voor het eerst bij de Biennale internationale de la tapisserie in Lausanne. Dat was dé plek waar Amerikaanse en (Oost-)Europese kunstenaars die met textiel werkten, mensen als Sheila Hicks (VS), Magdalena Abakanowicz (Polen) en Ritzi Jacobi (Roemenië), elkaar ondanks het IJzeren Gordijn vanaf 1961 ontmoetten en hun kunst aan elkaar toonden.
De tentoonstelling in het Stedelijkbegint wat bruusk, midden in het levenswerk van Lupas met zes jassen uit de serieCoats to Borrowuit januari 1989. Het zijn jassen van legergroene stof, opgebouwd uit kleinere lapjes en soms ook gekleurde details. Lupas maakte ze als verzetsdaad: ze leende ze uit aan de leden van Atelier 35 en die gaven ze door aan vrienden verspreid over het land. Iedere nieuwe drager werd gevraagd zijn of haar voornaam in de jas te naaien. Eén jas is inderdaad aan de binnenkant bedekt met kleurige lapjes met geborduurde namen in verschillende stijlen. Het doet denken aan de shirts, jassen en tassen met activistische buttons die jongeren in het Westen op dat moment aan de buitenkant van hun jassen droegen, en die op dit moment opnieuw opduiken. Lang hoefde het project niet te duren: in december 1989 kwam het regime ten val.
De jassen sluiten goed aan op de serieIdentity Shirtsuit 1969. Op donkere stukken stof is gekleurd draad met de naaimachine in chaotisch aandoende patronen op de doeken gestikt. Lupas werkt steeds in lange series, ze corrigeert, verandert, verschuift wat betreft materiaal en betekenis. Bij de tweede serie shirts uit hetzelfde jaar lijken de stoffen meer op het patroon van opgevouwen hemden. Naast stiksels en draden liet Lupas ook zweet en bloedvlekken achter op de hemden. De serie van zeven - vaal, breekbaar, bruinig - ademt benauwdheid en stank vanwege een gebrek aan ventilatiekanalen. Bij de derde serie uit 1970 krijgen de hemden een religieuze betekenis. Niet als lijkwade van Veronica, maar dankzij een installatie met kaarsen ervoor. Twee hemden zijn zelfs voorzien van vleugels, als 'cherubijn' en 'serafijn' lijken ze de mens die ze zouden moeten omhullen, op te willen tillen. Ontroerend zijn de shirts van de 'laatste generatie', die de kunstenaar in kleine bakken heeft gelegd en die, zo is te zien op een video, gewiegd kunnen worden - als baby lijken we allemaal gelijk. Jammer dat dat wiegen niet in de tentoonstelling gebeurt.
Terwijl de shirts en jassen draagbare, individuele verzetsdaden vormden, functioneertHumid Installationin een collectief. Het is een van de grote projecten waaraan Lupas langere tijd en in meerdere periodes werkte, en waarbij de deelname van de lokale bevolking essentieel was. Projecten ook waarvan weinig beeldmateriaal is, maar de paar uitvergrote kleurenfoto's maken veel goed.Humid Installationbestond uit lange waslijnen waaraan lange natte doeken te drogen hingen, zo veel mogelijk regelmatig gedrapeerd. Al in 1966 maakte Lupas een eerste versie, in Cluj, vier jaar later voerde ze het uit met hulp van zo'n honderd vrouwelijke vrijwilligers op het platteland.'Almost artless'noemt curator Christian Rattemeyer het werk in zijn essay in de catalogus. Dat was ook de bedoeling:'gestes... d'une certaine tradition consacrée depuis des milénaires',gebaren die de mensheid al eeuwen maakt, transformeerde ze naar eigen zeggen dankzij het kunstwerk tot een esthetisch gebaar.
Terwijl Marinus Boezem in 1969 een frisse wind door het Stedelijk liet waaien door beddengoed uit de ramen te hangen, had Lupas in Roemenië een diepere bedoeling met het werk. Het bleken van de lakens was een verdwijnende traditie, en het vasthouden aan die traditie was een subtiel verzet tegen de collectivisatie van de landbouw door het regime. In 1991 herhaalde Lupas het werk in een andere omgeving: alsMonument of Clothzette ze het op een centraal plein in Boekarest, ter nagedachtenis aan de protesten en revolutie van de voorgaande twee jaren. De witte lakens waren nu zwart van bitumen.
Het tweede grote project,dat de laatste zalen van de tentoonstelling in het Stedelijk beslaat, wasThe Solemn Process.De kransen die boeren traditioneel maakten van stro en andere gewassen om de overvloed te vieren die volgt na het oogstwerk, transformeerde Lupas tot een collectief beeldhouwproject. Lupas en haar medewerkers ontwierpen nieuwe vormen, van anderhalf tot acht meter hoogte en drie meter in diameter. De titel 'solemn process' verwijst naar de 'plechtige' kringloop van leven, transformatie en dood.
Vanaf 1960 tot 1976 maakte ze met de dorpelingen kransen - de ontwerptekeningen hangen in de tentoonstelling. Tekeningen van zwarte pen, eenvoudig, functioneel van de onderliggende structuren die de kransen moesten dragen. Ook liet ze de medewerkers de kransen in de velden uitstallen. De meeste foto's die ervan gemaakt zijn, hangen in een mozaïek in kleine afdrukken aan een muur. Ervoor liggen de resultaten van de tweede fase waarin ze aan het project werkte, tussen 1980 en 1985. Toen probeerde ze de oorspronkelijke kransen opnieuw te gebruiken of op te knappen. Er heerste hongersnood, de boeren waren gedeporteerd naar de betonblokken in de steden. Daarom besloot ze de kransen in metalen vormen te vatten. Bij de presentatie ervan, eerst in Innsbruck, sinds 2022 in de vaste collectie van Tate Modern in Londen, hing ze de foto's erachter, afgedrukt in sepiatinten. Sepia heeft de zweem van nostalgie, van een voor altijd onbereikbaar verleden, en dat is ook de indruk die dit werk in het museum maakt.
In de catalogus plaatst curator RattemeyerThe Solemn Processin de traditie van de Franse Annalen. Demicro-histoiresdie de boeren tijdens hun oogstrituelen vierden, kwamen dankzij de kunst van Lupas binnen bereik van de hogere klassen. Ook de Russische filosoof en criticus Michail Bachtin richtte in 1965 met zijn studie naar Rabelais zijn aandacht op de volkscultuur van de Middeleeuwen. Rattemeyer ziet in het werk van Lupas iets soortgelijks gebeuren.
Als eerste grote overzicht is de tentoonstelling in het Stedelijk wat mager, historische context en bijvoorbeeld werk van tijdgenoten had de kunst van Lupas toegankelijker kunnen maken. Ook het politieke en sociale engagement, op dit moment op allerlei niveaus zo actueel, had meer aandacht mogen krijgen. Lupas demonstreerde in een land waarin weinig of niets mocht, in een tijd zonder sociale media, en zonder grote internationale verontwaardiging. Haar jassenproject uit 1989 bedoelde ze als 'sociale therapie' om op een respectvolle manier sociale relaties te herstellen. En dat is nog steeds, hier en nu, een prima idee.
linkerpagina: Lupas voor de studie van een naaktmodel, 1959