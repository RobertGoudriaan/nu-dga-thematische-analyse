Behapbaar leed

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
1 februari 2024
Vader, moeder, kind, huis, katten, tuin,boeken, hockey. Frida Wolf heeft een gelukkige jeugd. Maar dan wel in de schaduw van de Koepelgevangenis in Haarlem, waar zij 's nachts de gevangenen met hun bestek tegen de tralies hoort tikken.
In haar debuutromanDe buitengewoon geslaagde opvoeding van Frida Wolfzet Maria Kager een familie neer die je onmiddellijk voor zich inneemt. Vader Timofey Wolf, de gevangenisdirecteur, is een onvervalste zonderling die zich iedere avond in slaap drinkt, vergeet hoe oud zijn dochter precies is, de hele dag roept 'wat een malaise', 'wat een malheur', 'wat een doffe ellende', en meer sympathie voor zijn gevangenen heeft dan voor zijn collega's. Moeder Connie is kinderpsycholoog, is altijd aan het werk of op een congres ('de bloemetjes buitenzetten met de freudianen') en gaat bovendien plotseling dood. 'Beestachtig gecrepeerd', zoals de jongens op school zeggen.
Frida en haar vader, daar gaat het om. Hij probeert haar iets bij te brengen over leven en literatuur - 'Je zou er niks van krijgen, kind, als je eens een boek zou openslaan' - en zij neemt zonder ook maar een seconde te aarzelen de zorg voor haar vader op zich na de dood van haar moeder. Ze kookt voor hem uit een kookboek met de hartverscheurende titelMeisje kun je koken?en ze mag geen vriendjes hebben.
Frida is een fantastisch personage. Koeltjes beschouwt ze de doffe ellende, haar gekke vader, eerste liefdes, eerste baantjes. Ze is een echte verteller: ze is er altijd, maar ze is niet altijd aanwezig. Als we door haar ogen naar de wereld kijken zien we de wereld en niet alleen haar. En toch komt zij gaandeweg tevoorschijn: soeverein, fantasierijk, perfectionistisch. En nooit ongelukkig, nooit zo dat de situatie haar verlamt.
Man hands on misery to man,citeert vader Wolf uit dat gedicht van Philip Larkin over het leed dat ouders hun kinderen onvermijdelijk aandoen. Ja,they fuck you up,je ouders, maar is het niet ook zo dat de bekendemiserydie je van je familie krijgt de beteremiseryis? Het behapbare leed, de lichaamseigen malaise?
Vader Wolf mag dan wel Larkin citeren, in het leven van de Wolfs is familie niet iets om te bevragen maar om te ondergaan. Wie anders ben je dan een kind van je ouders, een broer van je zus? Familie is tot wie je veroordeeld bent. En de familie Wolf bestaat uit gewone, gezellige, gemankeerde mensen, die hun kinderen in een mandje mee naar de kroeg nemen, die binnen roken, en die hun bonte verzameling neuroses niet zien als iets om op te lossen. Tante heeft een 'kreukel in haar geest', Timofey is 'een arme weduwnaar', zijn moeder is een 'halvegare', háár vader was 'een echte tiran' en zijn vrouw 'haar hele leven zenuwachtig'. Zo zijn wij nou eenmaal.
Onze natuur, dat waarvoor wij bestemd zijn, is een terugkerend thema in deze roman. Aan de ene kant, als een poes een ekster opeet: 'Het is zijn aard. De natuur is wreed.' Maar geldt dat ook voor de schoolgenoot van Frida die zijn vriendin vermoordde? Dat het onnatuurlijk is dat we sommige mensen opsluiten en anderen niet, is zeker. Timofey Wolf kan met het stof van de gevangenis nog in zijn kraag gewoon de hekken door naar zijn eigen huis; de gevangenen kunnen dat niet. En de gevangenisstraf maakt mensen vaak juist crimineler van aard dan ze waren, je kunt de gedetineerde wel uit de gevangenis halen, maar de gevangenis nooit meer uit de gedetineerde. Hoe kun je dan ooit nog hard maken dat er zoiets bestaat als een van nature crimineel iemand?
Onder alles in deze roman sluimert dat besef van de absurditeit van de gevangenis, die dunne wand die de gevangenis van het huis van de Wolfs scheidt. Zijn de Wolfs dan wél vrij? De vraag stellen is 'm beantwoorden.
De buitengewoon geslaagde opvoeding van Frida Wolfis slim zonder pretentieus te zijn, vertederend zonder sentimenteel te worden. Grappig qua taal, maar ook wat de tastbare details betreft. Maria Kager roept twee personages in het leven die je meteen als mensen herkent en die je toch steeds verrassen.
Waarom ze dan toch denkt te moeten experimenteren met de vertelvorm? Er is een hoofdstuk in de tweede persoon, een hoofdstuk in de tegenwoordige tijd en dan weer de verleden tijd, en een hoofdstuk dat eigenlijk twee hoofdstukken is, waarvan één in lange voetnoten. Je zou het speelsheid kunnen noemen, een etaleren van de talenten die ze in huis heeft, maar het komt weifelend over, als een probeersel. En dan sluit ze de roman ook nog af met het besluit van Frida om schrijver te worden en het verhaal van haar jeugd op te schrijven. Daarbij begint ze meteen te twijfelen aan dat eerste fijne detail, het tikken tegen de tralies. Weg verhaal, ineens is dit een roman over het schrijven van een roman.
De ontwapenende geestigheid van Kagers taalgebruik had zonder twijfel op zichzelf kunnen staan. Het beste schrijft zij in de derde persoon, in de verleden tijd, en voetnootloos. Het midden van de roman, waarin Frida met opgeheven hoofd haar puberjaren doormarcheert, is daardoor inderdaad buitengewoon geslaagd.
De familie Wolf bestaat uit gezellige, gemankeerde mensen
Roeltje van de Sande Bakhuijzen | Maria Kager hóeft helemaal niet te experimenteren met de vertelvorm MARIA KAGER De buitengewoon geslaagde opvoeding van Frida Wolf De Arbeiderspers, 328 blz.