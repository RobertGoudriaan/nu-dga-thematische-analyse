De onzichtbare bank Onderzoek Witwassen met bitcoins

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
7 december 2023
Cryptovaluta zijn aantrekkelijk voor criminele zaken als witwassen, belastingontduiking, gijzelsoftware en drugs- en mensenhandel. Criminelen hoeven zichzelf en hun geldkoffers niet meer te verstoppen. Denken ze.
Ping, ping.'Bitcoin payments get 15 % off!' De reclameboodschap van een Amsterdamse drugsverkoper vindt via WhatsApp een weg naar zijn klantenkring. Deze dealer levert kleine hoeveelheden drugs aan festivalgangers en thuisgebruikers. Contant geld is in zijn wereld de gangbare manier van betalen, maar de handelaar hoopt daar verandering in te brengen. Hij prefereert virtuele munten en is bereid een deel van zijn omzet op te offeren om die te verkrijgen.
Dat komt goed uit, want laten we net in de markt zijn voor een uppertje - mits betaald met bitcoin. Al een kwartier na het opgeven van onze bestelling verschijnt een loopjongen in het trappenhuis. Met zijn gouden ketting, strakke baardlijn en rechthoekige zonnebril staat de koerier er goed verzorgd bij. In een oogwenk haalt hij de bestelde handelswaar uit zijn buiktasje: twee pilletjes xtc, een gram speed en een gram mdma-poeder. Van afstand stuurt zijn baas de code van een digitale portemonnee op.
Bitcoinbetalingen zijn voor hem geen uitzonderingen, vertelt hij. 'Je hebt van die dagen dat bijna iedereen met bitcoin betaalt', zegt hij. 'Op andere dagen amper.' Via een app betalen we 0,0013 bitcoin, op dat moment zo'n 38 euro. Twee minuten nadat hij de drugs heeft overhandigd, verdwijnt hij weer. De digitale transactie is nog niet eens verwerkt. 'Bro, ik geloof je. Ik krijg die bevestiging niet, ik ga ervan uit dat het goed gaat.'
Vrees niet:De Groene Amsterdammeris niet betrokken geraakt bij de drugshandel vanwege een hang naar stimulerende effecten. We kopen xtc en mdma omdat we samen met radioprogrammaArgosonderzoek doen naar witwassen via cryptovaluta zoals bitcoin. Door het digitale geld te volgen dat we overmaken naar de dealer, hopen we inzicht te krijgen in de methodes van de Amsterdamse loopjongen en zijn vakbroeders. Nu de bitcoins zijn overgemaakt in het trappenhuis, kan het spoorzoeken beginnen.
Witwassen van drugswinsten via cryptovaluta is een relatief nieuw fenomeen. Tussen de vier en zeven procent van de transacties van grote drugscriminelen loopt via digitale munten, schat politieman Robin de Jager van de Dienst Landelijke Recherche. Die kennis baseert hij op de gigantische hoeveelheid versleutelde criminele berichtjes die de politie de afgelopen jaren wist te onderscheppen. Opsporingsdiensten hebben recent meerdere versleutelde telefoonnetwerken weten te kraken, waardoor De Jager een goed beeld heeft van de gespreksonderwerpen in het illegale circuit.
Andere methodes om geld te verplaatsen zijn volgens hem vooralsnog populairder: fysieke geldhandel bijvoorbeeld. Of het rommelen met internationale handelsstromen in bijvoorbeeld uien of aardappelen, betaald met contant geld.
Maar de verwachting is dat het gebruik van bitcoin en andere cryptovaluta door drugsdealers de komende jaren zal toenemen. 'Witwassen met cryptovaluta is vele malen groter dan wij denken', zegt Peter Engering. Samen met Leon Kort is hij oprichter van Compliance Champs, dat banken, vermogensbeheerders en cryptodienstverleners voorziet van advies over het toezicht op digitale munten.
Ook het Openbaar Ministerie (OM) herkent de trend. In een publicatie over criminele geldstromen noteerde de overheidsinstantie in april dat criminelen de relatieve anonimiteit en de verplaatsbaarheid van munten als bitcoin weten te waarderen. 'Het maakt cryptovaluta aantrekkelijk voor allerlei vormen van criminaliteit, zoals witwassen, belastingontduiking, gijzelsoftware en fraude. Maar ook bij drugs- en mensenhandel komen we het gebruik van cryptovaluta steeds vaker tegen.' In de afgelopen drie jaar nam het OM in totaal voor 60,3 miljoen euro aan cryptovaluta in beslag.
Wereldwijd ontvingen criminelen als online oprichters en makers van gijzelsoftware in 2022 20,6 miljard dollar (18,8 miljard euro) in cryptovaluta, berekende blockchain-analysebedrijf Chainalysis. In de blockchain is elke cryptotransactie voor iedereen inzichtelijk, niet duidelijk is alleen welke persoon van vlees en bloed schuilgaat achter het rijtje getallen dat een cryptorekening aanduidt. Drugswinsten vallen nog buiten de rekensom van Chainalysis.
De belofte van anonimiteit maakt cryptovaluta interessant voor criminelen, maar er is nog een reden waarom drugshandelaren kiezen voor een virtuele munt: het scheelt ruimte. Op dit moment verstoppen geldkoeriers nog sporttassen vol euro's in geheime compartimenten van hun auto, om de winsten vervolgens fysiek weg te brengen naar criminele geldhandelaren of verre buitenlanden. Deze vormen van geldverplaatsing gaan gepaard met kosten en een hoge pakkans.
Van al dat logistieke gedoe zijn dealers verlost als klanten hun pillen in bitcoin afrekenen. Ook hogerop in de drugsketen zijn cryptovaluta praktisch: in plaats van koffers vol cash richting Zuid-Amerika te dirigeren, volstaat een usb-stick met een toegangscode tot een zogehetenwallet,een digitale portefeuille. Zo gek is het dus niet dat de Amsterdamse dealer een fikse korting aanbiedt op digitale deals.
Met één gulzige bewegingslokt de bitcoin-atm het bankbiljet van vijftig euro op. Het apparaatje in het winkelpand van de Utrechtse goudhandelaar Goudwaard doet denken aan een regulier pinautomaat, maar er zijn een paar afwijkingen. Zo is de machine met touchscreen iets kleiner dan een gewone geldautomaat. En nog een cruciaal verschil: deze geldmond spuugt geen eurobiljetten uit, maar neemt ze in.
Bij de bitcoin-atm in Goudwaard zetten we de eerste stap voor onze aankoop van verdovende middelen, nog voorafgaand aan de ontmoeting met de loopjongen in het Amsterdamse trappenhuis. Want om bitcoins te kunnen uitgeven, moeten we ze eerst aanschaffen. Dat kan online, maar net zo goed fysiek, bij een bitcoinautomaat.
Verspreid over Nederland staan 35 bitcoin-atm's van het bedrijf ByeleX, de enige partij die erin is geslaagd een registratie bij De Nederlandsche Bank (dnb) te krijgen. Klanten van het bedrijf kunnen coupures van bijvoorbeeld tweeof vijfhonderd euro omzetten in bitcoin. Wij houden het bij een enkel briefje van vijftig euro.
De wisseltransactie gaat opvallend snel. Om het apparaat te gebruiken downloaden we ter plekke de app Byecoin, onderdeel van ByeleX. Het softwareprogramma verzoekt ons naam en adres plus foto's van een rijbewijs en onszelf te delen. We beantwoorden meerkeuzevragen over de herkomst van ons contante geld: spaargeld, claimen we. Als we de goudhandel vijf minutjes later uitstappen, bevindt zich welgeteld 0,001339 btc in onze digitale portemonnee. Van onze vijftig euro zijn we 13,66 euro kwijt aan commissie, de rest is omgezet in bitcoin.
De bitcoin-atm's van ByeleX vormen een witwasrisico, zegt Peter Engering van Compliance Champs. Hij doelt niet op het gebruik van de omgekeerde pinautomaten door bitcoinliefhebbers of journalisten, maar op de mogelijkheden die de apparaten bieden aan drugsdealers. Via de bitcoin-atm kunnen loopjongens hun in trappenhuizen bij elkaar gedealde dagomzet digitaal aan de baas overhandigen. Ook als hun klanten contant betalen.
'Ik ben er honderd procent zeker van dat criminelen bitcoin-atm's gebruiken', zegt Engering. Voor gewone klanten is er weinig reden hun contante geld bij een omgekeerde pinautomaat om te zetten in cryptovaluta, zegt hij. De commissie die ByeleX rekent is veel hoger dan de kosten bij de online aanschaf van bitcoin.
Er zit wel een limiet op het potentieel wit te wassen bedrag via een apparaat van ByeleX. Meer dan 2500 gestorte euro's per vier weken accepteert het bedrijf niet. Maar daar kent Engering een uitweg voor: kwaadwillenden kunnen hun contanten opdelen in kleinere bedragen en meerdere accounts gebruiken, legt hij uit.
Herman Vissia denkt dat het wel meevalt met het criminele gebruik van de machines. 'De kans op witwassen is tegenwoordig minimaal', zegt hij in zijn kantoor in het Brabantse Oud Gastel. De softwareontwikkelaar en bitcoin-aficionado is de ondernemer achter het bedrijf Byelorussian Experts (afgekort ByeleX), dat hij in de jaren negentig oprichtte vanuit zijn fascinatie voor het Oost-Europese land Belarus, voorheen Wit-Rusland. Destijds nam hij werkloos geraakte bollebozen uit de voormalige Sovjet-Unie in dienst. Sindsdien programmeren IT'ers vanuit dat land software voor zijn bedrijf. De omgekeerde pinautomaten zijn voor de ondernemer niet meer dan een zijproject.
Vissia hoopt op termijn geld aan de bitcoin-atm's te verdienen, maar bestiert ze vooral uit ideologische motieven. De manier waarop banken hun klanten in de gaten houden associeert de ondernemer met de wijze waarop de Sovjet-Unie zijn onderdanen volgde. 'Ik vind: jouw geld is jouw geld. Het is niet van een derde partij', zegt hij. Via zijn automaten kunnen gelijkdenkenden direct cryptovaluta kopen, zonder tussenkomst van een bank. Wat klanten vervolgens met de bitcoins doen, beschouwt hij als privékwestie, waar hij überhaupt geen toezicht op kan houden. 'Al maak je het over naar al-Qaeda.'
Vissia's visie houdt niet in dat hij zijn klanten helemaal niet monitort. Via de door hem ontwikkelde app Byecoin houdt hij bij wie zijn bitcoin-atm's gebruikt. Als hij een dwingend verzoek van het OM ontvangt, deelt hij zijn klantgegevens met de opsporingsdiensten. Verder beknot het maximum van 2500 euro per vier weken witwassers nogal in hun mogelijkheden.
Daarnaast zijn er extra checks, bijvoorbeeld als iemand coupures van tweehonderd of vijfhonderd euro aan een machine voert. 'En als je een paar maanden lang het maximaal toegestane bedrag in de machine stopt, krijg je van ons evengoed een mail met vragen', zegt Vissia.
Zijn eerste bitcoinautomaat zette de ondernemer neer in 2014. Regels waren er toen nog nauwelijks. Op het zakelijk hoogtepunt in 2020 verkocht hij voor 5,6 miljoen euro aan bitcoins. Vanaf dat moment begon toezichthouder dnb te eisen dat Vissia en zijn toenmalige concurrenten de klanten aan hun omgekeerde pinautomaat leerden kennen. Vervolgens ontwikkelde de ondernemer de app, die van gebruikers een selfie en rijbewijs eist.
De regulering van de cryptosector door dnb had vanaf 2020 grote gevolgen. Concurrenten van Vissia als Shitcoins Club verdwenen uit Nederland, omdat het hen niet lukte een registratie van de toezichthouder te bemachtigen. Het marktaandeel van de verdwenen partijen kwam opvallend genoeg niet bij de kersverse monopolist terecht. Naar eigen zeggen raakte hij met name de principiële bitcoinliefhebbers in zijn klantenkring kwijt. Hun anonimiteit zou met de nieuwe regels niet langer gegarandeerd zijn. 'De diensten zijn gehalveerd, de kosten verdubbeld', zegt Vissia.
Waarom betalen klanten eigenlijk de hoge commissie bij zijn atm's, terwijl ze hun bitcoins veel goedkoper via een cryptobeurs kunnen aanschaffen? 'Mensen vertrouwen het niet als ze geld naar een online beurs moeten overmaken', reageert Vissia, 'en echte bitcoiners willen niet bekend raken. Daarom kochten zij hun bitcoins via de automaat.'
Voor drugsdealers en criminelen zijn de automaten van ByeleX tegenwoordig niet meer interessant, zegt Vissia. Ze moeten nu immers een foto van hun ID-bewijs en een selfie opsturen. Terwijl er nog steeds omgekeerde pinautomaten zijn waar ze volledig anoniem hun contante geld in bitcoins kunnen omzetten. Alleen staan die machines niet in Nederland.
In andere EU-landen zijn de toezichthoudende instanties namelijk veel soepeler. Shitcoins Club opereert tegenwoordig vanuit twaalf Europese landen. In Polen is het bijvoorbeeld mogelijk om vijftienduizend euro per dag in een automaat te stoppen, zonder enige vorm van controle.
Die anonimiteit trekt klanten vanuit het hele continent, blijkt uit een Telegram-groep van Shitcoins Club met ruim negenhonderd leden. 'Waar kan ik automaten vinden zonder Know Your Customer-controle?' vraagt een nieuw lid met het pseudoniem James Bond. 'Ik kan overal naartoe reizen in Europa.' Polen, Roemenië, Bulgarije en Bosnië, luidt het antwoord. En voor wie bitcoins juist wil wisselen voor euro's is Kroatië de bestemming, blijkt uit de online communicatie. Dat laatste is zo populair dat de gebruikers van de Telegram-groep het bedrijf geregeld smeken om de automaten opnieuw te vullen met cash.
Terug naar het trappenhuiswaar we bitcoins overmaken in het bijzijn van de loopjongen met de strakke baardlijn. We willen die digitale muntjes volgen om te zien hoe het witwassen van cryptovaluta in de praktijk werkt. En het mooie van bitcoin: dat proces is uitstekend te volgen. Voor iedereen.
Transacties met bitcoins worden vastgelegd op de zogeheten blockchain, een soort allesomvattend orderboek waar te volgen is welke bitcoin wanneer van eigenaar wisselt. Direct nadat we het geld naar de dealer sturen, kan iedereen dus zien dat er vanuit portemonnee X om 19.40 uur een bedrag van 0,0013 bitcoin is overgemaakt naar portemonnee Y. Alleen wie achter portemonnee X en Y zitten is niet bekend. Experts omschrijven bitcoin daarom ook wel als pseudo-anoniem.
Want wie eenmaal weet wie er achter een portemonnee zit, kan met de juiste software alle geldstromen van die persoon volgen. Arthur van Lier, actief in de cryptosector, beschikt bijvoorbeeld over die software. Vanaf de veertiende etage van een Rotterdamse torenflat met een uitzicht dat strekt tot Den Haag, wil de cryptodeskundige ons helpen om het spoor van de uitgegeven bitcoins te volgen.
Van Lier gebruikt daarvoor software van Chainalysis, een datasysteem boordevol informatie over bitcointransacties. Met een paar toetsaanslagen tovert hij onze transactie boven water. 'Kijk, hier kan ik zien dat jullie de bitcoins hebben aangeschaft bij een bitcoinpinautomaat. Klopt dat?' Van Lier wijst naar een bolletje op het scherm. Door de gegevens die Chainalysis bij cryptowisselkantoren en opsporingsdiensten ophaalt, kan Van Lier in het systeem zien dat het bolletje gelinkt is aan een bitcoin-atm.
'En ik kan dus ook zien waar jullie geld naartoe is gegaan.' Hij wijst naar een ander bolletje, waar in grote letters 'Wasabi Wallet' bij staat. De eigenaar is het bedrijf zkSNACKs Limited, gevestigd in Gibraltar, met een curieuze bedrijfsslogan: 'Oneerlijk privé'. Is dit bedrijf dan de grote baas, de drugsdealer die achter de schermen bakken drugsgeld binnensleept?
Zo makkelijk is het opsporen van drugsgeld niet, legt Van Lier uit. De Wasabi Wallet van zkSNACKs is een soort mixer, gebruikt door liefhebbers van anonimiteit die de herkomst van hun bitcoins willen verhullen. Zie het als een enorm houten vat, tot de nok gevuld met digitaal geld. Allerlei mensen stoppen er hun muntjes in en krijgen op een andere rekening hetzelfde bedrag terug - maar niet met exact dezelfde muntjes.
Wie dus het spoor van een specifieke munt via de blockchain volgt, raakt in de mixer de weg kwijt. Dat muntje is immers bij een willekeurige andere eigenaar terechtgekomen.
Zo'n mixer is ideaal voor criminelen die niet zitten te wachten op wakkere politieagenten die hun financiële gangen napluizen. Opsporingsdiensten als de Nederlandse Financial Intelligence Unit (fiu) beschouwen het gebruik van een mixer per definitie als zeer verdacht. 'De software is bedoeld om de herkomst van gelden te verbergen, dat is per definitie een kans voor criminelen', zegt Peter Engering.
Niet voor niets halen opsporingsdiensten met regelmaat mixers offline. In 2019 nam de Fiod servers van Bestmixer in beslag, vanwege een verdenking van witwassen. Dat kon omdat die servers fysiek in Nederland stonden. En vorig jaar augustus arresteerde de Fiod in Amsterdam de 29-jarige Rus Alexej P., die met twee medeverdachten achter mixer Tornado Cash zou zitten. Via een door hem ontworpen blender zou meer dan een miljard dollar aan cryptovaluta zijn witgewassen, waaronder 455 miljoen dollar gestolen door cybercriminelen in dienst van Noord-Korea.
P. ontkent verantwoordelijkheid. Naar eigen zeggen is hij slechts de ontwikkelaar van de software, die zelfstandig zou opereren. Achterliggende vraag van zijn rechtszaak is of de maker van een softwareprogramma verantwoordelijk is voor het gebruik door anderen. 'Er kunnen ook principiële redenen achter het gebruik van een mixer schuilen', benadrukt Engering. Hij wijst op de vermogende Rus Vitalik Boeterin, zelf afkomstig uit de cryptowereld, die via Tornado Cash geld doneerde aan Oekraïne. Hij gebruikte een mixer om te voorkomen dat de Russische machthebbers zijn donatie op het spoor zouden komen.
Door toedoen vanP.'s vakgenoten bij het Gibraltarese bedrijf achter Wasabi Wallet speelt de volgende stap in het spoor van onze bitcoin zich buiten ons zicht af. Nu de drugswinst is gedigitaliseerd en verhuld, zal de drugsdealer de volgende stap willen zetten: het uitgeven van zijn verdiende geld. Om pakweg een Mercedes of een nieuwe iPhone te kunnen aanschaffen, is het zaak de bitcoins weer om te zetten in bruikbaar geld. Spullen kopen met cryptovaluta kan in theorie ook, maar blijft in de meeste winkels toch lastig.
Dat omzetten van cryptovaluta in euro's kan via een cryptobeurs als Binance of Coinbase, waarbij iets vergelijkbaars speelt als bij de bitcoin-atm's van Herman Vissia. Toezichthouder dnb eist ook van deze partijen dat ze hun klanten kennen, met als gevolg dat de markt van aanbieders flink uitdunt. Afgelopen zomer maakte Binance, de grootste cryptobeurs ter wereld, bekend zich uit Nederland terug te trekken. Het op de Kaaimaneilanden gevestigde bedrijf kreeg geen registratie van De Nederlandsche Bank.
Eerder kreeg Binance, net als concurrent Coinbase, van De Nederlandsche Bank al een boete van 3,3 miljoen euro. 'Het is duidelijk dat Binance zijn klanten niet goed genoeg kent', zegt Engering, met een verwijzing naar de schikking van liefst vier miljard dollar die het cryptoplatform recent trof in de Verenigde Staten. Engering verwacht dat in navolging van Binance meer partijen Nederland zullen verlaten, met een consolidatie bij één of enkele cryptobeurzen tot gevolg.
Een andere wijze om illegaal verdiend geld uit te geven, is de aanschaf van oplaadbare bitcoinpassen en cadeaukaarten, horen we van het Openbaar Ministerie. Bij een inval komt de politie nog weleens stapels van dergelijke cadeaukaarten tegen, legt een woordvoerder uit. Anders dan bij beurzen als Binance of Coinbase hoeven kopers van zulke passen zich nergens te registreren. Zo is het mogelijk om geheel anoniem voor duizenden euro's aan tegoedbonnen te kopen bij Nederlandse winkelketens en webshops.
We kruipen in het hoofd van de drugsdealer die onze bitcoin aannam. Wat hij - of zijn baas - met zijn virtuele geld heeft gedaan, weten we niet, maar een anonieme cadeaukaart lijkt een goede optie. Aan welke producten zou de handelaar in verdovende middelen via deze route zijn drugswinst kunnen uitgeven?
Op de website van een Amsterdamse start-up die bitcoinbetalingen mainstream wil maken, vinden we een breed scala aan mogelijkheden. We scrollen langs de logo's van bedrijven als Ikea, Bol.com, Airbnb en de Bijenkorf: al hun cadeaukaarten kunnen we via deze website opladen met bitcoins. Vanwege het beperkte budget - we hebben nog eens vijftig euro in een Bitcoin-atm gestopt - kiezen we voor Thuisbezorgd. We geven een anoniem e-mailadres op, normaliter in gebruik voor de communicatie met wantrouwige bronnen. Zonder onze naam te hoeven invullen ontvangen we de digitale kaart.
Een paar muisklikken later zitten we aan de pizza margherita met een Italiaans biertje, geheel anoniem aangeschaft dankzij bitcoin.