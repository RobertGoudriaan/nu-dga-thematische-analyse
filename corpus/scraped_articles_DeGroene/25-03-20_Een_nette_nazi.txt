Een nette nazi

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
20 maart 2025
De ongelukkige liefde van de Führervan Jean-Noël Orengo is een fascinerend literair verslag van de zelfgecreëerde metamorfose van Hitlers oorlogsminister Albert Speer.
Precies één minuut na middernacht,op 1 oktober 1966, wandelt Albert Speer, de lieveling van Adolf Hitler, voormalig rijksarchitect en minister van Bewapening en Oorlogsproductie onder het naziregime, de Spandau-gevangenis in WestBerlijn uit. Hij wordt opgewacht door een menigte journalisten, terwijl de omliggende straten zijn volgestroomd met een nieuwsgierig publiek. Precies twintig jaar heeft Speer gevangengezeten en in die jaren is hij geleidelijk uitgegroeid tot een fenomeen, als deanständige,nette, gewetensvolle nazi in het hart van een barbaars bewind.
De basis voor dat positieve beeld had Speer zelf gelegd tijdens het Neurenberg-tribunaal. Hij had zich daar gedragen als een gentleman, verzorgd, keurig en beheerst, maar belangrijker was dat hij als enige van de nazileiders bereid was geweest de volledige verantwoordelijkheid voor de misdrijven van het regime op zich te nemen. Die schuld, zo verklaarde hij, erkende hij als hoge ambtsdrager volledig, zij het nietpersoonlijk. Persoonlijk had hij van die misdaden, in het bijzonder de jodenvervolging, geen weet gehad, maar als minister had hij dat alles welmoetenweten. Deze weloverwogen - en strategische - schuldbekentenis was zonder twijfel de belangrijkste reden om hem niet, zoals andere nazileiders, de doodstraf op te leggen.
Het beeld van de tot inkeer gekomen technocraat, verblind door Hitlers retoriek en grootse architectonische vergezichten en tegelijk onwetend van de gruwelijke massamoorden, had zich al vóór het einde van de oorlog in Speers scherpe geest gevormd; tijdens zijn gevangenschap zou hij het tot in details uitwerken en cultiveren. Deze herschepping van zijn levensverhaal resulteerde enkele jaren na zijn vrijlating in de publicatie vanHerinneringen(1969), in samenwerking met de gerenommeerde journalist en historicus Joachim Fest, waarna hij uitgroeide tot de waarachtige kroongetuige van het nationaal-socialisme, een beroemdheid en veelgevraagde televisiegast in binnen- en buitenland, gerespecteerd en veelvuldig geconsulteerd, zelfs door belangrijke woordvoerders van de joodse slachtoffers, zoals Elie Wiesel en Simon Wiesenthal.
In zijn boeken en interviews creëerde Speer niet alleen een indringend beeld van Hitlers 'binnenwereld', de kleine kring van intimi en nazileiders, maar herschiep hij bovenal het beeld van zijn eigen rol en optreden als Hitlers architect en artistieke sparringpartner, als choreograaf van de nazi-partijdagen in Neurenberg en als minister van Oorlog, verantwoordelijk voor massale slavenarbeid en sterfte in de wapenindustrie. Het is deze zelfgecreëerde metamorfose die het onderwerp vormt vanDe ongelukkige liefde van de Führervan de Franse schrijver Jean-Noël Orengo.
In dit fascinerende literaire verslag, door de uitgever ten onrechte aangekondigd als 'roman', wordt de persoonsverwisseling, maar ook de mythische aantrekkingskracht daarvan, stukje bij beetje ontrafeld, in de vorm van wat Orengo zelf 'contrafictie' noemt. Het is het vijfde boek van Orengo, dat op de shortlist kwam van de Prix Goncourt en ook zijn internationale doorbraak betekende. Oorspronkelijk had hij een biografie willen schrijven, maar geleidelijk kwam hij tot de ontdekking dat Speer met zijn geraffineerde 'politieke autofictie' een onneembare muur had opgeworpen. Historici, onder wie zijn biografe Gitta Sereny, hadden al lang aangetoond dat zijn geschriften niets anders zijn dan een vaardig geweven web van leugens, maar toch werken die vervalste beelden tot de dag van vandaag door in de literatuur, de film en populaire voorstellingen.
'In de oorlog om het narratief en in de symbolenstrijd is Speer iedereen altijd een stap voor', aldus Orengo. Historici en journalisten kunnen schrijven wat ze willen - zo staat vast dat Speer persoonlijk veel geweten moet hebben van de nazistische massamoorden - maar door de zinsbegoochelende, suggestieve nabijheid van de Führer, symbool van het ultieme kwaad, in het hart van zijn opgetekende herinneringen, blijkt zijn versie van de geschiedenis een blijvende en doorslaggevende aantrekkingskracht uit te oefenen. Een nieuwe biografie zou daaraan niets veranderen - en dat inzicht deed Orengo besluiten de creatie van de mythe zelf tot onderwerp van zijn boek te maken: een literaire deconstructie van Speers 'radicale autofictie'.
De ongelukkige liefde van de Führerbestaat uit drie delen, waarvan een geserreerde biografische schets verreweg het grootste is. Centraal daarin staat de verhouding van Speer met Adolf Hitler, die in de nog geen dertig jaar oude architect niet alleen een welopgevoede, Arische, intelligente, knappe en beloftevolle nazi ziet, maar ook een artistieke geestverwant, met wie hij vrijelijk kan fantaseren over kunst en architectuur. Ze krijgen een uitzonderlijke en intense verhouding. 'U bent Hitlers ongelukkige liefde', zo laat een SS-officier zich eind jaren dertig ontvallen - als we Speer mogen geloven. De uitspraak roept de suggestie op van een homo-erotische relatie, een suggestie die Orengo niet uitwerkt maar wel boven het verhaal laat zweven. Hoe dan ook staat deze intense verhouding met Hitler in het hart van zijn verhaal - juist omdat daarin volgens Orengo de bron van de latere fascinatie voor de figuur van Speer ligt.
Het tweede deel van de deconstructie van de mythe wordt gevormd door de worstelingen van de Engelse, oorspronkelijk OostenrijksHongaars-joodse historica en journaliste Gitta Sereny om de waarheid rond Speer aan het licht te brengen. Ze ging een uiterst ingewikkelde, langdurige en intensieve band met de voormalige nazileider aan, om uiteindelijk vast te stellen dat hij een leugenaar was, een meester in het verdoezelen van de waarheid.
In het laatste deel van zijn boek gaat Orengo in op zijn eigen worsteling met Speers 'radicale autofictie' en de inzichten die zijn anatomie van de fascinatie voor het kwaad hem heeft opgeleverd. Die zijn weinig vrolijk stemmend, vooral in deze tijd waarin nieuwe autocraten en populistische retoriek de toon aangeven. De waarheid blijkt er nauwelijks toe te doen. Terwijl de slachtoffers worden vergeten en naamloos blijven, blijft het kwaad de aandacht trekken.
Keystone / Hulton Archive / Getty Images | Adolf Hitler (links) en Albert Speer (rechts) voor aanvang van de Rijkspartijdag in Neurenberg, 11 juli 1935 JEAN-NOËL ORENGO De ongelukkige liefde van de Führer Vertaald door Hans E. van Riemsdijk. Atlas Contact, 240 blz.