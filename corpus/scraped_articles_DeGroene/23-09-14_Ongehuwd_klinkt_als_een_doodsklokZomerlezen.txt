Ongehuwd klinkt als een doodsklok Zomerlezen

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
14 september 2023
Vikram Seth schreef metA Suitable Boyde grote roman over het Indiase huwelijk, en liet zien dat de huwelijksplot ook in deze tijd springlevend is.
Tien jaar geleden woonde ikin Delhi als India-correspondent. Op een broeierige zaterdagmorgen in juni nam ik de metro naar een verre buitenwijk van India's hoofdstad. Mijn bestemming was het Country Inn Suites Hotel, een anoniem conferentiehotel gelegen langs de snelweg. Na lang aandringen mocht ik toeschouwer zijn bij rituelen die voorafgaan aan wat - zeker in India - voor velen geldt als de belangrijkste beslissing van hun leven: met wie te trouwen.
Een website genaamd simplemarry.com organiseerde die dag een bijeenkomst voor families met huwbaar nageslacht. De organisator legde me uit dat ze de opzet hadden afgekeken van eenswayamvara,een ceremonie waarbij vorsten een stoet aanbidders langs hun dochter troonden. De uitverkorene kreeg een bloemenkrans om de schouders gelegd. Om teleurstelling te voorkomen waren de verhoudingen in het Country Inn Suites Hotel beter in balans: er waren toegangskaartjes voor honderd vrijgezelle mannen en honderd vrijgezelle vrouwen, plus hun entourage aan vaders, moeder, ooms, tantes, broers en zussen (het vinden van de juiste partner en het leven dat daarop volgt, is in India bovenal een familieaangelegenheid). Ook was deze trouwbeurs keurig ingekaderd volgens kaste-grenzen. Uit de voorstelpraatjes die de huwelijkskandidaten hielden op het podium, bleek dat vrijwel iedereen uit een familie van ondernemers kwam. Op de zondag, zo vertelde de organisatie, stond er een swayamvara voor de brahmanen, de hoogste kaste, gepland.
Wat ik me vooral herinner van deze dag is ten eerste hoezeer duidelijk werd dat huwelijksgeluk en economische bedrijvigheid met elkaar verknoopt zijn. Bij binnenkomst stonden allerlei kraampjes met diensten om de huwelijksdagen 'de mooiste dag van je leven' te maken: een juwelier, een atelier voor bruidskleding en een ontharingsstudio. Het tweede dat me bijstaat was de verwachtingsvolle blik in de ogen van de huwelijkskandidaten. Je pikte ze er zo uit. De jonge vrouwen waren behangen met zo veel mogelijk goud als de families konden verzamelen, de mannen droegen glimmend gepoetste schoenen en een net pak.
Ieder gezin kreeg een lijst uitgereikt, waarop relevante gegevens stonden van de huwelijkskandidaten - onder andere leeftijd, beroep en beroep ouders. Kandidaten van voorkeur konden daarop worden aangekruist. Na een uitgebreid lunchbuffet stonden er'matchmakers'klaar die wederzijdse interesse bij elkaar brachten. De twee families konden zich dan terugtrekken in een hotelkamer om te kijken of een overeenkomst mogelijk bleek.
De 24-jarige Vidhi Agarwal had goede hoop dat ze die dag een man zou vinden. Althans, dat liet haar zus Neerup weten. 'We hebben drie interessante matches aangestreept', vertelde ze. 'Wij gaan nu kijken of ze ook echt geschikt zijn.' Vidhi, gekleed in een smaragdgroene sari en uitbundig opgemaakt, glimlachte instemmend.
Die geschiktheidsvraag is een spil waar het sociale leven in India om draait. Overal ter wereld vragen mensen zich of hun partner de juiste is en vellen familie, omgeving en samenleving een oordeel of koppels wel of niet bij elkaar passen. Maar wat India bijzonder maakt is hoe complex dat begrip 'geschikt' is. Het is een woord dat zich gemakkelijk laat uitspreken. De moeder die tegen haar kind zegt dat het tijd is om een geschikte partner te vinden, lijkt te suggereren dat de juiste een kwestie van voorkeuren opgeven is, net zoals je een kostuum of interieurinrichting naar smaak bestelt. In werkelijkheid opent zich een enorm register aan ingewikkeldheden, die alle facetten van het leven beslaan: geloof, klasse, afkomst, geld, de teint van de huid. En dan is de vraag wat dochter of zoon zelf wil nog niet eens gesteld. Dat de liefde als ingredient er nauwelijks aan te pas komt, laat zich wel begrijpen. De kwestie is al complex genoeg zonder zoiets ongrijpbaars en vluchtigs als liefde. En bovendien, zoals schrijver en journalist Anil Ramdas zijn boek over zijn tijd als correspondent India als titel meegaf: 'Zonder liefde valt best te leven'.
Dit cultureel-emotionele decor - natuurlijk aan de veranderingen van de tijd onderhevig, maar met een basis die behoorlijk immuun lijkt voor modernisering en nieuwerwetse opvattingen - kan niet anders dan dienen voor de grote Indiase literatuur. Dertig jaar geleden verscheen daarin een mijlpaal. Een van de langste romans ooit geschreven in de Engelse taal, voortgestuwd door hoe de geschiktheidsvraag meerdere families verspreid over een gigantisch land in de greep kan houden. Vikram Seth'sA Suitable Boywas het bewijs dat de negentiende-eeuwse roman, een zedenschets met figuranten uit de middenklasse en daarboven, in de weer met hun status, gedreven door eenmarriage plot, ook in deze tijd bestaansrecht heeft.
Dat was waarschijnlijk het doel van de schrijver. Niet voor niets leest Lata, de heldin van het verhaal, Jane AustinsEmmatijdens een lange treinrit van Delhi naar Calcutta, twee steden die een mogelijk geschikte voor haar herbergen. Haar dominante broer Arun vertelt graag hoe goed hijDe Buddenbrooksvan Thomas Mann vindt. InVanity Fairvergeleek Christopher Hitchens Vikram Seth met Tolstoj, al was het maar omdatA Suitable Boytweehonderd pagina's langer was danOorlog en vrede.
Maar waar de grote gang der geschiedenis bij Tolstojs klassieker overweldigend aanwezig is, draait Seth de verhoudingen tussen de mensen en hun tijd om. Hij wilde naar eigen zeggen een roman schrijven die puur draaide om de karakters. India was 'slechts een setting'. En dus speeltDe geschikte jongenzich af in Brahmpur, een fictieve stad die alle ingrediënten van India - traditioneel en postkoloniaal - bevat om het drama tegen af te zetten: een elitewijk met witte villa's en weelderige tuinen, een binnenstad met doolhof aan kleine straatjes, een paardenracebaan (een van de weinige in India waar tegen de klok in wordt gerend), een moslimgemeenschap, een hindoegemeenschap, een universiteit waar men zich vastklampt aan een westers curriculum maar zich daar ook tegen afzet, dit alles natuurlijk gelegen aan de eeuwige Ganges. Een verzonnen locatie is natuurlijk niet uniek in de literatuur, maar voor Seth werkte het inderdaad om India zelf aan zijn plot en karakters ondergeschikt te maken. Overigens is de Nederlandse vertaling een vreemde: 'De' geschikte jongensuggereert een verwijzing naar één specifiek individu. Het punt is juist dat velen mogelijk kandidaat zijn, het boek is geen teleologische voortgang naar een verbintenis tussen een man en een vrouw die voor elkaar bestemd zijn.
Ook het historisch decor is iets wat hooguit doorschemert. De vraag hoe een India verlost van koloniale overheersing eruit moet zien, speelt op de achtergrond, zoals de herinnering aan de bloedige opdeling van het Indiase subcontinent in verschillende landen iets is waar de families inA Suitable Boyliever niet aan terugdenken. Ook dat draagt bij aan de tijdloosheid van Seths roman, die is geroemd om zijn kraakheldere stijl en onderwerp is van literaire mythevorming: een schrijver die zich jarenlang opsloot, een manuscript waar uitgevers om vochten en een plaatsje voor de auteur tussen de groten uit de wereldliteratuur.
Wat overblijft is de plot, die zich bedrieglijk simpel laat samenvatten. Studente Lata Mehra is negentien, en haar moeder vindt dat het tijd is voor haar dochter om te trouwen. Er dient zich een drietal mannen aan, de een uit eigen beweging, de ander via de schoonfamilie en weer een ander op aanraden van de moeder. Aan ieder kleven problemen: de een is moslim, de ander is eigenlijk verliefd op een andere vrouw en die schoonfamilie ligt zo slecht bij Lata's moeder dat ze er niet nog een kind aan kwijt wil zijn. Er is een moment waarop alle drie de liefdesrivalen elkaar ontmoeten. Uiteindelijk kiest Lata en vertrekt het huwelijksbootje (of beter gezegd: de huwelijkstrein) met de meest conventionele keuze erin. Ongetrouwd, een woord dat in de oren van moeder Mehra 'galmt als een doodsklok' is geen optie. Op het huwelijksfeest van haar broer, waarA Suitable Boymee opent, ergert Lata zich eraan dat iedereen altijd zo dolgelukkig terugkomt van de huwelijksreis, ook al is de partner door anderen uitgekozen. Uiteindelijk blijkt ze te hebben gepreludeerd op haar eigen lot.
Althans, dat is wat de lezer kan invullen tot het moment waarop Seth een gedane belofte inlost. Hij heeft een vervolg aangekondigd, getiteldA Suitable Girl, waarin Lata terugkeert, in het India van nu, als grootmoeder. Hij kreeg er een voorschot van meer dan een miljoen voor. De deadline van 2013 is ruimschoots gemist, en ook de dertigste verjaardag van een van de grootste bestsellers van een Indiase schrijver kan niet gevierd worden met een vervolg. Seth is grappend vergeleken met Amit Chatterji, een van Lata's aanbidders, deels gemodelleerd naar Seth zelf die een grote liefde voor poëzie heeft en het verwijt krijgt dat hij vooral veel uit het raam staart.
Misschien is het ook niet nodig. De oneindige complexiteit van Indiase huwelijkscultuur ís gevat in een grote roman, door iemand die er als gevolg van zijn geaardheid zelf niet aan onderhevig is. Seths moeder, een hoge rechter, zocht geen huwelijkskandidaten uit, maar schreef in 2014 een essay inThe New York Review of Bookswaarin ze zich als moeder van een homoseksuele zoon uitsprak tegen een vonnis van India's hoogste gerechtshof dat homoseksualiteit strafbaar zou stellen. Het lijkt impact te hebben gehad. In 2018 oordeelde het hof dat seks tussen mannen in de private sfeer en met wederzijdse instemming definitief geen vergrijp is.
Seth schreef een gedicht bij het essay van zijn moeder, waarmee hij zijn meesterwerk toch nog laadde met een boodschap, in weerwil van zijn claim dat hij een boek had willen schrijven dat puur draaide om de karakters en hun verwikkelingen.To sneer at love, and wrench apart/ The bonds of body, mind and heart/ With specious reason and no rhyme/ This is the true unnatural crime. Uiteindelijk lijkt ook de literaire chroniqueur van het met afspraken doorspekte en met bezorgdheden omgeven Indiase huwelijk te vinden dat het hart gevolgd moet worden.
Raghu Rai / Magnum Photos / ANP | Vikram Seth in zijn ouderlijk huis, New Delhi, januari 1993