Donkere kamer Geen lucht

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
11 april 2024
Bij Felipe Romero Beltrán is het resultaat net zo goed het werk van de gefotografeerden als van de fotograaf.
In het museum was dit de eerste foto waarbij ik bleef stilstaan. Misschien, bedenk ik nu, was het ook de eerste foto die ik zag? Ik schoof er steeds dichter op. Totdat ik dichtbij genoeg stond om samen met de jongen rechts in de spiegel te kijken. Waarmee prikte hij precies in zijn wang? Was het een sleutelhanger? Een oorbel? Iets aan een ringetje, zoveel leek zeker. Maar waarom?
Het blijft bijzonder, het drama dat zo'n spiegel creëert. Niet alleen omdat je voelt hoe je gluurt, omdat je ziet hoe iemand naar zichzelf kijkt. Maar ook omdat het beeld waarnaar jij staat te kijken zo vanzelfsprekend openbreekt en de wereld van buiten het kader naar binnen laat stromen.
En dan die jongen links. Ik heb foto's van mezelf waarop ik precies zo kijk. Met een brandende sigaret tussen mijn vingers, starend naar al het niks dat dichterbij ligt dan de verte. Zo gewild bedachtzaam, maar intussen ongewild denkend aan dat liedje van The Platters:Smoke Gets in Your Eyes.Hoe houdt hij die spiegel vast? Niet eens echt met zijn hand: hij laat zijn pols erop rusten. Maar die nonchalance is schijn. Hij houdt hem namelijk, heel zorgvuldig, precies recht. Het zorgt er niet alleen voor dat de jongen rechts haast twee personages in dit beeld lijkt te zijn, het maakt ook dat de onzichtbare horizon in de reflectie precies gelijk is aan die in de rest van de foto en dat, hoewel deze twee jongens duidelijk buiten zijn, binnen dat kleine kader iets afwezig is wat ook in het grote kader en op alle andere foto's in deze serie van Felipe Romero Beltrán ontbreekt: de lucht.
Claustrofobisch is een te sterk woord. Net zo goed als je niet kunt zeggen dat de beelden beklemmend zijn. Maar ze hebben iets... ingebakerds. De jongens die Romero Beltrán fotografeert zitten vast in hun particuliere werkelijkheid. Precies wat ook hun voorlopige lot is: ze hebben als minderjarigen vanuit Marokko de gevaarlijke oversteek naar Spanje gewaagd en zijn in een bureaucratisch en juridisch limbo beland. Het zijn jongens die durven te hopen op een toekomst, in de wetenschap dat ze misschien zullen worden teruggestuurd naar het verleden dat ze wilden afschudden.
Een enkele foto zou je voor documentair werk kunnen houden, maar samengenomen zie je meteen dat er meer aan de hand is. Er wordt geposeerd. Niet zoals je poseert voor een portret, maar zoals je een houding aanneemt voor een act. Een daad van creativiteit waarmee je je losmaakt van de werkelijkheid. Misschien is wat we zien niet helemaal verzonnen, maar het lijkt wel de aanzet voor een verdichtsel. En wat ook duidelijk is: het resultaat is net zo goed het werk van de gefotografeerden als van de fotograaf die ze vastlegt. Hun poseren is, ondanks de macht die de kunstenaar heeft en de machteloosheid die hun lot is, een deelname. Een deelnemen aan de wereld.
Het enige wat wringt is dat hun namen nergens worden vermeld. Maar misschien is daar een goede reden voor? Een reden die ik me, comfortabel als ik ben in mijn werkkamertje, niet eens kan indenken? Misschien is het genoeg dat wat ze hebben meegemaakt en wat ze nog altijd meemaken naar voren komt in een intrigerend videowerk en in de teksten die zijn opgenomen in de publicatie. Teksten die een schril contrast vormen met de kalmte en speelsheid van de foto's. Teksten waarin de harde werkelijkheid zonder opsmuk wordt geschetst. De doodsangst op een klein bootje dat dobbert op iets wat we achteloos de zee noemen maar ook zo duidelijk een massagraf is. In vier windrichtingen niks anders dan de naakte hemel die op de foto's van Romero Beltrán overal ontbreekt. Het besef dat pas na afloop doordringt: dat de reis slechts het begin was en dat in het land van aankomst de mensen soms vol niet te bevatten haat zitten.
Het poseren van de jongens is een deelnemen aan de wereld
Felipe Romero Beltrán -
Dialect
(Loose Joints Publishing, 2023). Tot en met 1 mei in Foam, Amsterdam,https://foam.org
Felipe Romero Beltrán, Dialect, 2023