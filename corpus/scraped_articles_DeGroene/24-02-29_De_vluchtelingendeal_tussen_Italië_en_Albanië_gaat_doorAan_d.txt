De vluchtelingendeal tussen Italië en Albanië gaat door Aan de grens

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
29 februari 2024
Het nieuws is dat de Europese Commissie de Italië-Albaniëvluchtelingendeal 'niet in strijd met de Europese regels' vindt. Omdat Italië zelf de jurisdictie houdt over de twee opvangcentra in Albanië, zelf de asielprocedures en het uitzettingsproces zal begeleiden, zelf alles betaalt, is dit niet in strijd met het Europese asielbeleid.
Italië mag de twee 'opvangcentra' (volgens Italiaanse berichtgeving 'zwaarbewaakte detentiecentra') in de Albanese kustplaatsen Shëngjin en Gjadër gaan bouwen. Daar mogen Italiaanse schepen de asielzoekers die ze oppikken uit de zee tussen Libië, Tunesië en Italië direct naartoe brengen. Vervolgens zullen de rond de drieduizend vluchtelingen per maand die in Albanië gestald gaan worden in no-time door een asielprocedure worden gejaagd die de Italiaanse autoriteiten ter plekke afhandelen. Mochten de voorwaarden voor een asielaanvraag ontbreken, dan zal de betreffende vluchteling 'per ommegaande' naar het land van herkomst worden teruggestuurd. Hoe dat dan in zijn werk moet gaan, wordt niet vermeld; zoals bekend zit geen enkel Afrikaans of ander vluchtelingenland te wachten op teruggestuurde burgers. Om een handjevol veiligelanders per jaar terug te kunnen sturen moet dik worden betaald en oneindig onderhandeld.
De door Europese ngo's zwaar bekritiseerde vluchtelingendeal werd op 15 februari definitief geratificeerd door de Italiaanse senaat en op 23 februari door het Albanese parlement. Italië zal er de komende tien jaar 675 miljoen euro in steken, wat gezien de ambities niet veel geld is. Maar wel als het 'geld is dat direct naar de bodem van de Middellandse Zee zal zinken', zoals de organisaties stellen. Opvallend is ook dat Italië voor deze deal per direct geld heeft klaarliggen, terwijl het door Europa toegezegde geld uit het Corona-herstelfonds maar op de plank blijft liggen. Afgelopen donderdag heeft de Italiaanse premier Giorgia Meloni zelf toegegeven dat het maar niet wil opschieten met de implementering van het Herstelplan voor eind 2026, en dat de immer zwaar rood staande Italiaanse staat op deze manier 150 miljard euro dreigt mis te lopen.
Ook de 2,8 miljoen inwoners van Albanië zijn niet te spreken over dit plan om vluchtelingen 'te dumpen' in het armste land van Europa, waar iedereen die kon inmiddels uit is vertrokken.
Het totaal aantal in 2024 getelde doden en vermisten aan de Europese buitengrenzen, volgens het Missing Migrants Project (IOM): 237