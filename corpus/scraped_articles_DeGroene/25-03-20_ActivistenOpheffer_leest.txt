Activisten Opheffer leest

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
20 maart 2025
Multatuli is klaar metMax Havelaar.Op een koude zolder in Brussel heeft hij er hard aan gewerkt. Hij wacht op de recensies. Die zijn goed. Maar 'Dek' is toch boos. Hij schrijft aan zijn vrouw: 'Juist die bijval met mijn boek (niet van u) maakt mij woedend! Hoe, men leest dat, men is er door getroffen, men vindt het schoon en men laat mij aan zijn lot over? Dat is schandelijk! En langer zoo lijden wil ik niet. Ik heb verdriet van mijn boek, juist door de ingenomenheid er mede (...) Dat is een ware bespotting. Ik pleit voor mijn leven, voor vrouw en kind, ik wacht in angst van mijn hart of het mij wat geholpen heeft, en men antwoordt mij: "wat schrijf je mooi!" Dat is bitter, dat is een wreed sarcasme. Het is of men tot een drenkeling die zijn laatste krachten inspant voor hij te gronde gaat een compliment maakt over zijne wijze van zwemmen, in plaats van hem te helpen.'
Tja, de afschuwelijke positie van de Javaan werd niet door het boek verbeterd. Je zou Multatuli een activistisch schrijver kunnen noemen. Hij wilde niet mooi schrijven, maar wel zo goed dat het invloed uitoefende op koning Willem III en zijn ministers. Zijn esthetiek moest een wapen zijn tegen een vijandige moraal. En niet domweg esthetiek!
Maar men vond hem 'schoon' schrijven omdat men de hartstocht voelde waarmee hij zijn zinnen neerzette. Deze brief aan zijn vrouw zou je het begin kunnen noemen van de 'vorm of vent'-discussie die tussen de beide wereldoorlogen ontstond.
De politiek veranderde niet door Multatuli's geschriften.
Bestaat hij nog, de literaire activistische schrijver, vroeg ik mij af? Op de achterkant van een bonnetje schrijf ik: Arnon Grunberg, Marjolijn van Heemstra, Anja Meulenbelt, Gustaaf Peek, Ilja Pfeijffer... ik kom niet verder. Ligt aan mij, ik ben niet zo gek op activisten.
Ooit was ik dat wel - en eigenlijk ben ik dat nog steeds, maar slechts op sommigen. Sartre, De Beauvoir, bijvoorbeeld, en afgezien van Multatuli was ik ook dol op Du Perron en Ter Braak. Beiden overigens Multatuli-liefhebbers. Ik hield erg van Du Perron. Ik vond hem zoveel beter over Indië schrijven dan bijvoorbeeld Couperus.Het land van herkomstwas zo'n boek dat ik ook wilde schrijven. Leven als Indo en Nederlander, gesprekken met intellectuelen, het zoeken naar een houding (en die eigenlijk niet kunnen vinden). Het was het engagement waar ik van hield. Du Perron waarschuwt in het boek tegen het opkomend fascisme.
En hoe prettig was het dat zijn vriend Ter Braak er ook zo over dacht. Ik wilde zo'n vriendschap als die twee met elkaar hadden. En dan elkaar meer dan elfhonderd brieven schrijven. Ik wilde ook een 'Comité van waakzaamheid van anti-nationaalsocialistische intellectuelen' (zoals het oorspronkelijk in 1936 heette) oprichten zoals zij deden en dan 'brochures' daarvoor schrijven.
Even de eerste regels van de brochure van dat Comité: 'In de hedendaagse cultuur treden als ontbindingsverschijnselen meer en meer aan de dag de vernedering van de wetenschap tot dienstmaagd van een mythologie, de daarmee in verband staande ambtsontzetting en verjaging van tal van haar beoefenaren terwille van volstrekt hypothetische ras-superioriteit of als strijdmiddel tegen humanistische ideeën, verder de diskwalificatie van een bepaald gedeelte van de volksgemeenschap, n.l. het Joodse en de vervolging van anderen om hun overtuiging, ook op godsdienstig en politiek gebied.'
Proza dat misschien niet zo literair is, maar dat ik kan drinken als bier op een warme zomeravond.
Wat is het verschil met het engagement van tegenwoordig? Dat is een apart essay waard, maar ik denk dat je de oplossing kunt vinden in de vorm of vent-discussie die binnen Du Perrons en Ter Braaks tijdschriftForumwoedde. Een waarlijk geëngageerd schrijver is een charismatische persoonlijkheid met een geweldige stijl. Maar aan zowel charisma als stijl knaagt de tijd, tenzij...
Ja, dat tenzij... Dat is een mysterie dat niemand kan oplossen, maar waarvan ik hoop dat het ooit eens gedateerd raakt.
Multatuli wilde niet mooi schrijven, maar wel zo goed dat het invloed uitoefende