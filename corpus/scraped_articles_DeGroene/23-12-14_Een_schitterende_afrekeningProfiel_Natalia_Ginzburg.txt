Een schitterende afrekening Profiel Natalia Ginzburg

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
14 december 2023
In haar klassiekerFamilielexiconroept Natalia Ginzburg het verleden op door middel van de stemmen uit haar jeugd. Als nakomertje van een Turijnse familie wreekt zij haar eenzame kindertijd. Opnieuw vertaald voor Privé-domein van De Arbeiderspers.
Natalia Ginzburg is 46wanneer ze begint aanLessico famigliare, (Familielexicon),de roman waarin ze de kakofonie van stemmen die haar in haar jeugd omringden oproept. Het is het theaterstuk van haar familie, de telgenrijke familie Levi in Turijn, waarin zij het nakomertje was, de laatste van vijf, veel jonger dan de anderen, het kind dat aan tafel nooit wat mocht zeggen en alles opspaarde voor later.
En dat later, dat begint op de dag na het huwelijk van haar jongste dochter Alessandra Ginzburg, 16 oktober 1962. Natalia Ginzburg gaat zitten en schrijft - met de hand - in één ruk het boek waarmee ze doorstoot van best wel gewaardeerde schrijfster in de marge naar de grote naam van een Italiaanse klassieker.Ze schrijft het boek in twee maanden tijd, het is af voor de Kerst. Op 22 maart 1963 ligt het in de Italiaanse boekwinkels en in juli krijgt ze er de belangrijkste literaire prijs van Italië voor, de Premio Strega. Vanaf dan isLessico famigliareniet meer weg te denken uit het Italiaanse dna en zal het gestaag in alle talen van de wereld worden vertaald.
Het is zestig jaar geleden, maar Natalia Ginzburg had de wonderlijke eigenschap nooit te verouderen. Wat ze beschrijft mag deel uitmaken van een lang verleden tijd, van een lang geleden manier van zijn en doen, maar hoe ze het beschrijft blijft fris als een appel met ochtenddauw. Dat komt door haar toon, een soort nuchtere kroniek vanthe way we were,waarin de onverklaarbare absurditeiten die in iedere familie wet zijn, kurkdroog worden genoteerd, alsof het de enig mogelijke manier van doen is, zoals het dat ook lijkt wanneer je kind bent.
Neem deze beschrijving van de eindeloze zomerse klimtochten door de Italiaanse Alpen rond Turijn waaraan het hele gezin Levi verplicht moest deelnemen van de alle ruimte om zich heen vullende vader, een fanatieke bergbeklimmer. De aftrap vanFamilielexicon:'Bij tripjes in de bergen was alleen het meenemen van een bepaald soort eten toegestaan: fontina-kaas; jam; peren; hardgekookte eieren; en het was alleen toegestaan om thee te drinken, die hijzelf zette op een spiritusbrandertje. Hij boog zijn lange gefronste hoofd met het rode borstelhaar boven het brandertje; en hij hield de vlam uit de wind met zijn jas, een roestkleurige wollen jas, kaal en geschroeid bij de zakken, altijd dezelfde tijdens bergwandelingen.
Bij die tripjes waren cognac en suikerklontjes niet toegestaan: dat waren, zei hij,"negrospullen"; en het was niet toegestaan om iets te bestellen in de chalets, want dat was eennegrigura. Het was ook een negrigura als je je hoofd tegen de zon beschermde met een zakdoek of een strohoedje, of met regenkapjes tegen de regen, of als je sjaaltjes om je nek knoopte: wat mijn moeder betreft geliefde beschermingen die ze 's morgens, als we op stap gingen, de rugzak in probeerde te smokkelen, voor ons en zichzelf; en die mijn vader vertoornd wegsmeet als hij ze in handen kreeg.
Bij onze tripjes keken we met onze grote, harde, loodzware bespijkerde schoenen, wollen kousen en bivakmutsen, gletsjerbrillen op, de zon brandend op onze bezwete hoofden, met jaloerse ogen naar "de negri" die lichtvoetig op tennisschoenen omhooggingen of slagroom zaten te eten op het terras van de chalets.' (UitFamilielexicon,vertaling Jan van der Haar, 2023)
Jammer dat op de cover van dezetweede Nederlandse vertaling vanFamilielexiconeen foto staat van een blond meisje met lange haren in een wit kanten jurkje en met een hoedje op dat een bevallig sprongetje maakt van een zeer Nederlands aandoend duin. Zo had Natalia Ginzburg er dolgraag uit willen zien, maar dat deed ze nu juist niet. Haar eenzame jeugd speelde zich af in de sombere, geheimzinnige tuin van de Via Pastrengo in Turijn, waar ze in een door de familienaaister gemaakt praktisch zwart en meestal vuil speelschort
met een wollen broek eronder haar lange dagen doorbracht in gezelschap van haar denkbeeldige vriend 'de Zameda', een mysterieus dier dat een kruising was tussen een varken en een pad. Hij woonde in een hol in de tuin en zij bracht hem dagelijks eten en bloemen om zijn wisselvallige gunsten af te smeken. Ook was ze hoofd van een dwergvolkje dat zei noi,'de wij's', noemde en dat haar vaak tot wanhoop bracht omdat ze zo ongedisciplineerd waren en niet naar haar wilden luisteren. 'Wat trek je toch voor een rare gezichten de hele tijd?' kon haar moeder die dan plotseling achter haar opdoemde opeens zeggen. Dan schaamde de kleine Natalia zich kapot, maar het was de enige manier om het dwergvolkje nog enigszins in bedwang te houden, door gekke bekken te trekken en ze aan het lachen te krijgen.
'Mijn kindertijd heeft voor mij heel lang geduurd', schrijft ze in een van haar persoonlijke korte verhalen,Infanziauit 1948. Het was een voorloper vanFamilielexicon,bedoeld als een verhulde aanklacht tegen de familie Levi, 'waar niemand tijd had om aan mijn kindertijd te geven wat een kindertijd toekomt omdat iedereen altijd zo ontzettend druk was met andere dingen'.
Want vergis u niet, o lezer, schrijft degene dankzij wie ze aan deze waterscheiding tussen het algemene 'wij' of 'men' waarachter ze zich altijd had verscholen en het 'ik' vanFamilielexicondurfde te beginnen, de grote literaire criticus Cesare Garboli, haar gids en baken. Vergis u niet, schrijft Garboli in zijn introductie voor de uitgave van haar verzamelde werken in 1986,Familielexiconis absoluut niet een warm 'herinneringsboek' dat gaat over een fijne jeugd in de bijzondere, intellectuele familie Levi, waar grote intellectuele, politieke en industriële namen van het tijdperk 1920-1940 kind aan huis waren. Het is een oorlogsverklaring, de jongste van het huis is nu aan zet en laat haar familieleden open afgaan zoals een marionettenspeler dat doet met zijn poppen. Zíj, de kleine Natalia, en niemand anders bepaalt hoe en wanneer men het podium betreedt en weer verlaat.
Deimpiastro('kluns'), zoals ze harteloos werd genoemd door haar weinig geïnteresseerde vader, was slecht in alles: school, huiswerk, sport. Ze kon zichzelf nog niet eens goed aankleden toen ze op haar dertiende naar het gymnasium moest, na een afgezonderde kindertijd met thuisonderwijs, wat haar vader, de beroemde bioloog-anatoom Giuseppe Levi, beter vond. Hij wilde alle vijf zijn kinderen in ieder geval tot aan de middelbare school afschermen voor de ziektes en bacteriën die de ronde deden op openbare scholen.
Maar voor Natalia, het nakomertje, zonder broers en zussen om mee te spelen, zonder vriendjes of vriendinnetjes, was het een veroordeling tot eenzaamheid waar ze pas veel later als schrijfster haar voordeel mee wist te doen. 'Wat betreft mijn vader, denk ik niet dat hij zich wat mij betreft veel problemen heeft gesteld, want ik was de laatste van mijn drie broers en zus, hij was klaar met kinderen en had sowieso een ongeduldige natuur. Het enige wat hem essentieel leek was mij beschermen tegen besmettelijke ziektes. In die tijd werd enorm belang gehecht aan de fysieke gezondheid en geen enkele aan de psychologische.' (Uit de tweedeInfanzia,1969)
In haar afzondering dacht de kleine Natalia dat het feit dat zij niet naar school ging misschien te maken had met dat zij rijk waren, maar dat viel weer niet te rijmen met het gebulder van haar vader over het geld dat altijd op was in huis, en ook zag ze om zich heen niet de tekens die in haar kinderogen op rijkdom duidden, 'zoals fluweel en brokant en heerlijke spijzen'. Ze tobt wat af in haar eentje in de tuin, en er is niemand om het aan te vragen, want op die voet staat ze niet met haar familieleden. 'Ik had altijd de indruk dat wij een vreemde familie waren van mensen die arm noch rijk waren, veel rijker dan de armen en veel armer dan de rijken, weliswaar met een tuin die iets was voor rijke mensen, maar onze wc was een donker hok waarin allerlei schimmels groeiden, weliswaar met de gewoonte om ons iedere dag te baden, maar met koud water omdat de geiser bij ons altijd kapot was; zonder ooit lunches met gasten en zonder ooit wijn of desserts, hooguit kwam er soms iemand langs die dan mee mocht eten en die dan ook een gebakken ei en gekookte peren kreeg net als wij altijd voor de lunch kregen.'(Infanzia,1948)
Alles wat Ginzburg in deze korte verhalenin de ik-vorm vertelt, vertelt ze niet op die manier inFamilielexicon.'Ik had weinig zin om het over mezelf te hebben. Dit is feitelijk ook niet mijn geschiedenis, maar eerder, zij het met leemtes en dingen die ik heb weggelaten, de geschiedenis van mijn familie', schrijft ze zelf in het voorwoord vanLexicon.
Het was haar grote coach en vriend Cesare Garboli die de toon en invalshoek voorFamilielexiconvoor haar verzon. Die maken van de 'jeugdherinneringen', zoalsLexiconvaak foutief wordt genoemd, een baanbrekend literair werk van grote vernieuwende kracht, al werd dat aspect toen het uitkwam in 1963 vaak gemist, en nog steeds. De bedrieglijk gemoedelijk kabbelende inhoud verdoezelt de revolutionaire stijl vanFamilielexicon,die niet makkelijk te vatten is, ook niet voor Italianen, maar hij gaat werken als je het eenmaal doorhebt. Door het ritme van de taal schemert het verhaal, de grote geschiedenis sijpelt achteloos door de kakofonie van huize Levi. Een bijzonderheid is de totale afwezigheid van de joodse kwestie, terwijl de spanningsboog vanFamilielexiconloopt van 1920 tot 1940 en zo ongeveer alle grote namen die over de vloer komen joods zijn. Maar dat lijkt geen enkele rol te spelen in de anti-fascistische Levi-clan, die zichzelf beschouwt als een normaal Italiaans gezin, met een toevallig joodse achternaam, van vaders kant, de moeder was 'gewoon' Italiaans-katholiek, al had ze niets met het geloof, net als haar man. Ze hoorden tot de verlichte burgerij van Turijn, socialistisch, als hun vrienden, ze vonden Mussolini een brulaap en rolden als vanzelfsprekend het verzet in, waarbij de achternaam Levi niet als een gevaar werd gezien.
Dit terwijl de joodse kwestie wel degelijk ook in Italië speelde, zoals bijvoorbeeld blijkt uit die andere klassieker,De tuin van de Finzi-Contini'svan Giorgio Bassani, die uit 1962. In het verhaal van Bassani, dat speelt in hetzelfde tijdperk, ook in een joods milieu, ook in een rijke noordelijke stad van Italië (Ferrara), is het de hoofdkwestie, bij Natalia Ginzburg lijkt het nauwelijks een rol te spelen. Hooguit, heeft Giorgio Bassani zelf wel eens lachend gezegd, had ze heel goed gekeken naar het'continicchio',het 'continiaans', het speciale familietaaltje waarin Micòl en Alberto Finzi-Contini in codetaal met elkaar spreken.
Natalia Ginzburg had haar literaire raadgever Garboli een lange lijst voorgelegd met de manieren van dingen zeggen binnen haar familie, een lijst waaraan ze al een tijd bezig was en die gestaag groeide, ook dankzij de hulp van haar oudste broer Gino, die het wel amusant vond. Een soort archaïsch Noord-Italiaans taaltje, een mengeling van het dialect van haar vader uit Triëst en het Milanese dialect van haar moeder, beiden met een groot taalgevoel, beiden ook uitmuntend in staat om zich uit te drukken in het Algemeen Beschaafd Italiaans, maar in huis sprak men in deze familie-codetaal.
'Wanneer wij broers en zussen elkaar sporadisch tegenkomen, kunnen we onverschillig of afwezig lijken ten opzichte van elkaar. Maar één woord is genoeg', schrijft ze als verklarende routekaart voorFamilielexicon. 'Eén woord, één zinnetje is genoeg: een van die oude zinnetjes, die in onze jeugd eindeloos zijn gehoord en herhaald. We hoeven maar te zeggen: "We zijn niet naar Bergamo gekomen voor het platteland", of "Waarnaar stinkt zwavelwaterstof", om in één klap onze oude banden te hervinden, en onlosmakelijk met die zinnen, die woorden verbonden, onze kindertijd en jeugd. Door een van die zinnen of woorden zouden wij, broers en zussen, elkaar herkennen in het donker van een grot, te midden van miljoenen mensen. Die zinnen vormen ons Latijn, het vocabulaire van onze verleden dagen, ze zijn als de hiërogliefen van de Egyptenaren of de Assyriërs-Babyloniërs.'
Achter de rare woorden,de codezinnetjes, het verbasterde NoordItaliaans van haar ouders, zag Garboli de parel die het boek zou worden al glanzen. Maar hoe dit familievocabulaire nu op te schrijven zonder er een wat Natalia Ginzburg betreft vreselijke één-op-één autobiografie van te maken? Want zichzelf in de eerste persoon opvoeren in een roman, dat was iets waar ze absoluut niet toe bereid was. Ze beschouwde het begin jaren zestig in opkomst zijnde autobio-schrijven als het ultieme zwaktebod, ze had het in haar toen al behoorlijke literaire productie altijd als de pest gemeden, dus hoe nu?
En Garboli, aan wie velen hun onzekere producten als eerste voorlegden, gaf haar het idee: schrijf vanaf de hoogte van de ogen van het kind dat je toen was. Het kind dat alles zag, alles opmerkte, maar het nog niet kon begrijpen. Keer terug naar jezelf als dat eenzame kind, de 'Maria Temporala' ('Maria Onweer'), zoals ze door haar moeder werd genoemd, door het bokkige gezicht waarmee ze aan het ontbijt kwam, boos omdat ze vroeg uit bed moest, boos omdat het koud was en altijd mistte in het winterse Turijn, boos omdat ze naar school moest, omdat ze een kinderachtige wollen kriebelmaillot aan moest terwijl de andere meisjes op het gymnasium al 'echte nylon kousen' mochten dragen, boos omdat ze alleen in een bankje zat want niemand wilde naast haar zitten, boos omdat niemand thuis haar leed zag. En keer nog verder terug, zei Garboli tegen haar, naar het bange meisje dat al die grote ruzies van de grote mensen om haar heen niet snapte, maar wel aanvoelde dat er dingen niet klopten en dat de waarheid verstopt werd onder het tafellaken. Díe toon, al die linguïstische flarden om je heen, dat rare taalgebruik, de donderende vader naar wie niemand luisterde, de charmante maar ook oppervlakkige mondaine moeder die het allemaal wegpoetste, die moet je te pakken zien te krijgen. Je stond erbij en je keek ernaar, dat is jouw literaire figuur. Je bent het hart van het boek, maar niemand ziet je.
Daarmee was ze over de streep en schreef haar meesterwerk in twee maanden. Maar ook toen, wanneer ze ging zitten aan de roman waarin ze het op haar manier allemaal zou vertellen, verzweeg ze de situatie waarin ze zich op dat moment bevond en die een dramatisch andere was dan het 'eind goed al goed' dat ze opvoert inFamilielexicon.
Zelfs Oriana Fallaci heeft het niet doorwanneer ze Natalia Ginzburg thuis in Rome komt interviewen, twee dagen voor de uitreiking van de Premio Strega op 4 juli 1963 - Italië's beroemdste journalist was er altijd precies op het goede moment. Fallaci adoreert Ginzburg al voordat de deur van het dakappartement in een antiek Romeins palazzo om de hoek van het Pantheon zuinig wordt geopend, want het verpletterende oorlogsverleden van Ginzburg is voor Fallaci een reden om huizenhoog tegen haar op te zien.
'Ze opent de deur op een kier en door de kier verschijnt het gespannen gezicht, dat me aarzelend aankijkt: het is het gezicht van alle joden die de terreur van de deurbel hebben gekend, de onzekerheid of er een vriend zou staan die hulp kwam bieden of een Duitser die je kwam arresteren. Haar glimlach is als een verstarde grimas: de grimas van al diegenen die jarenlang niet wisten waar zich te verbergen en zich op een bepaald moment maar niet meer verborgen, gelaten in de vrachtwagens klommen, zich gelaten de treinwagons in lieten duwen, zich gelaten van hun kleren, goud en haren lieten ontdoen en zich tot slot gelaten naar de gaskamers lieten leiden', schrijft Fallaci.
Het gesprek begint, Fallaci heeft - zoals altijd - één moeilijke vraag waar het haar echt om gaat, en die schiet ze af als ze zeker is van het inmiddels veroverde vertrouwen. 'Er is iets wat me heeft verbaasd in uw boek, mevrouw Ginzburg', formuleert Oriana Fallaci het voor haar doen voorzichtig, 'en dat is de aarzeling, de schaamte haast, om het over Leone Ginzburg te hebben. Iedereen weet dat hij is gestorven in februari 1944 aan de mishandelingen van de SS'ers in de gevangenis van Rome. Maar u schrijft inLessico famigliarealleen dit: "Leone was gestorven in de gevangenis, in de Duitse vleugel van de gevangenis van Regina Coeli, tijdens de Duitse bezetting in Rome, in een ijskoude februarinacht." Waarom is dat?'
Fallaci's vraag is logisch, want inderdaad komt de dood van Natalia Ginzburgs eerste man, de
Russisch-joods-Italiaanse verzetsheld en grote intellectueel Leone Ginzburg, inFamilielexiconidioot uit de lucht dwarrelen, te midden van allerlei gekabbel over het reilen en zeilen bij de grote uitgeverij Einaudi in het Turijn van na de oorlog. Leone Ginzburg was een van de oprichters van Einaudi, en zijn jonge weduwe en moeder van zijn drie kinderen Natalia krijgt er na de oorlog vanzelfsprekend een baantje als redacteur. Maar waarom stapt ze na de minutieuze reconstructie van het orkest van stemmen en wederwaardigheden die haar jeugd bepaalden, in het laatste deel vanFamilielexiconmet zulke zevenmijlslaarzen door alles wat er met haar gebeurd was tijdens en na de oorlog?
Er waren enorme dingen gebeurd. Zoals de drie jaar - van 1940 tot 1943 - in verbanning(al confino,'aan de grens', zoals het heette onder de fascistische dictatuur) met haar man Leone en hun twee zoontjes in een bergdorpje in de Abruzzen. En de gruwelijke dood van Leone, die in juli 1943, veel te snel na de afzetting van Mussolini op 25 juli 1943, dacht dat de tijd rijp was voor grote verzetsdaden. Hij die behalve vader van drie piepjonge kinderen en met een strafblad vanwege zijn verzetsactiviteiten ook nog eens joods was, op het moment dat de ware naziachtervolging van de joden in Italië nog moest beginnen. Leone verlaat in juli 1943 het dan nog veilige bergdorpje Pizzoli, Natalia met de pasgeboren baby Alessandra en de twee jongetjes van vier en drie alleen achterlatend.
En dan de wanhoop na zijn dood, de zelfmoordpoging die ze doet in de zomer van 1944, op een eenzame bloedhete zondag in een pension in Rome. De nieuwe man in haar bestaan, met wie ze trouwt in 1950, en waarmee ze aan een nieuw leven begint, dat ze heel vrolijk en hilarisch beschrijft in de twee korte verhalenLa casaenLui e io('Hij en ik'). Maar de enorme rampspoed waardoor ze in dit tweede huwelijk opnieuw wordt getroffen zal ze altijd verzwijgen. Ook Oriana Fallaci heeft tijdens het interview in 1963 geen idee.
Had ze de toen achtjarigeSusanna voor die gelegenheid misschien even uit huis verwijderd? vraag je je af. De pitbull Fallaci had het zeker opgemerkt, de rare geluiden van de bovenverdieping waar iedereen die op bezoek kwam bij Natalia Ginzburg en haar tweede man Gabriele Baldini volgens vele getuigenissen deelgenoot van was. 'Van de zolderverdieping die kon worden betreden via een houten trap langs de muur van de woonkamer waarop een traplift voor invaliden was gemonteerd, kwamen vreemde geluiden die de situatie vagelijk surreëel maakten. Ik dacht dat het een vogel in een kooi was, ik weet niet waarom. Soms zwollen de geluiden aan en klonken ze als de wanhopige schreeuwen van een meeuw. Natalia reageerde niet, en gaf ook geen verklaringen', valt te lezen in de biografieLa corsara('De tegendraadse', 2018).
De schrijfster van deze uitstekende biografie van Natalia Ginzburg, Sandra Petrignani, ontmoet Ginzburg voor de eerste keer, begin jaren tachtig, bij haar thuis om het manuscript te bespreken dat ze haar heeft gestuurd en dat Ginzburg op haar typisch botte manier afdoet met: 'Van dit boek heb ik niets begrepen.' Ze schuift het zonder pardon over het salontafeltje terug naar de bedroefde afgewezen Petrignani tegenover haar. Terwijl ze daar zit, niet wetende wat ze nog moet zeggen, klinken vogelschreeuwen van de zolder.
Die waren afkomstig van de zwaar gehandicapte Susanna, het dochtertje uit het tweede huwelijk, dat werd geboren in 1954 en waarover Ginzburg het nooit heeft gehad, noch in haar werk, noch in interviews, noch met haar vele beroemde schrijversvrienden. Susanna bestond gewoon niet in haar publieke leven. Intimi die waren uitgenodigd voor een diner thuis bij de uitbundige gastheer Gabriele en de stille Natalia die tijdens het eten altijd wegdommelde, hoorden de kreten, maar begonnen er niet over. 'Dat was gewoon de stilzwijgende gedragscode', zegt schrijfster en goede vriendin Dacia Maraini tegen de biografe. 'Natalia wilde het er niet over hebben, dat was duidelijk, Gabriele misschien wel, maar hij respecteerde haar wens.'
Natalia Ginzburg was 38 toen Susanna werd geboren, dezelfde leeftijd als die van haar moeder toen zij zelf als nakomertje ter wereld kwam in Palermo, maar er waren belangrijke verschillen. Natalia was kettingrookster, al vanaf haar zestiende, het huis stond altijd blauw van de rook. De oorlog en de zware periode erna waren ook geen gezondheidskuur voor haar geweest. Haar man Gabriele, drie jaar jonger dan zij, was een bourgondiër die zich op culinair gebied niets wilde ontzeggen, zeker niet de zware, rode wijnen die er in hoog tempo doorheen gingen, vele flessen per dag. Vandaag zou je zeggen: een alcoholicus; in de jaren vijftig en zestig gold het als intellectueel en bohémien om zo te drinken. Maar een feit was: hij zag eruit als een ballon die op knappen stond, wat overigens niets afdeed aan de blijdschap van Ginzburg over deze tweede man met zoveel kwaliteiten, die ook een uitmuntende vader was voor de drie Ginzburg-kinderen. Maar godverdomme Natalia, had haar oudere broer Alberto, arts in Turijn, haar gezegd: twee mensen zoals jullie gaan toch niet weer vrolijk aan de kinderen?
Dat gingen ze wel, eerst de arme Susanna in 1954, die werd geboren met een zware hersenafwijking en na een spoedoperatie in Denemarken zo zwaar gehandicapt bleef dat de term 'plant' van toepassing was. Daaroverheen, 1959, ook jongetje Antonio, dat slechts een jaar leefde omdat hij een ongeneeslijke hartafwijking had. Natalia Ginzburg was 43 toen Antonio werd geboren.
Van al deze rampspoed geen woordinFamilielexicon,dat Ginzburg afsluit met het definitieve vertrek in 1952 van haar en de drie gezonde Ginzburg-kinderen uit het huis van haar ouders in Turijn naar Rome, naar haar tweede man, die de leerstoel Engelse literatuur en taal aan het Magister (faculteit voor lerarenopleidingen) van Rome had gekregen. Het leven ging weer beginnen, dat is een beetje de teneur van het slot van haar beroemdste boek. De hindernis van de afschuwelijke dood van de pas 35-jarige Leone Ginzburg neemt ze met één laconiek zinnetje, de twee zwaar gehandicapte kinderen noemt ze inFamilielexiconhelemaal niet.
Je zou de regel kunnen toepassen: hoe meer pijn iets haar deed, hoe korter en droger ze het meldde, of zelfs helemaal niet. Het zo raak en droog mogelijk formuleren van de pijntjes, kwetsuren en eenzame uren uit haar kindertijd die de materie zijn vanFamilielexiconwas voor haar misschien bijna luxe in verhouding tot de rampspoed die haar later in haar leven was overkomen. Daarbij kwam: ze was gebonden aan de stijlfiguur vanFamilielexicon:een laconieke, afstandelijke stijlfiguur waarin dingen terloops worden gemeld en niet vanuit een rauw bloedend hart.
Ze heeft trouwens wel degelijk geschreven over de pijn die het verlies van Leone voor haar heeft betekend, maar ze deed dat op haar manier. Soms, ergens in een persoonlijk essay, licht ze de sluier even op, meestal door niet zijn dood, maar juist de immense betekenis van zijn leven voor haar in herinnering te brengen, zoals in deze flard over hun tijd in ballingschap: 'Leone was het tegenovergestelde van mij. Hij wist alles, alles van het land, alles van alles, van hoe de dingen werkelijk in elkaar staken. Maar hij vond het heel fijn om met mij te zijn. Hij vond het leuk om met mij te praten. We zijn drie jaar samen geweest aan de grens, tijdens de oorlog, en hij had daar geen vrienden, hij had niemand om mee te praten, maar hij zei dat het hem niets uitmaakte dat hij geen vrienden had, want ik was zijn vriend en daaraan had hij genoeg. En zo hebben we het samen heel goed gehad. We waren gelukkig samen. Ik was iedere dag gelukkig in Pizzoli. Die tijd lijkt nu zo ver weg. Haast een ander leven.'
Vooral dat 'ik was zijn vriend en daaraan had hij genoeg' is hartbrekend. De kleine eenzame Natalia Kluns Onweer was een 'wij' geworden, een 'wij' met een mens zoals ze er nooit meer een zou vinden, maar dit had ze dan toch bereikt. Liever dan alle ellende, vertelde ze dát. Want een slachtoffer zijn, dat nooit, hoeveel recht ze er ook op had.