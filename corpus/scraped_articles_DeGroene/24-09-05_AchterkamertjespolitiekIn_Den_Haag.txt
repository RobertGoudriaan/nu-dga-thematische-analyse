Achterkamertjespolitiek In Den Haag

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
5 september 2024
Soms lijkt het met dit kabinet of er een onbekende diersoort is ontdekt. We begrijpen nog niet helemaal hoe het overleeft, wat de hiërarchie is binnen de groep en hoe de signalen die het communiceert precies begrepen moeten worden.
Zelf beweert het een extraparlementair kabinet te zijn, een zeldzame soort onder de regeringsvormen, waar de coalitiepartijen enige afstand houden tot de regering. Het nieuws dat de coalitiepartijen afgelopen week tot vier uur 's nachts hebben onderhandeld op het ministerie van Financiën over de begroting, leidde dan ook tot honende reacties op de socials.
Het hele idee van een extraparlementair kabinet is dat de coalitiepartijen niet van tevoren de dingen met elkaar afkaarten, zodat er meer macht bij het parlement komt te liggen. Geen achterkamertjespolitiek meer. NSC-leider Pieter Omtzigt heeft zich daarop geproﬁleerd. Na het nachtelijke overleg bij Financiën stelt hij nu dat overleg vooraf 'heel logisch', is. 'Je kunt de plannen niet blind de Tweede Kamer in slingeren.' De afrekening met de achterkamertjespolitiek laat nog even op zich wachten.
Het was Hans Daalder, grondlegger van de Nederlandse politicologie, die in de jaren vijftig en zestig naam maakte met zijn kritiek op de achterkamertjespolitiek. Het beleid, zo schreef hij, 'wordt meer en meer in een geheim concilie van ministers en fractieleiders bepaald, de informatie die nodig is voor een gegrond politiek debat komt te ontbreken en van oppositie kan men weinig meer verwachten.'
Deze trend werd verder versterkt, zo stelde Daalder, door het diﬀuse karakter van de besluitvorming in Nederland. De coalitiepartijen die in Nederland een regering vormen, hebben ieder de mogelijkheid om met bepaalde maatregelen te koop te lopen en andere te wijten aan het compromis. Ze kunnen schakelen tussen een meer getuigende en een bestuurlijke rol. Daarbij maken politici beleid in een complexe interactie met verschillende ministeries, adviesraden, middenveldorganisaties en overlegorganen, waar bureaucraten en specialisten vaak beter de weg weten dan politici. Hierdoor is de herkomst van beleid onduidelijk.
Volgens Daalder kwam het in botsing met een norm die door John Stuart Mill is geformuleerd: 'Het zou voor iedereen duidelijk moeten zijn wie iets heeft gedaan en door wiens fout iets niet is gedaan. Er is geen verantwoordelijkheid als niemand verantwoordelijk is.'
Het gevolg was een passief electoraat. Zolang het voor de wind ging, leidde het tot een stemming die Simon Carmiggelt eens typisch Nederland heeft genoemd: tevreden zijn op een ontevreden manier.
In minder goede tijden, zo waarschuwde Daalder, 'kan een balorig extremisme paradoxaal de onverwachte keerzij zijn van een centristische satisfactie.' Deze kritiek werd in de jaren zestig en zeventig opgepikt door de linkse protestbewegingen, door D66 en nieuwlinks. Zij wilden meer zeggenschap voor de burger, meer ideologisch debat en competitie in de politiek. Het vormde de basis voor de linkse polarisatiestrategie: door sociaal-economische onderwerpen te politiseren kon het christelijke middenblok opengebroken worden en de christelijke arbeider gewonnen worden voor linkse politiek.
Na een periode van restauratie onder Lubbers veranderde de kritiek op de achterkamertjespolitiek van kleur. In de jaren negentig was het rechts, met Frits Bolkestein en Pim Fortuyn voorop, dat zich keerde tegen de consensuscultuur. 'Een lange traditie van consensusvorming heeft ons gemaakt tot ware specialisten in het dempen van conﬂicten en het bedenken van pragmatische oplossingen', schreef Fortuyn begin jaren negentig. 'Het hanteren van een conﬂict door het uitdiepen van verschillen in inzicht en beleving behoort niet tot de sterke kanten van onze cultuur.' Nu was het de beurt aan rechts om het wapen van de polarisatiestrategie te hanteren, ditmaal door immigratie en identiteit te politiseren.
Het roept de vraag op hoe dit kabinet zich tot deze geschiedenis verhoudt. Wilders en Omtzigt zijn, elk op andere wijze, erfgenamen van deze oppositionele onderstroom in de Nederlandse politiek. Wat de huidige situatie geheel anders maakt dan voorheen is de crisis van de politieke partij als instituut.
Voor het alternatief dat Omtzigt voorstaat - meer macht voor het parlement en meer dualisme in de politiek - zijn sterke partijen met inhoudelijke expertise onmisbaar. Het probleem is dat de grootste partij in het parlement nauwelijks expertise heeft. Een constructieve rol van de oppositie is eveneens ver weg. Onder deze omstandigheden kan het parlement de rol helemaal niet spelen die Omtzigt in gedachten had.
Dit kabinet kán helemaal niet functioneren zonder achterkamertjespolitiek. Het probleem is echter dat je ook daarvoor sterke partijen nodig hebt, met interne discipline en coalitiediscipline. Daar ontbreekt het natuurlijk aan.
Als politieke partijen het beleid niet kunnen ontwikkelen, komt de macht bij de ministeries te liggen. Dit is al te zien bij Fleur Agema die inmiddels niet meer de posities van de PVV, maar die van haar topambtenaren verkondigt. Het probleem blijft dat het programma van dit kabinet deels onuitvoerbaar is.Something's gotta give.
Het probleem blijft dat dit kabinetsprogramma deels onuitvoerbaar is