In 'vergeten kampen' zitten duizenden vluchtelingen

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
12 december 2024
Athene -'Je moet echt, écht komen! Heel de wereld is ons vergeten. We bestaan niet meer, mógen niet bestaan. Net als de Palestijnen, die massaal worden gedood. Dáár is nu alle aandacht en geld voor. Voor ons niet. Nul aandacht, zero geld', briest Sadia door de telefoon in haar uniekeBrideshead Revisited-Engels.
Haar ouders zijn Bangladeshi. Sadia werd in Engeland geboren, waar ze toponderwijs genoot. In 2015, het annus horribilis voor vluchtelingen, toen iets minder dan een miljoen Syrische vluchtelingen via Lesbos en andere Griekse eilanden dicht bij Turkije Schengen binnenkwamen, toog ze als vrijwilliger naar het beruchte vluchtelingenkamp Moria. Om te helpen. Ze is nooit meer weggegaan enjobhoptsindsdien van de ene naar de andere ngo, waarvan er steeds minder in Griekenland zijn.
'Dat komt doordat premier Mitsotakis nadat hij in 2019 aan de macht kwam niet alleen hulpverleners en ngo's gecriminaliseerd heeft en hoge bedragen oplegde voor een helse bureaucratisch registratie van buitenlandse ngo's, maar ook doordat hij veel vluchtelingenkampen heeft gesloten', geeft Sadia als verklaring. 'Er komt geen ngo-hulpverlener meer in!'
Ze haalt me over naar het eiland Chios te komen, dat vlak bij Kos ligt. Chios staat bekend om zijn 'masticha' - hars van de mastiekboom - die nergens anders op de wereld gemaakt wordt. Kos is een soortOh Oh Cherso-eiland dat bezwijkt onder (Nederlands) massatoerisme. Op beide eilanden staan sinds 2015 noodkampen, met nog steeds duizenden vluchtelingen. 'De vergeten vluchtelingen' noemt Sadia hen steevast. Met haar ngo-clubje koopt ze in Athene voedsel, kleren, warm beddengoed, luiers en medicijnen, en deelt het om de twee weken uit op Chios. Buiten het kamp, uit het zicht van de bewakers. 'Anders durven ze niet eens naar ons toe te komen.'
Dankzij criminele Griekse pushbacks die in 2020 begonnen, was er sprake van een forse daling van nieuwkomers. Maar na de catastrofale Pylos-schipbreukramp, veroorzaakt door een mislukte pushback van de Griekse kustwacht waardoor 650 vluchtelingen verdronken, deed de Mitsotakis-regering even wat minder aan pushbacks, en nam het aantal nieuwkomers weer toe. 'Zo'n drieduizend zitten hier nu', vertelt Sadia, 'bij elkaar gepropt in containers, er is niet genoeg plaats. Wel vierhonderd mensen, ook vrouwen en kinderen, bevriezen half in dunne zomertentjes, zonder stroom, laat staan verwarming.' En op Kos? 'Geen idee', antwoordt de hulpverleenster. 'Ik kan maar één zo'n vergeten Grieks kamp aan. Nog een erbij trek ik niet.'