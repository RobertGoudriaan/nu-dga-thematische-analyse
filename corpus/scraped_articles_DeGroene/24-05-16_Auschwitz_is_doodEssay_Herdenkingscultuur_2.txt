'Auschwitz' is dood Essay Herdenkingscultuur (2)

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
16 mei 2024
Toen religie wegviel bouwden wij de liberaal-democratische samenleving op het fundament van de holocaust: dat nooit meer. Is de herinnering aan Auschwitz nog steeds stevig genoeg?
Het was dit jaar geen eenvoudige 4 mei.De aanloop naar de Dodenherdenking werd overheerst door controverse en de angst voor massale verstoringen. Rapper Appa had op sociale media laten weten dat er in zijn ogen 'geen perfecter moment om de kreten van de genocide in Gaza luider te laten horen' was 'dan op 4 mei tijdens de Dodenherdenking'. Journalist Frénk van der Linden kondigde aan te willen demonstreren tegen de aanwezigheid van de PVV'er Martin Bosma, die als voorzitter van de Tweede Kamer deel ging nemen aan de kransleggingen. Meer dan tweehonderd moskeeën riepen de burgemeester van Amsterdam op om Gaza te noemen tijdens haar toespraak. Anderen dachten daar anders over: 'De Dodenherdenking is geen plaats voor een protest tegen Israël', schreefde Volkskrantin het hoofdredactioneel commentaar op 3 mei. Overal in het land worstelden herdenkingscomités met de vraag of zij wel of geen aandacht aan Gaza moesten besteden. Voor de zekerheid was bij veel herdenkingen extra bewaking ingehuurd. Wie naar de Dam wilde, moest zich aanmelden en dat mochten maar tienduizend mensen doen, de helft minder dan er doorgaans kwamen. Binnen de kortste tijd waren die kaarten vergeven.
Op de dag zelf leken alle voorzorgsmaatregelen, met hulp van het slechte weer, hun vruchten te hebben afgeworpen, hoewel het ook weer niet incidentloos verliep: Appa werd aangehouden en tijdens de herdenking die ik bijwoonde schreeuwde iemand vanaf een ver balkon de twee minuten stilte vol met 'free Palestine'. Sommigen integreerden Gaza in hun toespraken, anderen bewust niet. Wat vooral opviel was dat op de Dam nog niet de helft van de mensen die zich hadden aangemeld kwam opdagen.
Het contrast tussen het verhitte debat vooraf en de slechte opkomst op een al half leeg gehouden Dam symboliseert dat het steeds moeilijker lijkt te worden om in deze tijd de holocaust nog te herdenken. Waar er nog altijd een gevoel heerst dat de herinnering aan die zwarte periode ons moet verbinden, blijkt dat in de praktijk inmiddels een serieus probleem. Steeds vaker worden herdenkingen ontsierd door controverses: al jaren is er ruzie tussen twee Kristallnachtherdenkingen met een andere politieke kleur, die zich beide als 'officieel' betitelen. Er moest dit jaar een herdenking voor de Februaristaking worden afgezegd na een oproep om daar ook 'het Palestijnse verzet' te steunen. De opening van het Nationaal Holocaustmuseum werd overheerst door demonstraties waarbij tussen het anti-Israël-sentiment het antisemitisme niet ontbrak. In de nasleep van de ophef rond de opening van het Holocaustmuseum en de aanloop naar 4 mei vonden sommigen het antwoord voor dit probleem in een oproep om nog meer aandacht voor de holocaust. De demonstranten bij de opening van dat museum, zo was de gedachte, ontbeerden het besef van wat er in de oorlogsjaren was gebeurd in Nederland. Educatie zou het antwoord moeten zijn. Natuurlijk,
de kennis over deze geschiedenis lijkt inderdaad af te nemen. Ongetwijfeld is het daarom nog steeds zinvol om deze mensen naar het Holocaustmuseum te sturen, of op een reis naar Auschwitz. Toch gaan deze oplossingen voorbij aan de kern van wat er speelt. Zou het echt uitmaken als Stephan van Baarle (denk) naar de tv-serieDe Joodse Raadkijkt, zoals Ulysse Ellian (VVD) hem dringend aanraadde tijdens een Kamerdebat over antisemitisme?
Laten we eerlijk zijn:als er een gebrek aan aandacht voor de holocaust is, hoeveel aandacht moet er dan wel niet zijn? De oprichting van het Nationaal Holocaustmuseum is onderdeel van een al jaren aanhoudende golf van interesse in het onderwerp. Zo is in 2021 een groots nationaal namenmonument geplaatst in Amsterdam. Overal verschijnenStolpersteine.
En dat zijn alleen de nieuwste monumenten. Oorlogsmonumenten zijn overal en worden al jaren door scholen geadopteerd. De oorlog blijft nog volop filmmakers inspireren, getuige recente films alsDe bezette stad, De Joodse RaadenZone of Interest. In 2014 werd er een volledig theater gebouwd voor de opvoering van een nieuw toneelstuk over Anne Frank.
Ook kan niet gezegd worden dat er zonder het Holocaustmuseum, hoe knap en mooi het ook is gemaakt, geen plek was waar men kon leren over deze geschiedenis. We hebben het Verzetsmuseum en het Anne Frankhuis, en natuurlijk herinneringscentra in Westerbork en Vught. En ook deze 4 mei verschenen weer allerlei boeken, stonden de kranten vol met verhalen over de oorlog en besteedden radio en televisie er volop aandacht aan. Bovendien is 4 mei nog maar een van de vier dagen in het jaar waarin de holocaust herdacht wordt. Ook 11 november (de herdenking van Kristallnacht), 27 januari (de herdenking van de bevrijding van Auschwitz), en Jom Hasjoa, de Israëlische herdenkingsdag die in april of mei valt, zijn de laatste jaren steeds meer in opmars. Bij al die herdenkingen wordt erop gewezen hoe belangrijk het is dat deze geschiedenis niet vergeten mag worden, en de kans is groot dat dit ook weer zal gebeuren tijdens de toekomstige geplande dag tegen antisemitisme, die de Tweede Kamer heeft besloten in te stellen.
Kortom, als er voor één historische gebeurtenis aandacht is in onze samenleving, dan is het wel de holocaust. Die aandacht is er niet voor niets. Het is het morele fundament van onze samenleving. Het vult daarmee een moreel vacuüm dat was ontstaan met wat Nietzsche ooit omschreef als de dood van God: de Verlichting, de opkomst van het liberalisme, secularisme en de scheiding van kerk en staat. Met die ontwikkelingen waren onze morele (en religieuze) waarden een private aangelegenheid geworden, losgekoppeld van politiek. Die moest zich beperken tot het bieden van de vrijheid om eigen waarden te koesteren en een open uitwisseling daarvan mogelijk te maken, en zich verre houden van het voorschrijven van die waarden.
De grote zwakte daarvan, die in de vooroorlogse periode uitmondde in een ware 'crisis van het liberalisme', was dat de liberaal-democratische waarden zo zelf geen fundering meer hadden. Het fascisme, het nationaalsocialisme en het communisme konden het liberalisme vrij aanvallen, terwijl het liberalisme zich maar moeilijk kon verdedigen. Dat moest immers ruimte bieden aan alle politieke stemmen. Het leidde tot de ondermijning van dat liberalisme, tot totalitaire staten, en uiteindelijk tot het ultieme failliet van het liberalisme, de consequentie van de dood van God: Auschwitz.
'Met welk water kunnen wij ons reinigen? Welke zoenoffers, welke heilige spelen zullen wij moeten bedenken?' had Nietzsche gevraagd in zijn wanhoop over de dood van God. Nu kwam, als een fenix die oprees uit zijn as, het antwoord: de slachtoffers van de holocaust werden onze zoenoffers, de herinnering aan dat ultieme kwaad werd het water waarmee wij ons konden reinigen, de herdenkingen werden de heilige spelen die wij bedachten. Auschwitz werd de bron waarop de liberale democratie telkens weer kon terugvallen.
Zo vonden wij uiteindelijk toch een vervanging voor wat wij waren kwijtgeraakt. De schok dat onze beschaving kon ontaarden in de ultieme barbarij had alsnog de naakte waarheid onthuld, over de mens en over wat goed is en wat kwaad. Waar God ons op het goede had gewezen, bleek Auschwitz, als voorbeeld van het kwaad, nu net zo waardevol. En waar wij ons geloof in religieuze leiders waren kwijtgeraakt, konden wij een nieuwe morele autoriteit vinden in de holocaustoverlevenden, of, nog meer, in de nagelaten geschriften van holocaustslachtoffers.
Er is vaker op gewezen dat dit leidde tot een cultus rond alles om de holocaust heen. De georganiseerde reizen naar vernietigingskampen leken op pelgrimstochten, met de belofte om als een ander en beter mens terug te keren. De aandacht voor bepaalde getuigenissen, zoals bij Anne Frank en Etty Hillesum, had veel weg van een religieuze exegese. Auschwitz werd zo de basis van alles waar we het in onze samenleving over eens moesten zijn: onze liberaal-democratische maatschappij, de Europese eenwording, zelfs de goedheid van de mens, want Anne Frank was daarin blijven geloven, opgejaagd, opgesloten, voordat zij werd vermoord. En zo werden Auschwitz en de religie van de herdenkingscultuur de basis van het succes van onze naoorlogse democratie. Wanneer er iets voorviel waarin mensen voelden dat de fundamenten van onze naoorlogse verworvenheden aan het wankelen waren, klonk het 'nooit meer Auschwitz' en werd er gepleit voor meer aandacht voor de holocaust.
Het hoeft daarom niet te verbazendat nu het herdenken moeizaam gaat weer wordt teruggevallen op deze mantra. Maar er is iets aan het veranderen. Natuurlijk, de naoorlogse geschiedenis van het herdenken is doordrenkt met controverses en relletjes. Soms waren zij gebaseerd op misverstanden of overreacties, soms probeerden mensen bewust te provoceren. Maar terwijl voorheen iedere relativering van onze herinnering aan de oorlog niet alleen tot verontwaardigde reacties leidde, maar ook tot het smoren van die relativering vanuit de consensus dat Auschwitz onaantastbaar is, lijkt dat laatste niet meer te lukken. De stelling dat 7 oktober de ergste moord op joden kende sinds de holocaust maakt nauwelijks nog indruk. Net als de jodenster die de Israëlische ambassadeur bij de VN opspeldde. En demonstranten weerhouden zich er niet van om holocaustoverlevenden uit te schelden bij de opening van een Holocaustmuseum. Er is bitter weinig over van hun morele autoriteit.
Het is niet zo dat mensen te weinig weet hebben van de holocaust. Het wordt tijd een nog pijnlijker conclusie te trekken. We moeten constateren dat extra aandacht voor de holocaust niet meer werkt, en zelfs een onderdeel van het probleem wordt gevonden. De problemen die wij nu ondervinden bij het herdenken kunnen beter gezien worden als een reactie op deze herinneringscultuur dan als symptoom van het gebrek eraan. Waarom? Het is antwoord is allicht te vinden in de opening van het Nationaal Holocaustmuseum. Veel demonstranten beschouwden het museum, door de uitnodiging van de Israëlische president bij de opening, als een middel om het handelen van deze door hen verafschuwde president te rechtvaardigen. Het hele museum was voor hen een politiek instrument geworden.
Was het anders geweest als het bezoek van Herzog was afgezegd? Grote kans dat er dan andere demonstranten waren geweest. Dat blijkt bijvoorbeeld uit de woede van Ronny Naftaniel, die zich kwaad maakte over een verklaring van GroenLinks-PvdA dat het beter was geweest wanneer Herzog was afgezegd. Met die verklaring, beweerde hij, had juist GroenLinks-PvdA het holocaustmuseum 'gepolitiseerd', misbruikt om kritiek op Israël mee te rechtvaardigen. Het moge duidelijk zijn dat de vraag of Herzog wel of niet zou moeten komen geen eenvoudige was. Wat de verantwoordelijken ook deden, de opening zou als politiek worden uitgelegd. Het zal geen toeval zijn dat de directeur van het Joods Cultureel Kwartier Emile Schrijver in zijn toespraak bij de opening juist waarschuwde dat de holocaust nooit inzet van politiek mag zijn. Die oproep was nobel, maar kijken we terug op hoe die opening in het nieuws kwam, dan is het moeilijk te ontkennen dat deze oproep jammerlijk faalde. Het hele gebeuren was doordrenkt van politiek: het museum was op die dag niet meer een instelling die onderwees over de holocaust, maar een speelbal van maatschappelijke conflicten.
En daarin staat het niet alleen. De rel om Herzog was een symptoom van een dieper probleem dat steeds vaker en harder optreedt. Als een joodse schrijver op 4 mei zegt 'als ze het over Marokkanen hebben, dan hebben ze het over mij', dan vinden mensen het politiek, maar het om die reden vermijden van een dergelijke uitspraak wordt als net zo politiek beschouwd. Als we Martin Bosma verbieden een krans te leggen op de Dam zullen velen daar een politieke daad in zien, maar in hem die krans laten leggen ook. Als we op 4 mei aandacht vragen voor de Nederlandse slachtoffers van het kolonialisme is dat politiek, als we dat verbieden, is het dat ook. En als op 4 mei overal demonstraties worden aangekondigd tegen de genocide in Gaza, dan wordt het bekritiseren en verbieden van die demonstraties door de demonstranten gezien als genocide-ontkenning, terwijl anderen er een schending van de herdenking en daarmee relativering van de holocaust in zien. In dit politiek geweld wordt het voor iedereen die wil herdenken onmogelijk om zich aan de politiek eromheen te onttrekken. Want in een gepolitiseerd landschap geldt dat iedereen die niet kiest of niet wil kiezen, ook kiest. Zelfs de symbolen van het apolitiek herdenken moeten er dus aan geloven. De koning werd tijdens de opening van het Holocaustmuseum voor 'kankerzionist' uitgescholden en bezoekers van de herdenking op de Dam werden gefouilleerd op spandoeken. Natuurlijk, we proberen het nog wel, apolitiek herdenken, maar het is een verloren strijd. Dat de burgemeester tienduizend mensen hun kans om op de Dam te kunnen herdenken moest ontzeggen, uit angst dat de herdenking gekaapt werd door demonstraties, toont het failliet ervan.
De problemen bij het organiseren van een waardige herdenking hebben veel meer met deze politisering te maken dan met een gebrek aan kennis over de holocaust. Het is aan de ene kant de religieuze betekenis van het herdenken die het politiseren ervan zo aantrekkelijk maakt. Daarom vindt Appa 4 mei het perfecte moment voor zijn protest. Maar het is paradoxaal: tegelijkertijd is het die politisering die zich moeilijk laat verenigen met de religieuze betekenis die de holocaust is gaan vervullen. De pijnlijke waarheid is dat met een offensief voor meer kennis over de holocaust geen einde zal komen aan deze politisering. Want ook de aandacht die er voor de holocaust is, is inmiddels onderwerp van politiek debat.
Aan de ene kant worden pogingen om aandacht te vragen voor Gaza tijdens holocaustherdenkingen gezien als een zorgelijke verwatering ervan, die de kern van het herdenken aantast. Aan de andere kant ziet men 'nooit meer Auschwitz' als een bevestiging van het gevoel dat al het herdenken alleen maar blind maakt voor wat er nú in de wereld gebeurt, Gaza voorop. De roep om nog meer aandacht voor de holocaust zal die gevoelens alleen maar verergeren. En met de frustratie over die roep om aandacht aan de ene kant groeit de angst voor verwatering van het herdenken aan de andere. Probeer dan nog maar eens te herdenken zonder dat je in een van beide kampen getrokken wordt. Betekent 'nooit meer Auschwitz' 'stop in Gaza' of 'stop Hamas'? Natuurlijk kan het in theorie beide betekenen, en ook geen van beide. Maar het gaat om de praktijk. En daarin ben je al 'fout' als je niet voor 'stop in Gaza' of 'stop Hamas' kiest. Intussen beschouwen beide kanten, uit woede over de tegenstander, onze herdenkingscultuur als een hypocriete exercitie. Het is een vicieuze cirkel. Bij ieder rondje neemt de betekenis van het herdenken in kracht af, ook voor diegenen die het religieuze aspect van onze herdenkingscultuur politiek willen uitbaten.
Zo komen we in een situatie die lijkt op de vooroorlogse crisis van het liberalisme, waarbij nu niet alleen het liberalisme zich niet meer kan verdedigen, maar ook de hervonden bron ervan, 'nooit meer Auschwitz'. God is dood, schreef Nietzsche, maar inmiddels is ook 'Auschwitz' dood.
David Wertheim is cultuurhistoricus en directeur van het Menasseh ben Israel Instituut voor joodse studies