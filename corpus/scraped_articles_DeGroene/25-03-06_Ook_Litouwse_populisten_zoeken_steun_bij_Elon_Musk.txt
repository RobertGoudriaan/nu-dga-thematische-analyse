Ook Litouwse populisten zoeken steun bij Elon Musk

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
6 maart 2025
Vilnius- Hij laat zich niet snel onderbreken en steekt zijn soms onnavolgbare betogen in de hoogste versnelling af. Remigijus Zemaitaitis, voorman van de rechts-populistische partij Nemuno Ausra ('Morgenrood van de Nemunas'), is zonder twijfel de meest omstreden politicus van Litouwen. Zemaitaitis vertrok in mei vorig jaar met veel kabaal als parlementslid, nadat het Hooggerechtshof had geoordeeld dat hij zich schuldig had gemaakt aan het verspreiden van antisemitische commentaren op sociale media. Saillant detail: zijn partij is vernoemd naar Ausra, een ondergrondse krant die verscheen tussen 1883 en 1886 en die ook niet vies was van enig antisemitisme.
Zemaitaitis nam wraak door in oktober de verkiezingen voor de Seimas (parlement) te winnen. De'ausrieciai',zoals ze door de pers zijn gedoopt, wisten twintig zetels in de wacht te slepen. De derde fractie in het parlement ging vervolgens in zee met de gematigd-conservatieve Unie van Democraten voor Litouwen en de sociaal-democraten. Dat die laatsten zich waagden aan het vormen van een coalitie met rechts-populisten, mag een unicum in Europa worden genoemd.
Er rust echter bepaald geen zegen op de versbakken regeringsploeg. Met de onderlinge communicatie is het allerbelabberdst gesteld en de verstandhouding tussen Zemaitaitis en Unieleider en Seimas-voorzitter Skvernelis, tevens oud-premier, is uitermate gespannen. President Nauseda heeft het opnemen van de morgenroders in de coalitie een vergissing genoemd.
Zemaitaitis gooit liever olie op het vuur. Hetenfant terribleder Litouwse politiek uitte onlangs felle kritiek op de voorgenomen, min of meer door collega-populist Trump afgedwongen verhoging van de defensie-uitgaven tot vijf à zes procent van het bruto nationaal product. In een adem noemde hij Oekraïne 'een meester in de kunst van het aannemen van steekpenningen en corruptie'. Een enorme rel was geboren.
Nu blijkt Zemaitaitis ook nog eens, in navolging van de Slowaakse premier Fico, een brief naar Trumps rechterhand Elon Musk te hebben gestuurd. Daarin vraagt hij Musk, die de sloopkogel heeft losgelaten op Usaid, om nadere informatie over Litouwen-gerelateerde projecten van de Amerikaanse hulporganisatie. Oftewel: welke vermaledijde ngo's en media hebben geld ontvangen om zich in de'deep state'te kunnen nestelen en tegen hem te kunnen samenzweren? 'Ik ben bereid u persoonlijk te ontmoeten', sluit Zemaitaitis af. Is dit een opstap naar een 'buitenlandse agenten'-wet, zoals Rusland en Georgië die kennen? vroeg een Litouwse onderzoeksjournalist zich af op Facebook.
Er zal nog heel wat water door de Nemunas stromen voordat de rust in Litouwen is teruggekeerd.