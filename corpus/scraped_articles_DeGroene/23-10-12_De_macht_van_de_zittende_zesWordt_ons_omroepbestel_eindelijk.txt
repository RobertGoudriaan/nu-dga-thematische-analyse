De macht van de zittende zes Wordt ons omroepbestel eindelijk toekomstbestendig?

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
12 oktober 2023
Het onlangs uitgebrachte advies over hoe de toegang tot het omroepbestel beter kan worden bewaakt leidt niet tot een nieuw inzicht. Sterker, de plannen voor de vernieuwde publieke omroep komen neer op herzuiling.
De manier waarop de Nederlandsepublieke omroep in elkaar steekt, is uniek in de wereld. Wat niet per se een aanbeveling hoeft te zijn. Het organiserende idee erachter is dat allerlei groepen en groepjes in de samenleving niet zozeer aandacht moeten krijgen van publiek gefinancierde media, alswel die berichtgeving zelf mogen verzorgen en daarnaast hun politieke of religieuze kleur ook aan ander nieuws kunnen meegeven, en zelfs aan drama en amusement. Dit merkwaardige systeem was een antwoord op een typisch Nederlands probleem, namelijk de verzuiling. Toen die verdween moesten er andere redenen voor handhaving van het systeem worden bedacht: de openheid, de rechtstreekse invloed die leden van een omroepvereniging op de radio- en televisieprogramma's zouden uitoefenen, de mooie veelvormigheid van het geheel. Geen van alle bevredigend. De toelating van twee voormalige piratenzenders (de Tros en Radio Veronica) baande al in de jaren zestig en zeventig de weg voor een bestel met steeds meer spelers zonder duidelijke missie.
Inmiddels ligt het publieke medialandschap er desolaat bij. Geplaagd door schandalen over de werksfeer; met een vleugellam overkoepelend bestuur en onderling ruziënde directeuren die hun kritiek op elkaar ook via de commerciele zenders uiten (een enkeling is er zelfs vaste gast); en programmakers die vaker van omroep wisselen dan van jas.
De oplettende televisiekijker stelt intussen vast dat met minder dan twee maanden tot de verkiezingen niet alleen de dagelijkse nieuwsshow in de ochtend maar ookOp1,het belangrijkste praatprogramma 's avonds, beheerd wordt door louter omroepen die zich als 'rechts' of in ieder geval behoudend profileren; bovendien is ook op zondagochtend nog speciaal een uur ingeruimd voor een 'rechts georiënteerd'
kringgesprek met dito gasten. Hoe dat kan? Dat hebben de omroepverenigingen onderling zo bedisseld, beroep ertegen is niet mogelijk.
En dan is er nog eengrotere steen des aanstoots: tot verbazing van politiek én omroep werd vorig jaar vastgesteld dat er, behalve de noodzaak om vijftigduizend leden te hebben, eigenlijk geen enkel criterium bestond - iets met inhoud bijvoorbeeld, of deskundigheid - om een nieuwe omroep de toegang tot het omroepbestel te weigeren. Zo kon het gebeuren dat zowel het voorlopig nog rijkelijk vage Omroep Zwart als het juist zeer geacheveerde Ongehoord Nederland (ON) zomaar zendtijd kreeg.
Zwart wist tot dusver niet veel aandacht op zich te vestigen, ON des te meer. Het initiatief van journalist en verspreider van alternatieve feiten Arnold Karskens, aangemoedigd door de politieke partijen Forum voor Democratie en de PVV, gaf, eenmaal toegelaten, in uitzending na uitzending het woord aan tegenstanders van de Europese Unie, het klimaatbeleid, het World Economic Forum, alsmede antivaxxers, vrienden van Poetin, goudhandelaren, strijders tegen 'transgenderisme' en 'wokisme'. Dat er steun voor deze en andere standpunten in de samenleving bestaat lijdt geen twijfel. Ze zijn ook niet strafbaar, in het parlement worden ze vrijelijk geuit. Maar voor de publieke omroep in haar huidige opzet gaan ze te ver, al wordt dat zo niet gezegd. Het verzoek van NPO-voorzitter Frederieke Leeflang aan staatssecretaris Gunay Uslu om ON uit het bestel te zetten wordt gemotiveerd met verwijzing naar Karskens' geringe bereidheid tot samenwerken en een aantal klachten over 'nepnieuws' die de ombudsman van de omroep gegrond heeft verklaard.
Dat verzoek ligt al sinds april bij de bewindsvrouw, die geen haast maakt met de zwaarwegende beslissing. Het zou voor het eerst zijn dat zoiets gebeurt en midden in verkiezingstijd ongetwijfeld het verwijt van 'censuur' opleveren. Toch lijkt een meerderheid van de Tweede Kamer niet van plan het besluit dat Uslu moet nemen controversieel te verklaren op grond van haar demissionaire status. Een besluit wordt nu op z'n vroegst in december verwacht, na de verkiezingen in ieder geval.
Het gedoe rond ON vormde vorig jaar voor de staatssecretaris al de aanleiding voor het instellen van een 'adviescollege', dat moest onderzoeken hoe de toegang tot het bestel voortaan beter kon worden bewaakt. De Kamer voegde eraan toe dat het gezelschap dan meteen ook maar moest aangeven hoe het hele systeem van de publieke omroep 'toekomstbestendig' kon worden gemaakt. Een kwestie waar al decennia zonder veel resultaat over wordt gefilosofeerd, gedelibereerd en geadviseerd. Uslu beloofde dat het ditmaal zou gebeuren met een 'blik van buiten', dus 'volledig onafhankelijk van politiek en media' en bovendien 'zo veel mogelijk wetenschappelijk onderbouwd'. Dat alles ging gebeuren onder voorzitterschap van voormalig CDA-staatssecretaris Pieter van Geel en ook nog binnen een jaar.
Met enige vertragingis het advies er nu en,spoiler,het biedt geen nieuw perspectief, geen frisse blik op de toekomst en maakt ook niet de indruk geheel onafhankelijk tot stand gekomen te zijn. Daarvoor wordt er net iets te vaak louter gerefereerd aan klachten van betrokkenen als argument. Misschien komt het doordat precies de drie wetenschappers die bij de operatie waren betrokken (hoogleraar journalistiek Irene Costera Meijer als lid van het college zelf, media-onderzoeker prof. José van Dijck en voormalig hoogleraar informatierecht Nico van Eijk als leden van een klankbordgroep) zich na het lezen van een eerste concept uit het beraad hebben teruggetrokken. Ze maken al decennia serieus studie van het medialandschap en wilden, zeggen ze desgevraagd, niet medeverantwoordelijk zijn voor dit eindresultaat.
Naast Van Geel bleven als leden van het adviescollege over: filmproducent Marleen Slot, Rabobank-manager Enaam Ahmed Ali en directeur van debatcentrum De Balie Yoeri Albrecht. Secretaris was voormalig GroenLinks-voorzitter Marjolein Meijer. Het viertal adviseert vooral reparatiewerkzaamheden en presenteert die als een gedurfde keuze, ook voor de toekomst. Maar die keuze komt toch vooral neer op een bevestiging van wat er al was, namelijk een zogenaamd 'extern pluriform bestel' (dus met niet één maar meerdere organisaties) en wordt gemotiveerd met een drogredenering.
Volgens het advies is namelijk alleen een systeem met 'organisaties die hun legitimiteit ontlenen aan groepen in de samenleving en die afhankelijk zijn van hun commitment' in staat 'flexibel te blijven voor vernieuwing en maatschappelijk responsief te zijn'. Mediaorganisaties met een centrale leiding (en dat zijn ze bijna allemaal, van kranten en tijdschriften tot de nieuwste interactieve platforms en de publieke omroepen in onze buurlanden) kunnen dat kennelijk niet. Ze zouden niet weten hoe een gesprek te voeren over 'wat telt als kwaliteit en wat waardevol is voor het publiek'.
Daarom pleit men met een beroep op de democratie voor 'de maatschappelijke waarde van de ogenschijnlijke inefficiëntie van een decentraal model'. Afhankelijkheid van 'groepen in de samenleving' (het 'commitment') wordt daarin gepresenteerd als 'open' en onafhankelijkheid als 'gesloten'. Niet professionals (journalisten, scenaristen, satirici, regisseurs, creatieve producenten) maar bestuurders lijken door Van Geel en de zijnen gezien te worden als degenen die bij uitstek en als eerste signalen uit die samenleving kunnen oppikken en de dialoog aangaan. De makers moeten volgen, met oog voor de belangen van de instanties waarmee hun omroepvereniging zich verbonden heeft uiteraard.
Vervolgens richt het advies zich op de interne organisatie van het bestel. Het centrale NPO-bestuur zou daarin minder sturend moeten optreden en bevoegdheden over de programmering moeten teruggeven aan de omroepverenigingen. Maar met het oog op de efficiëntie, nu wel, wordt hun aantal teruggebracht van negen naar zes. Dit wordt bereikt door te schuiven met het ledencriterium: alleen verenigingen met minimaal 150.000 betalende leden worden dan als 'dragende omroep' beschouwd. Dat zijn op dit moment KRO-NCRV, EO, VPRO, AvroTros, BNNVara en Omroep Max.
Kleinere omroepen zijn in de toekomst verplicht zich aan te sluiten bij een van deze zes, waar ze wel enige redactionele eigenheid mogen behouden maar geen eigen organisatie. Dat geldt ook voor toekomstige nieuwkomers: die moeten eerst een 'paraplu' vinden bij een van de grote broers op basis van 'affiniteit'.
De macht van de zittende zes wordt zo nog verder uitgebreid. Zien ze niks in de nieuweling, dan is het einde oefening; vermoedelijk niet voor Zwart maar wel voor ON. Lukt het wel, dan moet er door de aspirant-toetreders twee jaar worden proefgedraaid om te laten zien dat ze wel degelijk iets kunnen wat in de smaak valt bij de huidige deelnemers aan het bestel. Die proeve van bekwaamheid lijkt niet onredelijk, maar de eerste resultaten van de procedure zullen nog wel even op zich laten wachten. Als het aan het advies ligt blijft de open publieke omroep tot maar liefst 2038 voor nieuwkomers gesloten.
De zes en hun ondergeschikte 'redactieomroepen' hebben dus vanaf nu ruim veertien jaar de tijd om hun bestaansrecht opnieuw te bewijzen en wel door een 'inhoudelijke grondslag', 'een maatschappijvisie' te formuleren die duidelijk herkenbaar en voor elk van hen verschillend is. Over die visie op de samenleving moeten ze permanent in gesprek zijn met hun doelgroepen, niet alleen met de leden van hun vereniging maar ook met de al eerder genoemde verwante maatschappelijke en culturele organisaties. Door deze 'maatschappelijke verworteling' geven de omroepen straks weer vorm aan de identiteit van groepen in de samenleving die zich tot hun vreugde herkennen in het specifieke media-aanbod van hun eigen vereniging.
Het adviescollege speculeert zelfs dat het door deze hernieuwde nadruk op politieke en culturele identiteit weer aantrekkelijk zal worden om er lid van te worden. Het is een lieﬂijke vorm van wensdenken. Het ledental van de omroepverenigingen loopt al sinds jaren gestaag terug. Veruit de meeste Nederlanders zijn geen lid. Dat geldt ook voor politieke partijen, maar het lidmaatschap is daarbij geen voorwaarde om te mogen stemmen.
Het toezicht op de inhoudelijke verscheidenheid wordt volgens de plannen van het onafhankelijke adviescollege ondergebracht bij een nieuw instituut, de Autoriteit Publieke Media, terwijl het Commissariaat voor de Media wordt opgeheven. Zag het Commissariaat op een strikt juridische basis vooral toe op de onafhankelijkheid van omroepen, bijvoorbeeld van commerciële belangen, de APM moet juist controleren of de band met andere instituten en belangengroepen wel stevig en inhoudelijk genoeg is.
Het adviesrapport bevat veel fraai klinkende abstracties die nog op een concrete uitwerking wachten, met name door die nog op te richten Autoriteit. Maar tijdens de presentatie werd als voorbeeld van wat er moet veranderen Omroep Max genoemd, waarvan oprichter, directeur en persoonlijk ideologisch middelpunt de BN'er Jan Slagter is. Hem werd te verstaan gegeven dat Max er in de toekomst niet meer mee wegkomt om gewoon gezellige programma's te maken voor wat oudere mensen. Ook hij zal straks in die programma's een expliciete maatschappijvisie moeten tonen en zich op de een of andere manier moeten verbinden met de representanten daarvan in de samenleving.
Maar die samenleving is nogal op drift. Hoe te kiezen? Wie relevant wil blijven, en dat is Slagter wel toevertrouwd, kijkt dan bijvoorbeeld naar de grootste politieke beweging en het sentiment daarachter. In de afgelopen vijf jaar was hij zo achtereenvolgens uitgekomen bij Forum voor Democratie, BBB en meer recent bij Nieuw Sociaal Contract. Werkbaar idee?
De voorstellen van Van Geelen de zijnen lijken niet alleen op herzuiling, ze zíjn het ook gewoon. Waarbij er geen rekening mee wordt gehouden dat de traditionele zuilen stevig rechtop stonden, ze hadden een herkenbare hiërarchische structuur, terwijl het huidige landschap eerder op een omgewaaid bomenpark lijkt waarvan de wortels niet meer diep gaan en waarvan ook de bodem niet meer zo stabiel is als voorheen.
De ecologie van de media laat zich niet meer inperken door landsgrenzen en lijdt niet meer onder schaarste; iedereen kan een platform beginnen en uitzenden, de traditionele spelers hebben geen monopolie meer en verliezen in hoog tempo aan invloed en gezag. Op de consequenties daarvan gaat het advies nauwelijks in. Het idee dat het omroepbestel alle tijd heeft voor een historiserende renovatie is een wensdroom, een illusie. Net als de gedachte dat de clubs en clubjes er in grote harmonie wel uit zullen komen wanneer ze voortaan samen met de overkoepelende NPO een programmaschema moeten maken.
Toegegeven: de huidige organisatievorm werkt ook niet erg bevredigend. Maar dat komt meer door de manier waarop die wordt ingevuld dan door het principe zelf. In de slag om de kijkcijfers is de publieke omroep steeds meer op zijn commerciële concurrenten gaan lijken. Bij het overlijden van de legendarische radioen televisiemaker Wim Kayzer, eerder dit jaar, werd zijn werk met nostalgische lof overladen; zijn type programma's kan in het huidige systeem niet meer worden gemaakt. Maar dat is een keuze, geen wet. Het voornemen om een zo breed mogelijk publiek te bereiken heeft ervoor gezorgd dat het aanbod smaller werd.
Het verschijnsel dat gezichtsbepalende makers en presentatoren nu afwisselend of zelfs tegelijkertijd voor de publieke- en de commerciële media kunnen werken is tekenend voor de situatie. Een overstap van Feyenoord naar Ajax baart tegenwoordig meer opzien dan een wissel van de NPO naar SBS (en weer terug).
Het helpt niet wanneer de top van de NPO (een jurist en een bestuurskundige) geen media-ervaring heeft en ook meer inhoudelijk gerichte medewerkers graag uit de gelederen van de commercie rekruteert terwijl, vaak internationaal opererende, productiemaatschappijen voor beide werken. Zomaar twee voorbeelden. De producent van het gezichtsbepalendeOp1maakt ook talkshows voor RTL en SBS en is eigendom van het Franse concern Banijay. KijkcijfersuccesHeel Holland baktwordt geproduceerd door een bedrijf dat onderdeel is van de RTL Groep. Alsof het allemaal niet uitmaakt serveert de publieke omroep dus taartjes uit dezelfde grote bakkerij die de concurrent bedient. Meer identiteitspolitiek zal niet voor meer programmatisch onderscheid zorgen, meer creatieve eigenheid is gewenst. Onder een ook inhoudelijk sterke leiding.
De geschiedenis van onafhankelijkecommissies die een plan voor de publieke omroep moesten maken is lang en triest. De commissie-Van Doorn (1981) vond dat er gereguleerde ruimte voor commerciële omroepen moest komen, het advies werd genegeerd, het ongereguleerde RTL opereert sindsdien vanuit Luxemburg. De commissie-Ververs (1996) kwam met het lumineuze idee van omroepverkiezingen in plaats van gidsabonnementen; toen uit een sondering bleek dat dan de VPRO de grootste zou worden was het snel van de baan. In 2004 stelde de Wetenschappelijke Raad voor het Regeringsbeleid dat eerst de functies van een publieke omroep helder benoemd moesten worden en dat daarna pas de organisatie kon worden ingericht; de nieuwsvoorziening werd als kerntaak bestempeld, maar voor bijvoorbeeld culturele programmering zouden ook andere organisaties dan omroepen toegang mogen krijgen tot het bestel. Ook pleitte de WRR voor een Europees mediabeleid. Het was een intelligente benadering die nog steeds relevant is. Maar ook dat werd niks. Het rapport werd politiek afgeserveerd.
Feit is dat politieke belangen in de geschiedenis van de publieke omroep er steeds weer voor zorgen dat de inhoudelijke argumenten in dit soort studies genegeerd worden. Ze worden niet zozeer weerlegd als wel onder de tafel geschoven; de gezamenlijke belangen van omroepbestuurders en politici zijn nog altijd groot. Staat zo'n droevig lot dus ook het nieuwste advies te wachten? De kansen lijken iets beter doordat het college aan de wensen van veel belanghebbenden tegemoet is gekomen. Zowel van de omroepverenigingen, hun rol wordt versterkt, als van de coalitiepartijen. Ook in de adviesaanvraag was al te lezen dat het kabinet hechtte aan de status quo, behalve als het ging om dat ene aspirant-omroepje dan. De hoop van de drie opgestapte wetenschappers dat er misschien toch een wat andere richting gekozen kon worden bleek tevergeefs.
Terwijl iedereen het belang van de media voor een functionerende democratie benadrukt, zijn politici er beducht voor de publieke omroep tot campagnethema te maken. De campagne wordt immers in diezelfde media gevoerd, dan houd je de rechts dan wel links georiënteerde programmamakers liever te vriend. Toch zou het nu een goed idee zijn. Urgentie is er genoeg. Publieke belangstelling zeker ook, misschien niet voor de organisatorische ﬁnesses, maar voor wat er te horen en te zien is des te meer.
Staatssecretaris Uslu kan misschien, juist nu ze demissionair is en heeft aangekondigd niet meer te willen terugkeren in de politiek, wat meer vrijheid nemen dan ze zichzelf tot dusver toestond. Nog eens het WRR-rapportFocus op functiesuit de kelders van het departement laten komen, nagaan waarom in de buurlanden het unieke Nederlandse model geen goed idee wordt gevonden, in gesprek gaan daarover met wetenschappers - en vooral ook met programmamakers in plaats van met hun directeuren. Je hebt kans dat een alternatief voor de huidige toestand er dan toch wat aantrekkelijker uit gaat zien. En het is nuttig voorwerk voor het geval Uslu's opvolger op dit dossier niet aan een regeerakkoord is gebonden. Maar die kans is historisch gezien gering.
Owen O'Brien / ANP | Jonathan Krispijn van Ongehoord Nederland probeert staatssecretaris Gunay Uslu van Cultuur en Media bij aankomst op het Binnenhof een vraag te stellen. Den Haag, 7 juli