Dansen met de duivel In het nieuws

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
12 december 2024
Een van de slimste eigenschappen van Mark Rutte is dat hij na verloop van tijd zo'n beetje iedereen medeplichtig maakt. Al na twee jaar premierschap was hij erin geslaagd om omvangrijke verbonden te sluiten met de PVV, het CDA en, via het 'Lenteakkoord', met D66, GroenLinks en de ChristenUnie. Kort daarna vormde hij een kabinet met de PvdA. In iets meer dan twee jaar tijd had iedereen een keertje gedanst met Rutte.
Positief zou je kunnen zeggen: wat een levendige democratie! Negatief dat het ideeëndebat in die Rutte-jaren aardig verstomde. Het brede midden loste langzaam op in een bestuurlijke kaste waarin weinig richtingenstrijd te ontwaren viel. Er waren geen alternatieven meer.
De vraag in hoeverre je je als oppositie, als tegenmacht, moet engageren met de zittende macht is hoogst actueel nu de wereld aardig is hertekend. 2024 was een ongekend jaar voor de democratie. Nooit eerder verdwenen er zoveel stembiljetten in stembussen. Meer dan twee miljard, verspreid over 78 landen, en de drie grootste democratieën, India, Amerika en Indonesië, deden mee. Casper Thomas bezocht die drie grootste verkiezingen, bestudeerde tientallen andere en komt in dit nummer tot een sombere conclusie. Er is massaal gestemd, maar voor minder democratie.
'Op een wrange manier toont hier zich het succes van het democratisch model', schrijft hij. 'Iedereen wil zich ermee tooien, zelfs de tiran. Tegelijk is er reden om democratie en verkiezingen van elkaar los te koppelen. De tweede zijn in steeds mindere mate een graadmeter voor de eerste.' Kamala Harris verruilde haar vrolijke optimisme voor alarmistische waarschuwingen dat de democratie in gevaar is onder Donald Trump. Het werkte niet. Zoals het eigenlijk nergens werkte. 'Democratie en rechtsstaat' zijn allesbehalve wervende thema's.
Dat heeft ook de oppositie in Nederland ontdekt. De zege voor radicaalrechts in ons land dateert alweer van meer dan een jaar geleden en de periode die volgde kenmerkte zich door felle waarschuwingen. We mochten niet normaal maken wat niet normaal was en vooral D66 en Volt klonken het stevigst. Zij spraken onomwonden over 'extreem-rechts'. Bij GroenLinks-PvdA volgden ze de politicologenconsensus en gebruikten ze radicaal-rechts en het CDA koos voor het ongevaarlijke 'populistisch rechts'.
De taal was misschien anders, maar de verontwaardiging over regeren met Geert Wilders werd - op JA21 en FvD na - breed gedeeld door de oppositie. Inmiddels hebben zij allemaal ondervonden dat hameren op democratie en rechtsstaat kiezers niet interesseert, het is te abstract. Bijkomend nadeel: juist door je op te werpen als hoeder van al die instituties manoeuvreer je jezelf in de ogen van kiezers in de rol van de status quo, het systeem. Dat is zeer nadelig nu er wereldwijd stevig wordt afgerekend met de zittende macht.
De afgelopen weken in Den Haag werden getekend door een ingrijpende splitsing binnen de oppositie over de vraag hoe je moet omgaan met de macht nu die gedomineerd wordt door radicaal-rechts. Vooral D66 klinkt anders. In het voorjaar sprak partijleider Rob Jetten nog fel over extreemrechts, maar op zijn laatste partijcongres wilde hij de plannen van het Kabinet-Schoof vooral 'beter' maken. Onlangs vergaderde hij samen met het CDA, ChristenUnie, de sgp en JA21 lange dagen op de kamer van Geert Wilders over de onderwijsbegroting. Bij GroenLinks-PvdA waren ze op twee manieren verontwaardigd. Allereerst dat ze als grootste oppositiepartij pas werden gebeld toen dat 'monsterverbond' al in de krant stond. Ook vinden ze, samen met de SP en PvdD, dat door mee te onderhandelen je geen bezuinigingen voorkomt maar juist mogelijk maakt. Op de D66-gang kon je mensen horen schamperen dat die partijen 'niets begrijpen' van 'macht en strategie'. Als je iets wil bereiken, zo is de gedachte, zul je door het midden moeten bewegen en ongemakkelijke allianties aangaan. Het lijkt erop dat D66 daadwerkelijk een bijdrage heeft geleverd aan het van tafel krijgen van de langstudeerboete - dat is niet niets.
GroenLinks-PvdA kwam samen met andere linkse partijen met een alternatief plan - schrap de volledige bezuinigingen! -, maar moet hebben geweten dat dat voorstel politiek irreëel is. Ze wilden het betalen met lastenverzwaringen voor het bedrijfsleven, die dit kabinet juist trots heeft teruggedraaid. Het doel van zo'n plan is wellicht ook niet echt bijsturen, maar laten zien hoe een land er ook uit kan zien. Het tekent het dilemma voor progressieve partijen in een voor hen donkere wereld. Mag je zo nu en dan meedansen met de duivel om de wereld in jouw ogen iets lichter te maken? Of moet je principieel zo'n dans afslaan en een alternatieve wereld schetsen? Je kunt niet allebei doen. Zodra je mee hebt gedaan, kun je daarna niet geloofwaardig meer waarschuwen voor democratisch verval. De Rutte-jaren leren dat je moeilijk uit de schaduw van een grotere danspartner komt en dat het land juist behoefte had aan alternatieven.
Moet je de dans met rechts afslaan en een alternatieve wereld schetsen?