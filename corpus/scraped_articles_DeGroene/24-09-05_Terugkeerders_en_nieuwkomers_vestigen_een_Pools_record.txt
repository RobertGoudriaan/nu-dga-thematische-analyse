Terugkeerders en nieuwkomers vestigen een Pools record

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
5 september 2024
Warschau -Polen noemen Chicago al meer dan een eeuw hun 'tweede hoofdstad'. Amerikanen grappen niet over Belgen maar over Polen. In Engeland is desklepeen begrip (Pools voor winkel) en in Nederland ploeteren genoeg Polen in de kassen van het Westland om Geert Wilders op het lumineuze idee te brengen, alweer twaalf jaar geleden, een Polen-meldpunt op te richten.
Simpeler gezegd: Polen is een emigratieland. En dat is het al eeuwen. Waar andere landen immigratiemusea kennen of aan het bouwen zijn, staat in de Poolse havenstad Gdynia een heus (en interessant) museum voor emigratie.
Vertrekken is onderdeel gaan uitmaken van de Poolse cultuur, of modieuzer gezegd: van de nationale identiteit. Des te opvallender is het dat cijfers tonen dat die identiteit in het gedrang komt. Want terwijl de krimp in omliggende Oost-Europese landen onverdroten doorzet, kent Polen sinds enkele jaren netto meer immigranten dan emigranten. Er komen zelfs zoveel mensen bij dat het land komend jaar, zo schatten demografiekenners, een recordaantal van 39 miljoen inwoners zal tellen.
De nieuwe Polen komen uit het oosten, uit Oekraïne natuurlijk. De meesten leerden de taal razendsnel en de grote meerderheid van de bijna miljoen Oekraïners in Polen heeft werk gevonden in een economie die snakt naar arbeidskrachten. Anderen komen uit Oezbekistan, Kazachstan of Kirgizië. Ook bestaat een groot deel van de immigranten uit repatrianten uit het VK, Duitsland en Nederland.
De cijfers zijn overigens niet tot achter de komma te geven. Een demografiekenner verbonden aan de universiteit van Warschau legt uit dat het officiële bevolkingscijfer de meeste immigranten niet meerekent, vandaar dat het komende record een schatting betreft. Dat maakt het cijfer van 39 miljoen niet minder spectaculair, al helemaal als je dat naast een ander cijfer legt: het aantal kinderen per vrouw. Met 1,16 ligt dat extreem laag, aanzienlijk lager dan in Nederland (1,43) en zelfs Italië (1,24). Ironisch genoeg heeft het conservatieve beleid van de vorige, familievierende katholiek-nationalistische regering bijgedragen aan dit lage cijfer. In-vitrofertilisatie ging in de ban en ook de strenge abortuswetgeving zal niet hebben geholpen: de prijs op een ongewenste zwangerschap werd bijzonder hoog. En die ongekend riante kindertoeslagregeling dan? Bleek ook niets uit te halen. Toch is juist dat een van de weinige radicale maatregelen van de vorige regering die de huidige ongemoeid laat. Hoe dat komt? Voor zo'n vraag moet je niet bij demografen zijn.