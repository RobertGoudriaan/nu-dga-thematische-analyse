Vrij en onbevreesd Rooksignalen Marian Donner

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
12 december 2024
Dank, dank, dank, Amitav Ghosh, voor het benoemen van het georganiseerde geweld waarmee het Westen de wereld teistert. Het is tijd voor nederigheid.
Het voelde als een revolutionaire daad. Zoals Amitav Ghosh op dat grote podium stond en zijn gehoor, vriendelijk en vlug sprekend, het jaar 1621 in herinnering bracht, toen de VOC onder leiding van Jan Pieterszoon Coen in een paar weken tijd bijna de hele bevolking van de Indonesische archipel Banda had uitgemoord. Dit om de lucratieve handel in nootmuskaat en foelie in handen te krijgen, en alle winst die daarmee te behalen viel. Ghosh noemde het 'een van de genocides waarop de moderne tijd rust'.
Daar zaten we dan, in het Amsterdamse Paleis op de Dam, gebouwd in 1655, met geld van de VOC. Ik stelde me voor dat zich in elke steen een uitgemoorde ziel bevond.
Bij binnenkomst hadden de jurken nog zachtjes geruist, had onderdrukt gegiechel geklonken over al het decorum, Ghosh zou hier vanmiddag de prestigieuze Erasmusprijs in ontvangst nemen, op de eerste rij zaten de koning en de koningin. 'Parrèsia' zeiden meerdere mensen na afloop van Ghosh' speech. Dit is nu wat de oude Grieken en later Foucault bedoelden met hun oproep om vrij en onbevreesd te spreken, waar je ook bent of staat, en nooit het hoofd te buigen.
'Het is belangrijk om op te merken', sprak Ghosh, 'dat geweld niet incidenteel was voor het geopolitieke overwicht van westerse rijken; het stond centraal.' Hij haalde een uitspraak van Samuel Huntington aan: 'Het Westen heeft de wereld niet gewonnen door de superioriteit van zijn ideeën, waarden of religie... maar door zijn superioriteit in het toepassen van georganiseerd geweld. Westerlingen vergeten dit vaak; nietwesterlingen doen dat nooit.'
Als geprivilegieerde westerling die nog steeds zoveel te danken heeft aan dat geweld, mijn apparaten en jurk met panterprint zijn relatief goedkoop, Amsterdam is een prachtige stad, wekte zijn woorden desondanks een enorme vreugde in me op.Thank you so much!,schreeuwde ik Ghosh nog snel toe toen ik opeens praktisch naast hem bleek te staan. Hij schrok een beetje van me.
Al meer dan een jaar lang is het westerse geweld zichtbaarder dan ooit. Palestina is bijna van de kaart geveegd, het Israëlische leger schiet kinderen door hun hoofd, houdt voedsel en medicijnen tegen, inmiddels noemt ook Amnesty International het een genocide, het wordt allemaal gefinancierd en ondersteund door de Europese Unie en de Verenigde Staten, door ons. Wie gelooft er nog in al die grote westerse ideeën over mensenrechten, gelijkheid, vrijheid en broederschap? In deze wereld zijn sommige dieren echt meer gelijk dan andere.
Het is de arrogantie, de hoogmoed, die zo diep in het westerse denken verankerd zit. Het is het denken van de activist, stelt de Engelse schrijver Paul Kingsnorth in een recente editie van zijn nieuwsbrief. De activist wil problemen identificeren om ze vervolgens te kunnen oplossen. Hij generaliseert details. Hij houdt van abstracties. Hij wil de wereld repareren. Het is nooit genoeg om gewoon in die wereld te leven, de activist wil haar verbeteren. En daarbij heiligt het doel maar al te vaak de middelen (al dan niet met behulp van geweld).
Alles om die nootmuskaat te verkrijgen; alles om onze rijkdommen te behouden; degrowth klinkt zo negatief; nee, je bent niet goed zoals je bent, aldus Rutger Bregman en consorten, je moet de wereld redden. Ik durf te stellen: ideologisch gezien is het allemaal van hetzelfde laken een pak.
De activist, schrijft Kingsnorth, verheft zijn doel tot een groter moreel goed. 'Het is, zou ik zeggen, de reden van het Westen om te leven: ons Grote Idee.' Maar sinds Kingsnorth zich tot het christendom bekeerde, gelooft hij niet meer in dat Idee. In prachtige essays overThe Machine,zoals hij kapitalisme noemt, en de onvermijdelijke ondergang van het Westen die ook Ghosh voorziet, predikt hij het kleine, het lokale, nederigheid.
Voor Kingsnorth is geloof overgave, het loslaten van controle, de acceptatie dat er iets groters en hogers bestaat dan ons eigen brein (en alle grote ideeën daarin). Kingsnorth noemt dat grotere God, volgens Ghosh bevindt het zich in de natuur. Want ook planten blijken intelligent te zijn, zo stelde hij in zijn speech. Kijk alleen al naar die ZuidAmerikaanse liaan die zijn bladeren vormt naar die van zijn buurman!, schreeuwde ik nog net niet uit. Stenen hebben misschien bewustzijn, rivieren kunnen beschouwd worden als een persoon, sommige plekken op aarde bezitten kwaliteiten die niet herleid kunnen worden tot hun geologische samenstelling, aldus Ghosh.
Volgens Ghosh is de moderne tijd niet alleen gefundeerd op genocides, maar ook op een volstrekt verkeerd begrip van de natuurlijke wereld om ons heen. 'We moeten leren erkennen', zei hij, 'dat we nooit alleen zijn geweest op deze planeet, dat het de aarde zelf is die ons aanschouwt en beoordeelt.'
Noem het God, noem het animisme, haal vooral ook de kwantummechanica erbij die leert dat de werkelijkheid uit relaties bestaat. Ik zal in elk geval nooit meer langs het Paleis op de Dam fietsen zonder de stenen te horen schreeuwen.
Noem het God, noem het animisme, haal ook de kwantummechanica erbij