Gouden tijden Economie

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
4 juli 2024
Welke van de volgende uitspraken is waar?
1. Nederlandse huishoudens hebben meer dan ooit te besteden;
2. Zelfs toen de inflatie door het dak ging, bleef het reëel beschikbare inkomen stijgen;
3. Nog nooit in de geschiedenis hadden zoveel Nederlanders een baan;
4. De (kinder)armoede is de afgelopen jaren spectaculair gedaald.
Dikke kans dat u bij minstens één van deze antwoorden denkt: onzin. In werkelijkheid kloppen ze stuk voor stuk. Hoe provocerend het ook klinkt, met de Nederlandse economie gaat het fantastisch. Het bbp krimpt weliswaar lichtjes, maar zolang de werkloosheid laag blijft, de koopkracht stijgt en de staatsschuld klein is, malen zelfs fanatieke aanhangers van het groei-evangelie daar amper om.
Met zulke economische rapportcijfers zou je verwachten dat het gouden tijden zijn voor het politieke midden.'It's the economy, stupid.'Toch? Het tegendeel lijkt waar. In Frankrijk won Rassemblement national afgelopen weekend de eerste ronde van de parlementsverkiezingen. Een kleine maand geleden wist radicaal-rechts bij de Europese verkiezingen ook al te profiteren van de maatschappelijke onvrede. In Nederland is de PVV de grootste partij geworden.
Het is de morrende kiezer natuurlijk in de eerste plaats om immigratie te doen, maar zijn economische humeur helpt niet bepaald mee. Hoewel consumenten het geld laten rollen, blijven ze pessimistisch, meldt het Centraal Bureau voor de Statistiek. In de Verenigde Staten meent zelfs 56 procent van het electoraat dat de economie in een recessie verkeert. De helft gaat ervan uit dat de aandelenkoersen dalen. Ook zou er recordwerkloosheid heersen.
In werkelijkheid is het meer dan een halve eeuw geleden dat er zo weinig Amerikanen zonder werk zaten. De beurzen breken het ene na het andere record, terwijl de economie er aanzienlijk harder groeit dan in Europa. Het economische chagrijn stelt Democratische spindoctors en economen voor een raadsel. Is het volk bedwelmd door nepnieuws? Deels, ja. Rechtse zenders als Fox News negeren de economische feiten. In plaats daarvan vergroten ze alles uit wat misloopt. Verwend ook, misschien? Je zou het haast denken bij het zien van de kapitale villa's met twee auto's voor de deur en een omgekeerde Nederlandse vlag.
Een belangrijkere verklaring zit hem in de inflatie. Die bedroeg 10 procent in 2022. Een studie van De Nederlandsche Bank liet zien hoe die stijgende prijzen zich vertaalden in politiek wantrouwen. Sindsdien is de inflatie gedaald naar een bescheiden 2,7 procent. In haar column in deFinancial Timessuggereert Gillian Tett dat de klap desondanks nadreunt. Het gevoel dat 'alles duurder wordt' blijft springlevend. De automobilist zal het een worst wezen dat de benzineprijs is gestabiliseerd. Die ziet dat hij nog steeds meer dan twee euro per liter betaalt.
Psychologisch is dit heel begrijpelijk. InThe Atlanticnoemde Annie Lowrey het'the great affordability crisis'.Amerikanen gaan gebukt onder torenhoge kosten voor huisvesting, gezondheidszorg, studie, bijlessen en kinderopvang. Die prijzen stijgen al jaren. Maar pas sinds de inflatie, toen het prijsbewustzijn piekte, staat het bovenaan de agenda. Iets dergelijks gebeurde in Nederland met de honderdduizenden huishoudens die kampen met armoede. Ook niks nieuws, alleen maakte de energiecrisis het probleem zichtbaar, waardoor politici ineens de mond vol hadden van 'bestaanszekerheid'.
Daar komt bij dat het ene prijskaartje belangrijker is dan het andere. In tegenstelling tot het officiële inflatiecijfer pikt ons boerenverstand er slechts een paar uit als graadmeter. Zoals die liter benzine bij de pomp. Andere ankerpunten zijn brood, melk en huur. Hoewel de meeste Nederlanders profiteren van een lage hypotheekrente plus fiscale aftrek, lijkt iedereen wel iemand te kennen die meer dan duizend euro betaalt voor een schamel hok in de stad.
De econoom snapt er niks van. Het gaat toch lekker? De inflatie is getemd! Maar als burger begrijp ik het maar al te goed. Het leven is duur geworden. Sinds de prijsstijgingen, ook al bleken ze slechts tijdelijk, staat die ongemakkelijke waarheid volop in de schijnwerpers. Het zal nog wel even duren voordat we van die schrik bekomen zijn. Denk aan hoelang Nederlanders bleven klagen over hoe prijzig alles was geworden met de komst van de euro. Daar kan geen positief economisch nieuws tegenop.
Met de Nederlandse economie gaat het fantastisch
Reageren?Haegens@groene.nl