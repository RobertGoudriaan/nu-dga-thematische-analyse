Supermacht Buitenland

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
8 augustus 2024
Na de uitschakeling van Hamas-leider Ismail Haniyeh, vorige week in de Iraanse hoofdstad Teheran, is een regionale oorlog weer een stapje dichterbij. Jon Finer, de plaatsvervangend nationale veiligheidsadviseur van de Amerikaanse president Joe Biden, zei zondag dat de Verenigde Staten 'met alles rekening houden'. Finer zei te blijven streven naar een diplomatieke oplossing in het dreigende conflict tussen Israël en Iran, aangezien 'een regionale oorlog in niemands belang is'.
Ondertussen gaat de strijd in Gaza onverminderd voort. Westerse landen roepen hun burgers op om buurland Libanon, thuisbasis van de militante sjiitische organisatie Hezbollah (en bondgenoot), te verlaten. Gaan de VS inderdaad interveniëren, en zo ja, hoe gaat het daarna verder?
Nu deze vragen op tafel liggen is het goed dat de VPRO deze zomer in delen de Amerikaanse documentaireThe Corridors of Poweruitzendt. De makers onderzoeken hoe Amerikaanse presidenten en beleidsmakers reageerden op berichten van oorlogsmisdaden en etnische zuiveringen in een tijd dat de Verenigde Staten de enig overgebleven supermacht waren. Naaste adviseurs van de oud-presidenten Clinton, Bush en Obama komen aan het woord en spreken openhartig over hun afwegingen en beweegredenen. Ze zijn niet beroerd fouten toe te geven en dat levert fascinerende inkijkjes in de machtssfeer van Washington op.
Het uitgangspunt vanThe Corridors of Poweris dat de Verenigde Staten zowel een bijzondere missie als status hebben. De missie is om te voorkomen dat zich ooit nog gruwelijkheden zoals de holocaust voordoen; de status is dat ze daar vanwege hun uitzonderlijke macht ook op zijn toegerust. Dat Amerika zelf ook aanzienlijke belangen in de wereld heeft en niet schroomt die te verdedigden is in de documentaire van ondergeschikt belang.
We zien leiders die het beste met de wereld voorhebben hun afwegingen maken, beslissingen nemen, en falen: zoals tijdens de dreigende genocide op de Koerden door Saddam Hoessein, waarbij Amerikanen de fout begingen de Iraakse dictator de beschikking te laten houden over zijn gevechtshelikopters, waarmee hij opstanden in het zuiden op niets ontziende wijze de kop in kon drukken. Steeds opnieuw blijkt dat het beschikken over formidabele macht geen garantie is voor de goede afloop. Soms kun je het verschil maken, maar loopt het evengoed op niets uit.
Deze week was de interventie in Libië aan de beurt. Deze kwam toen Moammar Kadhafi in 2011 een opstand in de oostelijke havenstad Benghazi op bloedige wijze dreigde neer te slaan. Een konvooi militaire voertuigen dat zich opmaakte de stad binnen te rijden werd vernietigd. Daarbij bleef het niet: Kadhafi moest weg, goedschiks of kwaadschiks - een klassiek geval vanmission creep. Ik was benieuwd hoe de beleidsmakers van toen zouden terugkijken - zeker gezien de chaos die het land tot op de dag van vandaag is. Opmerkelijk kritisch, zo bleek. Het grote probleem was hoe het verder moest nadat Kadhafi eenmaal was verdwenen. Daar had niemand van tevoren serieus bij stilgestaan. Een functionerende staat was er niet; het machtsvacuüm werd snel gevuld door rivaliserende milities.Boots on the groundwaren vanwege de eerder zo desastreus verlopen invasie van Irak geen optie. De Amerikanen noch de Libische overgangsregering hadden daar trek in. Hadden de Amerikanen dat niet gewoon tóch moeten doen, wil de interviewer weten?
'Hoe dan?' vraagt voormalig beleidsadviseur Jake Sullivan zich retorisch af, 'hadden we troepen op de kust moeten zetten, tegen de nadrukkelijke wil van de Libiërs?' Zelf was ik destijds als verslaggever in Benghazi en een warm voorstander van interveniëren. Maar achteraf heeft de interventie waarschijnlijk meer kwaad dan goed gedaan, net als eerder in Irak, terwijl de Amerikanen in Libië zo hun best deden om het nu ánders aan te pakken. En toen moest het drama in Syrië nog komen. Hier wachtten de Amerikanen zo lang met ingrijpen dat de Russen zich er ten slotte mee gingen bemoeien - met desastreuze gevolgen. Ook hier was het de vraag of het werkelijk anders had gekund. Sullivan rekent voor van niet.
De beschikking hebben over formidabele macht wil nog niet zeggen dat je die per se kunt gebruiken om de zaken ten gunste te keren. Dat kun je tragisch noemen. Het contrast tussen de in de serie getoonde wil en bereidheid om in te grijpen bij eerdere dreigende oorlogsmisdaden en etnische zuiveringen en het ontbreken daarvan nu in Gaza is vooral pijnlijk.
Formidabele macht is geen garantie voor de goede afloop