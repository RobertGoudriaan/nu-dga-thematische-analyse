Oekraïense vluchtelingen blijven in Bulgaarse hotels Aan de grens

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
17 november 2022
De Bulgaarse interim-regering verandert nogmaals van koers over de opvang van Oekraïense vluchtelingen. Het subsidieprogramma waarmee hotelaccommodatie voor vluchtelingen werd gefinancierd zou per 15 november stoppen, maar wordt nu toch met vier maanden verlengd. Dit kondigde interim-minister van Binnenlandse Zaken Ivan Demerdzhiev op 12 november aan.
De Bulgaarse overheid betaalt hotels en pensions veertig leva (twintig euro) per dag voor elke vluchteling die ze huisvesten. Geholpen door de subsidie zitten tienduizenden Oekraïense vluchtelingen in hotelaccommodaties aan de Bulgaarse Zwarte Zeekust, ook nadat de 'vluchtelingensubsidie' op 1 juni meer dan gehalveerd werd (vijftien leva). Na de val van de regering-Petkov werd de regeling twee keer verlengd. De interimregering besloot echter begin deze maand dat het programma moet eindigen, omdat het geld op is en vluchtelingen naar overheidsaccommodaties worden overgebracht.
De aankondiging leidde tot protesten door Oekraïense vluchtelingen. Meer dan duizend Oekraïners protesteerden begin november in het centrum van Primorsko, aan de Zwarte Zee. Zij zijn bezorgd over de staat van de accommodatie waarnaar ze worden gestuurd en dat hun kinderen van school moeten veranderen. Ook hoteliers tekenden bewaar aan. Het Bulgaarse Helsinki Comité zei dat het de overheid al vijf maanden aanspoorde om met name het opvangcentrum in het roemruchte Elhovo niet te gebruiken om Oekraïners te huisvesten. 'Deze praktijk is niet alleen in strijd met de wet, maar ook met de menselijke waardigheid.'
Minister van Binnenlandse Zaken Ivan Demerdzhiev hield aanvankelijk aan zijn plannen vast. Hij zei dat de protesten van de Oekraïense vluchtelingen tegen verhuizing door derden zijn geïnspireerd. 'Ik weet niet of dit hun reactie is of dat ze zijn aangezet - door hoteliers, ngo's, door Russische invloed.' Maar nu is hij dus om. Tegen de Bulgaarse publieke omroep vertelde hij dat bijna elfduizend Oekraïense vluchtelingen in dezelfde hotelaccommodatie kunnen blijven en kinderen dezelfde scholen kunnen bezoeken. Nieuwe vluchtelingen uit Oekraïne zullen eerst maximaal dertig dagen op de basis in Elhovo worden opgevangen, voordat ze over overheidsaccommodaties in Bulgarije worden verspreid.
Sinds het begin van de Russische invasie zijn 861.694 Oekraïners naar Bulgarije gevlucht. Er verblijven nog altijd 54.359 Oekraïense vluchtelingen in het land; 13.947 van hen zijn afhankelijk van de vluchtelingensubsidie.
Het aantal in 2022 getelde doden en vermisten aan de buitengrenzen van Europa, volgens het Missing Migrants Project (IOM): 2757