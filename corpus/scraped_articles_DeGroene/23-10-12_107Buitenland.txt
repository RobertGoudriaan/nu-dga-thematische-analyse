10/7 Buitenland

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
12 oktober 2023
In conferentiezalen en op ambassades kreeg de afgelopen jaren een nieuw Midden-Oosten vorm: eenboom-regio met hightech, start-ups en politieke integratie. De eerste handtekeningen waren al gezet, door Israël, de Emiraten, Saoedi-Arabië en andere staten. Maar het oude Midden-Oosten bleek daar ook nog wat over te zeggen te hebben.
Zaterdag was 'de donkerste dag in de geschiedenis van Israël', volgens de woordvoerder van de IDF, de Israëlische strijdkrachten. Donkerder dan de start van de Jom Kipoer-oorlog precies vijftig jaar eerder, waarop twee Arabische legers Israël onverwacht binnenvielen en het voortbestaan van Israël dagenlang onzeker was. De aanval van Hamas, en de moord op honderden Israëliërs, werd met die aanval vergeleken, en met de aanval op Pearl Harbor en9/11.
De laatste analogie past het best: hoe schokkend de aanval van zaterdag ook was, Israëls voortbestaan werd er niet door bedreigd. Het doodschieten van honderden jonge festivalgangers onderstreepte het doel om terreur te zaaien onder de Israëlische bevolking (en onderstreept ook dat Hamas een terroristische organisatie is), terwijl het specifieke moment niet los gezien kan worden van de wijdere diplomatie in de regio. Saoedi-Arabië twijfelde over de laatste stap in het normaliseren van de banden met Israël, wat een diplomatieke aardverschuiving zou betekenen. De Saoedische kroonprins wilde dat voortgang in de vooruitzichten van de Palestijnen deel zouden uitmaken van een Israelisch-Saoedisch akkoord. Hamas heeft de animo daarvoor in Israël in één klap teruggebracht tot nul en daarmee in feite Israëls doorbraak naar Saoedi-Arabië geblokkeerd.
Helaas moet de conclusie daarom voorlopig zijn dat de aanval voor Hamas in alle opzichten een succes was. In militair opzicht, omdat Hamas het oppermachtig geachte Israëlische leger verraste en hele dorpen kon innemen en terroriseren. In diplomatiek opzicht. En vooral in psychologisch opzicht, in het effect op de Israëlische samenleving.
Na driekwart eeuw veelbewogen geschiedenis geloven veel joodse Israëliërs niet werkelijk dat Israël ooit op zijn buren zal kunnen vertrouwen. Of dat het land zijn diepe interne breuklijnen kan lijmen, een einde kan maken aan de sociale ongelijkheid, of dat Israël het conflict met de Palestijnen kan oplossen. Maar wat wél wijdverspreid was onder Israëliërs, in alle lagen van de bevolking, was een vertrouwen in de kracht en efficiëntie van de IDF. Benjamin Netanyahu, Israëls belangrijkste politicus van de afgelopen decennia, bouwde er in feite Israëls veiligheidsstrategie op: op het idee dat elk strategisch compromis voor Israël optioneel is, omdat het zijn eigen veiligheid garandeert via de IDF.
De aanval van zaterdag heeft niet bewezen dat dit idee onwaar is. Maar het heeft wel aangetoond dat deze veiligheidsstrategie wellicht Israëls voortbestaan kan garanderen, maar niet de fysieke veiligheid van de Israeliërs. Dat is een harde klap voor een leider die het nooit met zoveel woorden zei, maar die wel suggereerde dat hij het Palestijnse dilemma had opgelost. Netanyahu's regering koos er in feite voor om de uitzichtloosheid van Palestijnen, zeker in Gaza, permanent te maken en elke gewelddadige uiting van Palestijnse woede hard te onderdrukken. Dit leek zozeer te werken dat Netanyahu was begonnen om niet meer over 'het conflict' te praten maar over 'de situatie'. Dat bleek zaterdag semantiek: Hamas' aanval heeft de illusies van die aanpak weggescheurd.
Bovendien kan niemand in Israël om de conclusie heen dat het land op een achteraf gezien cruciaal moment afgeleid was door zichzelf: door Israels gevaarlijk gepolariseerde interne politiek, door Netanyahu en anderen aangewakkerd en geëxploiteerd voor politiek gewin. Die conclusie kan de Israëliërs nader tot elkaar brengen, maar de afgelopen jaren suggereren eerder dat de verdeeldheid nog dieper kan worden. De analogie van9/11is in dat opzicht weinig hoopvol: die leidde tot grote polarisatie in de VS en tot de veldtochten van de 'oorlog tegen terrorisme', die spectaculaire mislukkingen opleverden in Irak en Afghanistan en dodelijk bijdroegen aan het geweld in Syrië.
Israël staat nu op een zelfde punt als George W. Bush: het land is aangevallen, gewond en wil Hamas' militaire vermogen breken om een herhaling voor altijd te voorkomen. Begrijpelijk, maar goede opties daarvoor ontbreken. Een invasie van Gaza, en daarna bezetting, zou de roep om wraak wellicht stillen. Maar het is ook het donkerste pad dat voor Israël, na deze donkerste dag, openligt.
De invasie van Gaza is Israëls donkerste pad