Het massatoerisme maakt de Canariërs juist armer

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
11 juli 2024
Barcelona -De Canarische Eilanden hebben een grens. En die grens is bereikt, vinden de bewoners van de Spaanse archipel. Vorig jaar ontvingen ze 16,2 miljoen toeristen op een bevolking van 2,2 miljoen. Alsof Nederland in een jaar 131 miljoen gasten over de vloer zou krijgen. Dit jaar worden er nog meer verwacht. De uitdrukking 'onhoudbare situatie' is weleens voor minder gebruikt.
Onlangs gingen zestigduizend Canariërs de straat op. Ze waren de roofbouw zat, eisten een ander toeristisch model en een stop op megaprojecten. Nooit was zo'n mensenmenigte in de zeven eilanden tegelijk op de been gekomen. Hun voornaamste klacht: het toerisme jaagt ons het huis uit. Vakantiehuizen en toeristenappartementen - bijna een kwart miljoen - drijven de huurprijzen op tot onbetaalbare hoogte. Dat is een algemene tendens in toeristische gebieden. Maar Spanje, en vooral de Canarische Eilanden, zijn een geval apart.
Een paar cijfers maken dat duidelijk. Het toerisme maakt 35 procent van de Canarische economie uit en geeft werk aan veertig procent van de werknemers. Vorig jaar boekte de sector een recordomzet van 22 miljard euro. Wie niet verder kijkt dan dat, zal denken dat het toerisme de Canarische samenleving welvaart brengt. Niets is minder waar. De lonen op de archipel zijn de op één na laagste van Spanje. De werkloosheid (16,2 procent) is de op twee na hoogste van de zeventien regio's. In 2023, toen de plaatselijke sector meer verdiende dan ooit, liep de werkloosheid op met 1,6 procentpunt. Op het gebied van armoede en overbelasting van de gezondheidszorg laten de eilanden de beroerdste statistieken van het land zien. Maar wat de prijs van een huurwoning betreft staan ze in de landelijke top.
Wat is er aan de hand? Sinds 2000 vertaalt economische groei in Spanje's toeristische gebieden zich niet langer in een hoger inkomen per hoofd, stelde econoom Miquel Puig vast. Zo zijn de Canarische Eilanden, de Balearen en Alicante fors verarmd. De gouden eieren verdwijnen in weinig en deels buitenlandse zakken, en de sector betaalt miserabele lonen. Ook in luxe-hotels.
Wellicht staan we, tien jaar na deindignados,aan de vooravond van een nieuwe Spaanse revolutie. Ook in Palma de Mallorca, Málaga, Barcelona en Girona demonstreerden bewoners onlangs tegen de ontwrichtende sociale gevolgen van de toeristische overkill.