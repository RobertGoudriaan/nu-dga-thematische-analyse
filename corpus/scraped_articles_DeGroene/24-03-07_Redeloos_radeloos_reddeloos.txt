Redeloos, radeloos, reddeloos

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
7 maart 2024
TELEVISIE Bodem
Vrouw, 37, schrikt wakker en heeft geen idee hoe ze in dat vreemde bed is beland. Haar telefoon gaat. Vriendin vertelt wat er gebeurde voordat hun wegen zich 's nachts scheidden: in de club was ze hevig nek-likkend in de weer geweest met ene Aisha (we zien het in flashback). Maar het slapende blote lijf dat nu naast haar ligt wordt, na camera-controle door vriendin, geïdentificeerd als ene Kenny. 'Heb ik seks gehad met iemand die Kenny heet?' vraagt ze ontzet. Vriendin: 'Seks gehad dan?' 'Nee. Ehhh.' Prompt zien we de bedgenoten, ook in flashback, driftig doende: niks 'nee'. De poppetjes op Kenny's kast praten er walgend over en adviseren haar de morning-afterpil (vergeet alle realisme). Welkom in de wereld van Cat, uitgeverijmedewerker.Redeloos, radeloos, waarschijnlijk reddeloos. Gespeeld door Eva Crutzen. Die daarvoor het Gouden Kalf 'Beste Hoofdrol Dramaserie' won.
Crutzen, cabaretière, ontmoette ik in Diederik Ebbinge'sPromenade(2019-22), beste satire in jaren. Naast het gouden mannentrio (met Ton Kas en Henry van Loon) bleek ze van even verbluffend niveau. Weerloos komisch talent waarmee ze superieur een uiterst onintelligent type speelde. Maar ze kan veel meer. Bovenstaande scène komt uit de tragikomische serieBodem,waarvan ze ook nog bedenker, auteur, regisseur en componist is:uomo universale m/v.De titel is de naam van de wat obscure uitgeverij, maar lijkt ook een verwijzing naar het niveau waarop haar leven zich afspeelt. Regelmatig zakt ze daar nog doorheen als mateloos gebruiker van alle denkbare genotsmiddelen: snuiven, slikken, zuipen. Nog dieper leren we haar kennen als ze zwemt en worstelt in wat het meest op een akelige ondergelopen parkeergarage lijkt: repeterende ondergrondse angstdroom. Lach en gruwel gaan hand in hand.
Wat is er mis met grenzeloze Cat? Nou, ze heeft onmogelijke ouders, een dito werkgeefster, rare collega's, een starre halfzus ('mijn ouders hadden een open huwelijk, alleen wist mijn moeder daar niks van') en bij de meeste mannen met wie ze bed, bank, bureau actief deelt zou ze beter ver uit de buurt kunnen blijven. Er loopt, op een grote liefde na, sowieso nauwelijks een normaal mens rond.
Onder de oppervlakte speelt iets zwaars: er was een broer. Er is dus onverwerkte rouw, die ook deels de gekte van de ouders verklaart. Zwarte comedy van de rauwere soort, mede gelegen in de schaamteloosheid van actrice, personage, tekst. Die in de verte doet denken aan Phoebe Waller-Bridge inFleabag.Zo briljant isBodemniet (oneerlijke vergelijking), maar gewaagd, vaak geestig en soms knap is het wel. Mooie rol ook van Janna, hartsvriendin: Meral Polat. Hun vriendschap wordt levensecht op de proef gesteld. Net als haar relatie met die ene oprecht aardige gozer. Maar met Cats tragiek zou ik toch wat meer mee willen voelen. Het blijft iets te veel een dramaturgische constructie. Ongeschikt voor kinderen en preutse bejaarden.
Walter van der Kooi
Eva Crutzen,Bodem,BNNVARA, zes afleveringen vanaf maandag 11 maart, NPO 3, 21.15 uur
Tom Bakker / Topkapi series / BNNVARA | Eva Crutzen in Bodem