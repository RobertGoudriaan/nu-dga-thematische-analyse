Samenloop Kijken

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
24 november 2022
De autodidact Penck wilde dat mensen beeld zouden leren. Hij toont een roekeloosheid die je zou kunnen vergelijken met die van Kurt Schwitters.
Eind 1975 hadden we in Eindhoven een compact overzicht van werk van de schilder A.R. Penck. De schilderijen kwamen uit de Kunsthalle in Bern. De tentoonstelling was daar eerder dat jaar gemaakt door Johannes Gachnang, ook inhoudelijk in hechte samenwerking met de kunstenaar. Die zat in Dresden. Daar had hij als kunstenaar geen status. Een kunstenaar in de artistieke ondergrond kreeg geen toestemming van de ddr om naar het buitenland te reizen. Hij zou immers een fout beeld verspreiden over het andere Duitsland van het ware socialisme.
Auferstanden aus Ruinen/ und der Zukunft zugewandt/ lass uns dir zum Guten dienen/ Deutschland, einig Vaterland.Zo begon het welluidende volkslied van (inderdaad, dachten velen toen) het land van toekomst. Zo dacht ook Penck erover. In dat vaderland beschouwde hij zichzelf, op zijn manier, als een modern kunstenaar, op de toekomst gericht en daarom onverbiddelijk experimenteel. In die context kwam er ook bij ons aandacht voor zijn zonderlinge werk toen men het leerde kennen. De Oost-Duitse overheid zag dat anders. Penck liet zich daardoor niet ontmoedigen. In de ddr werd hij door de officiële kunst genegeerd. Michael Werner had toen een galerie in West-Berlijn. Hij begon ervoor te zorgen dat kunst van Penck in het Westen kwam en verspreid raakte. Zijn schilderijen schilderde Penck met dunne acrylverf op dun linnen. Dat was praktisch. Omdat ze licht waren als beddenlakens konden ze makkelijk worden opgevouwen en in reiskoffers over de grens worden gebracht. Intussen hielp Werner ook Gachnang met de organisatie van de expositie in Bern. Wie ook hielp was de schilder Baselitz. Allen waren vrienden van elkaar.
Penck was autodidact. Hij schilderde figuratieve situaties die gaan over de sociale betrekkingen tussen mensen - hoe ze in hun samenleving met elkaar omgaan en dwarsliggen. Naar zijn opvatting was dat een thematiek van het socialisme. Wat hij schilderde was wezenlijk didactisch. Mensen moesten beeld leren. Hij had daarvoor een programmatisch handschrift ontwikkeld. Zoals hier het zwart-witte schilderij met een vertelling betreffendeGravitation.Die wordt door vreemd schematisch bewegende figuren uitgevoerd. Groteske gestalten, scharminkels. Het zijn kromme bewegingen van silhouetten, door elkaar bewegend als in een poppenkast. EenStrichmenschmet lange slingerarmen. De voorstelling is een frontaal spektakel. Er tuimelt van alles door elkaar in krullen en spiralen. Dit schilderij is uit 1984 en is door de kunstenaar aan het museum geschonken. Wat je ziet is de vertelling. Ik heb er geen uitleg voor. Het lijkt een opgewonden verhaal van krachten en tegenkrachten.
Omdat Penck niet uit de ddr weg kon, moest Johannes Gachnang steeds heen en weer naar Dresden. Er was nog geen internet toen, ook geen fax. Penck was ook niet bekend met het overzichtelijke gebouw van de Kunsthalle. Bij zijn eerste bezoek had Johannes daarom plattegrond en tekeningen meegenomen. Daarop hebben ze, steeds tekenend, de expositie zitten uitdenken. Penck had besloten voor heel de ruimte in Bern nieuw werk te maken. Het werd dus een abstract proces: werk in de maak dat hij zich in zalen moest voorstellen waarvan hij alleen de plattegrond kende, misschien een enkele foto. Het werden 52 schilderijen. Het werd een strenge en programmatische mise-en-scène. Die was ook strak omdat alle schilderijen vierkant van formaat waren: 185 x 185, 150 x 150, 100 x 100. Zoals ze met korte en gelijke tussenruimtes naast elkaar hingen, staccato, was het een harde vertoning. Als tentoonstelling was het van Johannes Gachnang een meesterwerk. Toen ik vroeg of ik de schilderijen bij ons mocht tonen (waar ik net begonnen was) besloten we de strenge opzet in Bern te verplaatsen naar Eindhoven. Dat bleek te werken. We deden ons best. Voor zowel Johannes als voor mij was het onze eerste grote tentoonstelling. Wat ik nog in mijn hoofd heb was dat de werken vooral zwart en wit waren met in hun beeldvorm strakke rechte lijnen en rechthoeken. Er was tussen de zwart-witte hoekigheid ook wel egale kleur die kortaf en strak bleef. Het was die strenge beeldvorm die mij naar Penck had overgehaald. Zijn schilderijen, althans die in onze expositie, waren conceptueel van karakter. Er was een procedurele verwantschap met minimal art. In Nederland zijn we nu eenmaal kinderen van Mondriaan. Bij Penck voelde ik een roekeloosheid als bij Kurt Schwitters.
We hebben kort daarop toen een eerste schilderij verworven. Het was een verward rommelige figuratie. Tegelijk slank getekend en los geschilderd: gekrulde, bochtige lijnen. Het was licht geschilderd. Dat werk uit 1973 datMarkusheette, had een breed beweeglijk lichtgeel beeldveld. Misschien was het een portret. Het merkwaardig wendbare handschrift was onmiskenbaar Penck.
In Eindhoven in de collectie hadden wij ook de prachtige installatie van de kinderslaapkamer van Joseph Beuys. Daarbij paste wonderwel, met zijn lyriek, het gele schilderij van Penck. Het was of Beuys plaats ervoor maakte. Zo hoort het in de samenloop van verschillen die een collectie is.
Pencks werken, licht als lakens, smokkelde je gemakkelijk de DDR uit
Peter Cox, Eindhoven / Collectie van Abbemuseum | A.R. Penck, Was ist Gravitation? I, 1984. Acrylverf op doek, 252 x 351 cm Peter Cox | A. R. Penck, Markus, 1973. Temperaverf op doek, 285 x 285 cm