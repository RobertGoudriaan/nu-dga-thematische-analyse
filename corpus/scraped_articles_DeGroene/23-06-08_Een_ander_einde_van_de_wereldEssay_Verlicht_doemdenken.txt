Een ander einde van de wereld Essay Verlicht doemdenken

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
8 juni 2023
Hoe moeten we ons verhouden tot de apocalyps? Vrezen voor het ergste en hopen op het beste? Om een andere toekomst denkbaar én mogelijk te maken, moeten we de horror onder ogen zien. Want we zitten er al middenin.
Mijn vriend kreeg eenwaterzuiveringspompje cadeau van Sinterklaas. Het was mooi handzaam, geschikt voor acute survivalsituaties. Zo gaat dat in deapocalyptic twenties,waarin het kapitalisme zelfs een manier heeft gevonden om te verdienen aan onze angst voor de dood in het algemeen en onze vrees voor het einde van de wereld zoals wij die kennen in het bijzonder. Het cadeau was niet zozeer dat pompje, maar de schijn van zekerheid, van voorbereidheid. Waar hedgefonds- en tech-miljardairs overlevingsbunkers laten bouwen in Alaska en Nieuw-Zeeland, bereiden de minder kapitaalkrachtigen zich voor met waterpompjes, gedroogd voedsel en handzame tools voor onderweg.
Het sinterklaasfeest zet voor mij al langer dingen op scherp. Hoe mijn dochter blij te maken met mooie cadeaus, maar haar niet in te wijden in het consumptiekapitalisme? Hoe te vieren wat er is, in de wetenschap dat het zal verdwijnen (en misschien wel juistvanwegedat vieren, omdat ik er iets onhoudbaars mee in de lucht houd)? Hoe haar daarover te vertellen, zonder dat ik haar opzadel met een 'klimaatschaduw'? In de gelijknamige podcast vertelt een vrouw dat ze al sinds haar jeugd leeft met het idee dat ze zich op een zinkend schip bevindt. 'Ik moet een jaar of acht, negen zijn geweest', vertelt ze, 'toen mijn vader een heel lange monoloog afstak over alle bedreigingen. Over het milieu, de dieren, de natuur, de zeeën, alles.'
Ze beschrijft hoe de machteloosheid die eruit sprak haar overspoelde. Het was te groot, te veel. 'Papa, ik denk dat ik gek word.' Ze vertelt dat ze niet zozeer lijdt aan wat tegenwoordig klimaatangst genoemd wordt, of aan een klimaatdepressie, maar dat zij leeft met een klimaatschaduw. 'Ik heb zelf wel gedacht dat dat de oorsprong is van de sombere schaduw die over mijn leven hangt, dat je je daarvan bewust bent en dat je die altijd met je meedraagt. Dat heeft bij mij als kind echt postgevat en dat is er niet meer uit gegaan.' Wat als je ouder alle moed verloren heeft? Waar kun je je dan nog aan optrekken? Waar haal je dan je vertrouwen vandaan? Ik ben bang dat ook ik mijn kinderen opzadel met een klimaatschaduw, en dat wil ik niet.
Ik denk dat die klimaatschaduw het beste begrepen kan worden als een vorm van fatalisme, het idee dat de toekomst op een bepaalde manier vastligt en dat het niets uitmaakt wat je zelf doet. Het is belangrijk om fatalisme scherp te onderscheiden van vormen van doemdenken die de toekomst op een bepaalde manier open laten. Zo denk ik dat het belangrijk is om ons de toekomst niet rooskleurig voor te stellen, misschien zelfs apocalyptisch, juist om een andere toekomst denkbaar en mogelijk te maken.
Volgens de Kroatische filosoof en politiek activist Srecko Horvat kan de apocalyps het beste begrepen worden als een soort röntgenapparaat uit de toekomst, dat ons in staat stelt om de architectuur van onze cultuur scherp te stellen. We moeten de apocalyps volgens hem niet zozeer opvatten als 'het einde van de wereld', maar als een onthulling - de betekenis van het oud-Griekseapokalyptein. Wat onthuld wordt: de aanstaande massa-uitsterving. En als we doen alsof er niets aan de hand is, dan is die inderdaad niet te voorkomen. Dan staat ons een apocalyps zonder verlossing te wachten, het einde van het einde van de wereld, dat wil zeggen, niet het voortdurende eindigen van werelden (denk hierbij aan culturen en samenlevingen die eerder verdwenen zijn, maar ook aan de klimaatvluchtelingen van nu en de dieren die hun habitat verliezen door ontbossing), maar de volledige destructie van de biosfeer én van de semiosfeer.
We hebben dan dus niet alleen te maken met het einde van het leven(bios)zoals wij dat kennen, maar ook van de betekenisgeving(semiotiek)- er zal niemand meer zijn die de tekenen nog kan lezen en betekenis geeft, er zal niemand meer zijn die het einde van de wereld überhaupt kan lezen en kan vrezen. 'Het is zelfs mogelijk', zo merkt Horvat op, 'dat de betekenis vanapokalypteinzelf verloren gaat, simpelweg omdat er niemand meer is aan wie het geheim geopenbaard zou kunnen worden.' Het maakt dan niet eens meer uit dat er overal radioactief afval lekt, dat er zich overal plastic ophoopt, er is niemand meer die er nog ziek van zou kunnen worden of dood aan zou kunnen gaan.
Deze duiding van de apocalyps vinden we overigens al terugin een van de eerste verhalen over het einde van de wereld: dat van de ark van Noach. In ieder geval in de hervertelling van dit verhaal door de Duitse essayist en filosoof Günther Anders. In zijn versie van het verhaal heeft Noach er genoeg van een doemprofeet te zijn die door niemand serieus genomen wordt. Noach kleedt zich als iemand die in de rouw is en gaat de straat op. Als mensen hem vragen om wie hij rouwt, om welke catastrofe en wanneer deze heeft plaatsgevonden, zegt hij: de dag na morgen. 'De dag na morgen, zal de vloed iets zijn wat geweest is. En als de vloed geweest is,zal alles wat bestaat niet hebben bestaan. Als de vloed alles wat bestaat zal hebben meegesleurd, alles wat geweest zal zijn, zal het te laat zijn om het ons te herinneren, want er zal geen levende meer over zijn. En er zal geen onderscheid meer zijn tussen de doden en zij die om hen rouwen.'
Noach legt uit dat hij de pijl van de tijd om wil draaien en zodoende vandaag rouwt om de doden van morgen. En verdomd, die avond klopte er een timmerman bij hem aan die zegt: 'Laat me een ark voor je bouwen zodat het niet waar zal zijn.'
De Franse ingenieur en filosoof Jean-Pierre Dupuy grijpt Anders' hervertelling aan om te pleiten voor wat hij 'verlicht doemdenken' noemt. Om het vooruitzicht van een catastrofe kracht bij te zetten, zo legt Dupuy uit, moet het als iets onvermijdelijks gedacht worden, hoewel het uiteindelijke doel natuurlijk is dat de catastrofenietplaatsvindt. Er is dus iets ingewikkelds aan de hand met de toekomst, die tegelijkertijd aannemelijk moet zijn én te voorkomen. Dit is wat Dupuy de 'paradox van het doemdenken' noemt. Dupuy licht toe dat verlicht doemdenken niet zozeer een principe is, maar een filosofische attitude, die ten doel heeft onze normale manier van denken over de wereld en over tijd te betwisten.
Het is dus zaak om de toekomst niet op te vatten als iets watzal komen, maar als iets watgeweest zal zijn. Alleen door de catastrofe te denken als iets wat al heeft plaatsgevonden, komt er ruimte voor eenandereinde van de wereld. Het punt van doemdenken is dan ook om in te breken in een heden dat zélf catastrofaal is. Zo bezien moeten we af van dat hele discours rond 'vijf voor twaalf', van het idee dat het misschienbijnate laat is, maar nog nét niet (als we nu maar...). Het punt is niet een catastrofe te voorkomen die ons te wachten staat, het punt is om de status quo te veranderen, diezelf alcatastrofaal is.
Zoals ook de actievoerders van Extinction Rebellion (onder wie ikzelf) hebben begrepen moeten we niet handelenvoordathet te laat is, maaromdathet te laat is. Hierbij verschuift de betekenis van het 'te laat'. Het is niet langer bedoeld als een aansporing om mensen op de been te brengen om te bewaren wat we hebben, maar om dat wat de uitsterving aanstuwt aan de kaak te stellen. Extinctie is niet iets wat ons te wachten staat, het is wat al gaande is, en hoe langer we daarvoor onze ogen sluiten, hoe erger het wordt.
Dat heeft niemand beter begrepen dan de Duitse filosoofWalter Benjamin. Wij vatten catastrofes doorgaans op als alles-of-niets-gebeurtenissen, maar volgens Benjamin is het juist het feitdat het zo verder gaatdat we als catastrofaal op moeten vatten en hij koppelt dit aan het geloof in vooruitgang. De catastrofe is niet iets wat ons te wachten staat, maar iets wat ons al gegeven is: de voortdenderende vooruitgang en het spoor van vernieling dat die achterlaat. De catastrofe is bij Benjamin dus geen plotselinge gebeurtenis die ons vanuit de toekomst toevalt, maar betreft juist de voortgang van de huidige situatie, en het komt er volgens hem op aan een manier te vinden om die voortgang te doorbreken.
Benjamin schreef er nergens overtuigender en aangrijpender over dan inOver het begrip geschiedenis(1940), waarin hij de 'Engel van de Geschiedenis' opvoert die machteloos moet toezien hoe deze catastrofe zich voltrekt. 'Er is een schilderij van Klee datAngelus Novusheet', schrijft Benjamin, 'daar is een engel op afgebeeld die eruitziet alsof hij op het punt staat zich af te wenden van iets waar hij naar staart. Zijn ogen zijn opengesperd, zijn mond is open en zijn vleugels zijn uitgestrekt. Zo moet de engel van de geschiedenis eruitzien.'
Deze engel heeft zijn gezicht naar het verleden gewend en waar wij een keten van gebeurtenissen zien, ziet hij één enkele catastrofe, die 'onophoudelijk puin op puin veroorzaakt en hem dat voor de voeten werpt'. De engel zou alles wat kapotgegaan is weer willen samenvoegen, maar 'er waait een storm uit het paradijs, die zijn vleugels verstrikt en zo sterk is dat hij ze niet langer kan spreiden. Deze storm drijft hem onvermijdelijk de toekomst in, waar zijn rug naartoe gekeerd is, terwijl de puinhopen vóór hem tot in de hemel reiken. Dat wat wij vooruitgang noemen, is deze storm.'
Vooruitgang leidt tot puinhopen en, zoals Benjamin dat elders verwoordt, tot barbarij. Of, zoals ik dat hier zou willen herdopen: tot uitsterving. Want is het niet voor uitsterving dat Benjamins engel ons vandaag de dag waarschuwt? Net als Noach kijkt Benjamins engel niet mee met de richting die de pijl van de tijd aanwijst. Ook de engel is in de rouw - hij wil heel maken wat kapotgemaakt is - en vestigt onze aandacht op de puinhopen die ons heden voortbrengt.
Hoe te zien wat de engel ziet? Hoe kunnen we leren om dat wat we voor vooruitgang hielden als opeenstapeling van puinhopen te zien? En kunnen we het apocalyptische denken daar eigenlijk wel bij gebruiken? Het wordt snel zo groot, zo veel, zo overweldigend. Volgens de Franse filosoof Frédéric Neyrat is het probleem van de alomtegenwoordigheid van de apocalyps in de populaire cultuur dat het ons afstompt. Het zijn de Geesten van de Geschiedenis, met wie Benjamins Engel van de Geschiedenis sprak voor hij zijn laatste adem uitblies, die terugkomen vanuit de toekomst om ons te vertellen hoe erg het is.
'Maar een storm waait vanuit Hollywood, vol met catastrofale scenario's, beelden van het einde, en fantasieën over"the day after tomorrow"',zo schrijft hij. 'En de storm drijft de geesten van de geschiedenis onvermijdelijk terug de toekomst in, terwijl de berg met zombies en barbaarse motorbendes zich opstapelen. Of het nou 'vooruitgang' genoemd wordt of 'risicosamenleving', de storm heeft precies hetzelfde effect: 'te luid, het weerhoudt ons ervan de geesten van de geschiedenis te horen, onze eigen geesten - de geesten van onszelf.'
Hoewel we soms misschien het gevoel hebben dat een serie alsThe Walking Deadons op enigerlei wijze voorbereidt op een zombie-apocalyps (of beter: op een totaal ontwrichte, rechteloze wereld) of films alsThe RoadenMad Maxop een postapocalyptische situatie, fungeren ze toch vooral als afweermechanisme. We worden totaal lamgeslagen door apocalyptische scenario's, zo lam dat we niet meer kunnen horen wat we onszelf te vertellen hebben en wat we eigenlijk wel weten: als we zo doorgaan, gaan we er allemaal aan.
We worden dus niet alleenbedreigddoor massa-uitsterving van planten, dieren en mensen, door vervuiling en milieurampen, aldus Neyrat, maar ookbespookt. Waarom bespookt? Waar spoken zijn, daar gaat iets niet goed, daar moet iets worden rechtgezet. Elk spookverhaal is een verhaal over onrechtvaardigheid. Er is sprake vanunfinished businessen het spook komt terug om daar onze aandacht op te vestigen. Het probleem met uitsterving is alleen dat er niemand meer zal zijn om te kunnen spoken, en dus ook niemand meer om te vragen om rechtvaardigheid. Net zoals er niemand meer zal zijn om te kunnen rouwen, zoals in het verhaal van Noach - wie verdwijnt uit de toekomst, verdwijnt ook uit het verleden.
De paradox, zo legt Neyrat uit, is dat alleen de keuze voor een toekomst die nu verre van realistisch is - een toekomst waarin toekomstige generaties zullen zijn, die een aanspraak kunnen maken op ons gevoel voor rechtvaardigheid - kan voorkomen dat toekomstige generaties non-existent zijn. Het is deze paradoxale situatie waarmee milieufilosofen worstelen wanneer ze het over 'toekomstige generaties' hebben. Komen die er überhaupt? Dat is de vraag.
Het probleem van toekomstige generaties en van intergenerationele rechtvaardigheid is dat er geen wederkerigheid mogelijk is tussen de generaties - de latere generaties zullen van hun voorgangers erven zonder iets terug te kunnen geven. Specifieker: wij kunnen latere generaties wél opzadelen met radioactief afval, met zich overal ophopend plastic en microplastics, met uitgeputte bodems, verarmde ecosystemen en verzuurde oceanen, maar zij ons niet. Dit uitgangspunt dwingt ons om onszelf in de toekomst te projecteren en naar het heden te kijken vanuit een punt dat we zelf mogelijk gemaakt zullen hebben. Of niet.
De spoken waar Neyrat het over heeft, zijn dus niet zozeer de spoken van hen die erniet langerzijn of van hen die ernog nietzijn, maar de spoken van hendie nooit bestaan zullen hebben. Kortom, die spoken, dat zijn wijzelf, en we vertellen onszelf dat het zo niet langer verder kan. De spoken van de uitsterving zijn de spoken van een verleden en een heden dat niet zal zijn geweest omdat het geen toekomst heeft. Net als Anders benadrukt Neyrat het belang van de verbeelding. We moeten ons een toekomst blijven voorstellen, ook al is het een verschrikkelijke, en we moeten ervan doordrongen raken dat business as usual een spokenverstommingsmachine is.
De alomtegenwoordigheid van de apocalyps in de populairecultuur duidt er dus niet zozeer op dat we proberen ons daadwerkelijk te verhouden tot (onze angst voor) het einde, maar blijkt vooral een doeltreffende manier om het spook van de apocalyps uit te bannen. Al die spektakels op het scherm zijn bedoeld om onze angst te sussen, om het onecht te maken. Het leidt tot een normalisering van rampen en zelfs tot een vermarkting van de apocalyps. Het waterpompje waar ik dit artikel mee begon is daar een mooi voorbeeld van, maar klein. Een groter en indringender voorbeeld is de door Horvat beschreven toeristenindustrie die opbloeide rond Tsjernobyl, compleet met T-shirts met ironische opdrukken als 'Enjoy Chernobyl, die later' erop. Door de apocalyps te vermarkten, zo betoogt Horvat, wordt die genormaliseerd. Waar het klassiekememento morions herinnerde aan onze sterfelijkheid en aan de vergankelijkheid der dingen, en ons tegelijkertijd aanspoorde om te leren sterven, gaat uit de vermarkting van de apocalyps geen waarschuwing uit. Het memento mori heeft plaatsgemaakt voor hetmemento consume, aldus Horvat.
Dit is overigens niets nieuws. Het gebeurde in de jaren vijftig al in deAtomic Age. Na de atoombommen op Hiroshima en Nagasaki in 1945 zat de angst er korte tijd goed in, maar de angst voor de bom sloeg al snel om in een verlekkeren aan het spektakel ervan. Het bizarste voorbeeld hiervan is de toeristenindustrie die in de jaren vijftig in Las Vegas ontstond rond de atoomproeven in de nabijgelegen Mojave-woestijn. De documentaireThe Real History of Las Vegas: Documentary of the Alternate History of Las Vegas(2014) geeft hier een mooi inkijkje in.
Het atoomtestprogramma gaf een bepaalde legitimiteit aan Las Vegas, legt senator Dina Titus in deze documentaire uit. Voor die tijd was het een klein plaatsje in de woestijn waar gegokt werd en prostitutie plaatsvond, en opeens 'hielpen' ze bij het winnen van de Koude Oorlog! Alles was 'atomic' en Las Vegas was de enige stad met eenfront row seatvoor ground zero. In de handen van de plaatselijke pr-machine werd despectre of nuclear annihilationeen spektakel. Casino's gaven bom-feestjes en zorgden ervoor dat je per limousine naar een plek gereden werd waar je alles goed van dichtbij kon zien, met een volle picknickmand erbij. Het werd onderdeel van de show. De nucleaire champignonwolk was krachtig, sexy, gevaarlijk en sloot dus perfect aan bij het nemen van risico's, wat ook hetappealvan gokken kenmerkt. Ondertussen stond het toegestroomde publiek gewoon tussen de nucleairefall-out, het radioactieve restmateriaal dat de hogere atmosfeer in getorpedeerd wordt tijdens een nucleaire ontploffing en naar beneden komt dwarrelen zodra de schokgolf die de bom veroorzaakt heeft voorbij is.
Wat we nodig hebben is een apocalypsofie,die naast de vraag naar de individuele sterfelijkheid ook de vraag stelt naar de uitsterving,
en daarmee de vraag naar de onmogelijkheid van de filosofie zelf in tijden van uitsterving. Je kunt je afvragen of het verstandig is om zo'n neologisme de wereld in te slingeren. Waarom weer een nieuw begrip, waarom niet werken met wat er al is? Met de apocalyps komt bovendien een hele eschatologische traditie binnen denderen, waaronder de vier ruiters van de Apocalyps uit het laatste bijbelboek Openbaringen, het Armageddon, de wederkeer van Christus en het Laatste Oordeel. En daarnaast haal je dus ook het einde van de wereld binnen zoals dat welig tiert binnen de populaire cultuur, waarvan we al concludeerden dat het vooral afstompt en ons het zicht beneemt op de massa-uitsterving die allang gaande is.
Het is bovendien zaak om te waken voor wat Joanna Zylinska een'apocalypse habit'noemt, de onbewuste tendensen die finalistisch denken voeden. We moeten de mens vooral niet als een soort God gaan zien, als een maker en breker van werelden. Ze is kritisch op apocalyptische stijlfiguren die een grote stempel drukken op ons zelfbeeld en de narratieven waarmee we ons oriënteren. InThe End of Man: A Feminist Counterapocalypse(2018) laat ze zien dat het verhaal over het einde van de mensheid gebruikt wordt om de mens -the end of man, van de man dus, in het Engels - groter te laten lijken, als subject en als soort, en dat daarmee de fundamentele leegheid die eraan ten grondslag ligt verdoezeld wordt. We moeten vooral niet vergeten dat de veronderstelde universele mens - deantropos- een witte, westerse, heteroseksuele man is. In die zin is 'the end of man' een zegen. We hebben niet te maken met hét einde van dé mens, maar het einde van een wereld waarin de antropos de dienst uitmaakt. Het einde, kortom, van de menselijke uitzonderingspositie - de antropos wordt van zijn voetstuk getrokken.
Waarom dan toch apocalypsofie? Dat zit hem in de relatie tussen het einde en de openbaring, die de apocalyps onderscheidt van verwante begrippen, zoals catastrofe en ineenstorting. Zowel de catastrofe als de ineenstorting gaat over een eindezonderopenbaring. En hoewel ik niet geïnteresseerd ben in de openbaring in de klassieke zin, als iets watkomten als iets wattotale helderheidverschaft, noch als iets wat het goede onderscheidt van het kwade, is er iets van het onthullingselement dat ik wil bewaren, namelijk: dat we leren zien dat de ineenstorting allang gaande is. De massa-uitsterving vindt al plaats. We leven alinde apocalyps. De openbaring ook dat de apocalyps niet is wat ons te wachten staat, maar dat die allang heeft plaatsgevonden en dat het probleem isdat het zo verder gaat. Wat er zo verder gaat? Kapitalisme. En het schijnt dus makkelijker te zijn om ons het einde van de wereld voor te stellen dan het einde van het kapitalisme.
Volgens Nathan Gorelick, die de obsessie met het einde van de wereld onderzoekt vanuit psychoanalytisch perspectief, is de waarheid van die veelgehoorde stelling over het einde van het kapitalisme niet dat het kapitalisme ons het zicht op een andere toekomst ontneemt, maar dat kapitalisme zélf al het einde van de wereld is.
Of zoals Fredric Jameson, die deze eindeloos herhaalde frase ooit de wereld in slingerde er later over opmerkte: 'We kunnen deze nu herzien en getuige zijn van de poging om ons het kapitalisme voor te stellen door ons het einde van de wereld voor te stellen.' Want als we om ons heen kijken, zien we dat dat is waar het toe leidt: het einde. En we doen keihard ons best om dat te verdringen.
Gorelick omschrijft ons als kinderen die steeds voorzichtig in de afgrond kijken die onze ouders voor ons hebben gemaakt. En we willen van onze ouders houden, zoals alle kinderen, en zodoende deze verschrikkelijke erfenis op ons nemen. Maar hoe? 'Staande op de rand, met zowel angst als ontzag in onze ogen en, als we heel eerlijk zijn, ook enige opwinding, stellen we ons het ergste voor en hopen op het beste.' Ook de Hollywood-obsessie met de apocalyps draait natuurlijk om dit vrezen voor het ergste maar hopen op het beste. Het doel ervan? Ons beschermen voor het pijnlijke inzicht dat het kapitalisme zelf het einde van de wereld betekent en dat het einde dus al plaatsgevonden heeft - we leveninde apocalyps.
Zoals al blijkt uit de hervertelling van het verhaal van Noach,moet de apocalyps niet gedacht worden als iets wat nog zal komen, maar als iets wat zal zijn geweest. Maar door het einde van de wereld steeds maar te herhalen - wat volgens Gorelick moet worden opgevat als wat psychoanalytici duiden als 'herhalingsdwang' - en door het op te vatten als een plotsklaps evenement dat nog komen gaat, wordt dit aan ons zicht onttrokken. Deze herhalingsdwang moeten we zien als een symptoom, dat ons niet zozeer wijst op een daadwerkelijk verlangen naar het einde van de wereld, maar op de droom dat de wereld onophoudelijk door zal gaan met instorten (en het einde dus eindeloos wordt uitgesteld). De herhalingsdwang fungeert zodoende als een verdedigingsmechanisme, dat ons beschermt tegen het inzicht dat het kapitalisme zichzelf kannibaliseert - er komt een moment dat er niets of niemand meer over is om nog ergens iets van kapitaal uit te persen. Het is vergelijkbaar met het oorverdovende geluid van de motorbendes en de zombies van Neyrat, waardoor we de spoken van onszelf, die ons waarschuwen voor onze uitsterving, niet meer kunnen horen.
Fantasieën over het einde van de wereld fungeren dus als een verdedigingsmechanisme dat ons in staat stelt om uitsterving niet onder ogen te hoeven komen. We spelen, zoals Calum Matheson dat treffend definieert,fort-damet de apocalyps. Zoals de achttien maanden oude kleinzoon van Sigmund Freud controle probeerde te krijgen over het komen en gaan van zijn moeder (tenminste in de lezing van Freud), door te doen alsof het verdwijnen - 'fort' - en het verschijnen - 'da'-van zijn moeder een spelletje was dat zij speelden, zo doen wij nu alsof de apocalyps iets is wat wij in de hand hebben. Want het is natuurlijk een enorm pijnlijk besef dat je moeder zomaar weg kan gaan, dat zij die de hele wereld voor je is je zomaar zou kunnen verlaten. En het is een enorm pijnlijk besef dat de wereld zoals wij die kennen zomaar kan verdwijnen en dat we daar geen enkele controle over hebben.
Het is domweg onverdraaglijk. Onvoorstelbaar. Onbevattelijk. En dus fantaseren we eindeloos over het einde en herhalen we die fantasieën. Zodoende fungeert ons spelen van fort-da met de apocalyps als een manier om de pijnlijke waarheid niet onder ogen te komen. Wanneer we echt bang worden? Als de fantasie wordt doorkruist. Als er iets inbreekt zoals een hittegolf, een overstroming of een pandemie, fenomenen die ons confronteren met het feit dat we hier niet met een fantasie te maken hebben. Wat dan wel? We moeten ons door het spook van de uitsterving laten ontwrichten, aldus Matheson. Want zolang we ons overgeven aan fort-da-spelletjes sussen we onszelf nóg dieper de uitsterving in.
In tijden van extinctie moet filosoferen niet alleen gaan over leren sterven, maar ook over leren uitsterven.
Lisa Doeland is filosoof. Ze werkt aan de Radboud Universiteit en de Universiteit van Amsterdam. Volgende week verschijnt haar boekApocalypsofie: Over recycling, groene groei, en andere gevaarlijke fantasieën.Dit essay is een ingekorte versie van het eerste hoofdstuk
Het punt is niet een catastrofe te voorkomen, het punt is om de status quo te veranderen, die zelf al catastrofaal is