Andere Intelligentie

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
13 juli 2023
Dit is een bijzonder zomernummer, omdat het onder regie staat van gasthoofdredacteur Marleen Stikker. Dit jaar is het 145 jaar geleden datDe Groene Amsterdammerwerd opgericht - nu ja, eigenlijk 145 en een half jaar, want het was in 1877 dat twee progressief-liberale heren het weekbladDe Amsterdammerbegonnen - en de redactie wilde meer doen dan alleen feestvieren.
Marleen Stikker is (mede)oprichter, directeur en bestuurder van Waag en stond in 1993 aan de wieg van het internet. Als bedenker en 'burgemeester' van De Digitale Stad ontwikkelde ze de eerste gratis toegangspoort tot een virtuele gemeenschap op het internet. De Digitale Stad - sinds vorig jaar Unesco-erfgoed - was, zoals ze zelf ook zegt in dit nummer, een socialmediaplatform avant la lettre, en dan een platform dat echt was ingericht als een publieke ruimte waarin burgers een actieve rol speelden. Waag is inmiddels uitgegroeid tot een leidend Europees onderzoeksinstituut voor technologie en maatschappij, en zet aan tot actief burgerschap door open, eerlijke en inclusieve technologie te ontwikkelen. Dat laatste is ook het onderwerp van Stikkers boekHet internet is stuk: Maar we kunnen het reparerendat ze in 2019 publiceerde. Bovenal is ze een breed georiënteerde en eigenzinnige denker, wat ook tot uiting komt in het thema dat ze voor 'haar' nummer heeft gekozen: Andere Intelligentie.
De woorden 'slim' en 'smart' worden tegenwoordig op van alles en nog wat geplakt omdat ze een sexy aura om zich heen hebben - een gewoonte die Stikker een gruwel is. Want wat moeten we ons eigenlijk voorstellen bij 'slim', 'smart' en 'intelligent'? In ieder geval is het begrip intelligentie historisch verknoopt met vooroordelen, vertekeningen en macht. Aan de menselijke intelligentie wordt in de ogen van Marleen Stikker te veel waarde toegekend.
In zijnScala naturae,zijn 'ladder van de natuur', geeft Aristoteles al een rangorde waarin de mens boven de dieren en de planten staat omdat hij begiftigd is met de rede. Het is een ordening die wordt overgenomen door het christendom en lang dominant is in de westerse filosofie. Vanwege zijn intellectuele superioriteit 'mag' de mens heersen over de natuur. En ook als het om de menselijke soort zelf gaat hebben zogenaamde intelligentieverschillen heel wat machtsmisbruik in de geschiedenis gelegitimeerd - van mannen tegenover vrouwen, van westerse tegenover niet-westerse culturen en ook, nu actueel, van 'hoogopgeleiden' tegenover 'laagopgeleiden'.
Marleen Stikker schoof aan bij verschillende redactievergaderingen en zette ons aan het werk om de bias die aan het begrip kleeft te ontrafelen en andere vormen van intelligentie dan de menselijke ratio te onderzoeken. Ze wilde dat we schreven over de 'charme van de darmen', want worden we niet meer gestuurd door de microben in onze darmen dan door ons brein? Ze stuurde ons naar maker-labs, want zijn onze handen niet 'slimmer' dan ons hoofd? En bestaat er niet ook zoiets als spirituele intelligentie? Er moesten stukken komen over de intelligentie van dieren en planten, waar de afgelopen tijd veel onderzoek naar is gedaan. En blinkt de mens niet vooral uit in domheid? Hoe intelligenter mensen zijn, hoe rampzaliger de gevolgen van hun domheid, legt 'domgeer' Matthijs van Boxsel in dit nummer uit.
Heel wat verhalen gaan over de verkeerde vooronderstellingen die we hebben over Artificiële Intelligentie. Want terwijl de mens zichzelf superieur acht over andere zijnsvormen, is hij geneigd AI te zien als een intelligentie die hem kan overvleugelen. Terwijl machtsongelijkheid als het op kunstmatige intelligentie aankomt vooral te maken heeft met het monopolie van Big Tech en met de nonchalance van overheden, die zich niet verdiepten in technologie en het overlieten aan de markt.
Voor de redactie was het inspirerend om door Marleen Stikker op pad gestuurd te worden en bij haar te rade te kunnen gaan - mochten we dingen toch niet goed begrepen hebben, dan ligt de fout helemaal bij ons, want uiteindelijk is de redactie verantwoordelijk. We hopen dat de inspiratie terug te zien is in dit nummer.
P.S. Deze
Groene
biedt leesvoer voor twee weken, de volgende verschijnt op 27 juli. Actuele stukken over de val van het kabinet leest u op https://groene.nl