Marja Pruis

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
25 juli 2024
We hadden het over schrijvers die dood zijn. Lang genoeg om de mindere eigenschappen van ze te bespreken. Wat hielp is dat een écht persoonlijke band ontbrak. Zij het dat de meest ingevoerde van ons niks kwijt wilde. Zozeer niet dat hij met name over een van die schrijvers maar bleef zeggen hoezeer hij niks over hem kwijt wilde.
We begonnen er iets van te denken. Ook als diens biograaf bij hem zou aankloppen, níets zou hij zeggen. Hij wist alles, hoor, daar niet van. Hij wist precies hoe het zat met die dochter. Maar van hem zou níemand iets horen, hij was namelijk heel 'discreet'.
Die dochter?
Zou het rond Alice Munro ook zo zijn gegaan? Dat de mensen die haar en haar familie kenden zo discreet waren dat ze maar niks zeiden over wat er was voorgevallen met die ene dochter? En haar biograaf dan?
Op zich geloof ik het wel, die zogenaamde onthullingen over iemands privéleven, vooral als het over schrijvers gaat die ik graag lees. De gretigheid, ik wantrouw het. Maar het nieuws rond Alice Munro raakt me. Twee maanden na haar overlijden schrijft de jongste dochter in een uitgebreid verhaal in de krant door haar stiefvader te zijn misbruikt. Nooit is er iets van naar buiten gekomen, terwijl kennelijk wel veel mensen het wisten, onder wie Munro zelf. Niet meteen, maar wel op een moment dat ze in actie had kunnen komen. Ze had bijvoorbeeld weg kunnen gaan bij haar man.
Maar dat deed ze niet. Ze offerde het contact met haar dochter en kleinkinderen op en bleef bij Gerry Fremlin, een man die in 2005 werd veroordeeld wegens het misbruik van haar destijds negenjarige dochter, en die dit ook toegaf.
Het is een gecompliceerd verhaal, en tegelijkertijd is alles eraan bekend. Vooral het toedekken en wegkijken. Iedereen wist het, o ja. In 2005 verscheen een dikke biografie, geschreven door Robert Thacker, waarin het leven van Munro zo ongeveer per dag wordt beschreven. Hij geeft nu toe dat Andrea hem op de hoogte had gebracht van haar ervaringen met haar stiefvader, maar hij dacht buiten deze 'familiegevoeligheid' te moeten blijven.
Munro overleed dit voorjaar. Toen een radioprogramma me vroeg iets over haar te vertellen, en ik voor dit blad een in memoriam aan het schrijven was, zocht ik het allemaal weer op. De wasmachine en de strijkplank waartussen haar schrijftafel geklemd stond. Het liefhebbende boek van de andere dochter die haar leven lang verbaasd was over hoe haar moeder alles leek te weten.
Dit was het beeld waaraan ik me verdacht graag spiegelde. De schrijfster die het klaarspeelde ook moeder te zijn. Die de ongerijmdheden in het leven van meisjes en vrouwen het literaire domein in wist te trekken. Als de'virtuoso of domestic horror'werd ze geëerd. In 2013 kreeg ze de Nobelprijs voor literatuur. Wat een triomf. Altijd die monalisaglimlach van haar. Groetjes van het Canadese platteland.
Ik sla die biografie nog eens open. Zomer 1976. Munro is terug in haar geboortestreek, in het huis van haar tweede echtgenoot. Haar biograaf beschrijft hoe happy ze is. Beetje wandelen, tuinieren. In juli wordt haar vader opgenomen in het ziekenhuis, en brengt ze veel tijd aan zijn bed door. En dat terwijl Andrea, die bij haar vader is blijven wonen, er de hele zomer is. Gerry klust in huis.
Open Secretsheet mijn favoriete bundel, en opeens komt alleen die titel al in een ander licht te staan. In het slotverhaalVandalsdringt een man zich op aan zijn buurmeisje, dat zich schaamt voor diens vrouw die niet in staat is haar te beschermen. Over die in gebreke blijvende buurvrouw schrijft Munro: 'Ze had veiligheid kunnen bieden, als ze dat had gewild. Dan had ze zichzelf alleen in een ander soort vrouw moeten veranderen.'
'Als ik aan Doris Lessing denk, denk ik aan de kinderen die ze verliet. Wil dat zeggen dat dit haar werk voor mij heeft vergald? Of - eng idee - waardevoller heeft gemaakt?'
Claire Dederer,Monsters: Dilemma's van een fan