Nog anderhalve kilometer Zomerlezen

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
8 augustus 2024
'Wielrennen is het leven zoals het zou zijn zonder de corrumperende invloed van de beschaving', schrijft Tim Krabbé inDe renner(1978), doelend op de strijd van allen tegen allen. Maar misschien is wielrennen vooral de strijd tegen jezelf.
In de verte tekende zich de col af,of beter, een bergkam waar ergens een stukje weg doorheen moest zijn. Ik probeerde in te schatten hoever het nog was. Ik had zeventien kilometer nonstop geklommen vanaf Jausiers. Het moest zo'n zes kilometer zijn.
Het schemerde al.
De ijsregen van zoeven had plaatsgemaakt voor sneeuw. De poncho die me in het dal nog enigszins beschermde was kapot geklapperd door de wind en hing in losse flarden om me heen. Als ik boven was zou het pikdonker zijn, zoveel was zeker. Hoe dan verder? Wie had bedacht dat deze beklimming een goed idee was?
De weg die over de Cime de la Bonette voerde was de hoogste doorgaande verharde weg van Europa. Er was alle reden tot zorg, tot paniek zelfs. Maar ik keek kalm naar de sneeuwvlokken die om me heen dwarrelden en die maakten dat ik nu een dun zwart spoor achter me trok.
De wind was gaan liggen. Het met kroonkurken omgeven hutje waar ik eerder had geschuild lag alweer een heel stuk achter me. De getroebleerde jongeman die ik er had aangetroffen scheen me toe als een verre herinnering. In mijn hoofd was het nu zo stil als erbuiten, te midden van de gestaag neerdalende sneeuw.
Ik richtte mijn blik op een sneeuwvlok die op de rug van de hand gevallen was waarmee ik mijn stuur omklemde en die razendsnel wegsmolt. De onderkoelingsverschijnselen die ik een half uur eerder nog had vertoond hadden plaatsgemaakt voor een weldadige warmte.
Ik voelde mijn borstkas tegen de kranten gloeien die ik in Jausiers onder mijn wielershirt had gepropt. Dat moment leek zo lang geleden - ik had echt geen idee meer wanneer.Le Mondemoest ik hebben, dat wist ik nog wel, hoe ik daarop had gelet, de verschillende papierdiktes.
Over deze vertraging van de tijd, de vernauwing van het bewustzijn, waarin de tijd doorgaat maar jij lijkt stil te staan, gaatDe renner(1978) van Tim Krabbé. In deze roman gaat de tijd trager naarmate het einde nadert - culminerend in een virtuoos beschreven eindsprint van twaalf seconden die over pagina's wordt uitgesponnen.
De hoofdpersoon, daarvoor aangeduid als 'Krabbé', of kortweg 'Kr', heet hier voor het eerst in de roman 'Tim', alsof deze intense momenten een grotere familiariteit tussen verteller en lezer mogelijk maken. Terwijl de hoofdpersoon en de renners om hem heen voortrazen, beweegt zijn binnenwereld zich in slow motion en lijkt zelfs helemaal tot stilstand te komen. Soms plaatst hij zichzelfbuitende tijd, zoals vlak voor het begin van de sprint. 'Over twee minuten staat de uitslag van de Ronde van de Mont Aigoual voorgoed vast', houdt hij zich dan voor. Op die momenten spreekt hij zichzelf toe, zegt dat hij terug moet naar zijn 'razernij' om daar de trap vandaan te halen die alles goed zal maken.
De stem van de verteller wisselt af met de monologue interieur van de renner die alles geeft, die voortjaagt over het asfalt, maar voor wie de tijd tot stilstand is gekomen.
'Ieder mens heeft op ieder moment de beschikking over een korte, felle doodsstrijd die geen pijn doet en die twaalf seconden duurt', begint de verteller. Dat is de dierlijke sprint. 'Bij alles wat de renner er gedurende die twaalf seconden van weerhoudt die twaalf seconden de snelheid van het licht te bereiken is niet de pijn.'
'Godverdòmme, Tim!' roept die renner even later uit. 'Je hébt 'm!'
Aan de hier geschetste bewustzijnsvernauwing, het naderen van dieevent horizon,gaat een keuze vooraf en die verwoordt Krabbé krachtig in de eerste alinea van het boek - als ware het een waarschuwing aan de lezer, de niet-ingewijde: 'Warm, bewolkt weer. Ik pak mijn spullen uit mijn auto en zet mijn fiets in elkaar. Vanaf terrasjes kijken toeristen en inwoners toe. Niet-wielrenners. De leegheid van die levens schokt me.' Het is de keuze van de overgave, de overgave aan wat werkelijk betekenis heeft, en geeft.
In Jausiers had ik met vergelijkbare blikken naar de bezoekers van de bar-tabac gekeken waar ik plannen maakte. Ik had zojuist twee collen van boven de tweeduizend meter achter de rug. In Briançon had ik bij de McDonald's triomfantelijk twee Big Macs verslonden, wetende dat ik die elfhonderd calorieën er bij de volgende beklimming probleemloos doorheen zou jagen.
Maar nu stond ik in Jausiers, en de lucht was razendsnel aan het betrekken. Mijn initiële plan was over de Col de la Bonette te rijden, te genieten van het uitzicht, en dan af te dalen richting Nice - het eindpunt van een tocht die tien dagen eerder was begonnen in Parijs en me via de Vogezen en de Jura tot diep in de Alpen had gebracht.
Was ik te optimistisch geweest? Ik had er over het algemeen een handje van. Meestal pakte dat goed uit. Maar waar eindigde optimisme en begon roekeloosheid?
Terwijl ik een waterige espresso dronk ging ik mijn opties na. Ik zou in Jausiers kunnen overnachten, maar het zag er niet naar uit dat het weer de eerstkomende dagen zou verbeteren. Op de col werd sneeuw verwacht. Ook zou ik me via Barcelonetta richting het Rhônedal kunnen laten afglijden.
Niet veel later fietste ik langs een snel ruiger wordend riviertje, opgeruimd dat ik deze knoop had doorgehakt en ik me niet had laten kennen. 'Wielrennen is het leven zoals het zou zijn zonder de corrumperende invloed van de beschaving', schrijft Krabbé ergens. Hij doelde daarmee op de natuurtoestand zoals beschreven door Thomas Hobbes, als een nietsontziende strijd van allen tegen allen.
Tegelijk is wielrennen ook altijd, en misschien nog wel meer, de strijd tegen jezelf. Waarom zou je je in hemelsnaam afmatten op een berg als je in het dal een glas wijn kunt drinken, een wandelingetje kunt maken of met je vriendin naar bed kunt gaan?
Gevraagd naar het aanhoudende succes vanDe renner(ik las de 53ste druk) zei Krabbé eens dat het succes van het boek voor een belangrijk deel zit in de volstrekte schaamteloosheid waarmee het boek over zijn eigen onderwerp gaat, namelijk wielrennen. 'Maar omdát het zo schaamteloos gaat over wielrennen zegt het juist wél dingen over het leven - maar dat mag je in mijn pet gooien.'
De roman is opgezet als een raamvertelling. Centraal staat één beklimming, een rit die Krabbé - zelf jarenlang professioneel wielrenner - in de jaren zeventig maakte in de Cévennes, een onherbergzame streek in het zuiden van Frankrijk. Tussendoor haalt hij herinneringen op aan zijn sportcarrière en aan eerdere wedstrijden.
In het dal was het ondertussen gaan regenen. Hoe kwam ik erbij dat ik voor die tijd wel op de col zou zijn als de mevrouw van'le méteo'had gezegd dat het binnen een half uur zou beginnen? De temperatuur daalde intussen snel. De handschoenen die ik in Jausiers haastig had gekocht raakten meteen doorweekt. Ik zette mijn fiets aan de kant en haalde mijn regenponcho tevoorschijn.
Het klimmen ging geleidelijk. De kilometerbordjes die passeerden bevatten schatten van informatie. Afstand tot de col, stijgingspercentage, de naam van het departement. In mijn hoofd maakte ik het tot poëzie.
Krabbé beschrijft hoe hij als profrenner met literaire ambities hoopte dat hij tijdens het fietsen gedachten en ideeën zou krijgen die hij vervolgens alleen nog maar achter elkaar hoefde te zetten. De praktijk was dat hij in zijn dagboek statistische bewerkingen van zijn afstanden en tijden maakte. Op de fiets dacht hij aan niets. 'Een doorhamerende zin uit een liedje, een steeds opnieuw begonnen deelsom, een uitvergrote boosheid op iemand is voldoende om je gedachten te vullen.'
Het dal met het riviertje had intussen plaatsgemaakt voor een gekromde vlakte, ommuurd door een langgerekte bergkam. De regen was ijsregen geworden.
Tussen de mistflarden zag ik de weg langs de berghelling omhoog krullen. Rechts van me, direct boven de weg, bevond zich een hutje, niet meer dan een schaapskooi. Ik draaide het weggetje op dat ernaartoe leidde en zette mijn fiets ertegenaan.
Een laatste stop.
Ik moest mijn best doen om mijn evenwicht te houden.
Toen was er ineens die schreeuw, een soort oerkreet als het gegnuif van een wild dier. Een woest gesticulerende man gebaarde naar mijn fiets. Hij moest uit het hutje gekomen zijn.
Even later zat ik op een boomstam te midden van een zwartgeblakerd vertrek. In de kachel voor me brandde vuur. De man bleek afkomstig uit Picardië, een van de armste streken van het land. Hij vertelde dat hij al de hele zomer schapen hoedde in de streek. Zijn lange haren en baard maskeerden zijn jonge leeftijd. In oktober hoopte hij zijn studie op te pakken. Hij rolde een jointje. Vanuit mijn ooghoeken zag ik hem praten in zichzelf.
Zelf begon ik steeds ongecontroleerder te trillen. Mijn kaken klapperden.
'Je bewustzijn is klein op de fiets', schrijft Krabbé. 'Hoe zwaarder de inspanning, hoe kleiner. Iedere gedachte is meteen helemaal waar, iedere onverwachte gebeurtenis is iets wat je altijd al geweten had maar even vergeten was.'
Ik duwde mijn fiets voort door de sneeuw. Er lag inmiddels zo'n twaalf centimeter.
Er passeerde een auto; twee lichtbundels in de vallende sneeuw.
Anderhalve kilometer nog. Op de col heerste de duisternis. Daarachter wachtte opnieuw de ijsregen, de remmen zouden bevriezen.
Voor nu was het goed. Voor even viel ik samen met de tijd.
Guy Le Querrec / Magnum Photos / ANP | In mijn hoofd was het nu zo stil als erbuiten, te midden van de gestaag neerdalende sneeuw