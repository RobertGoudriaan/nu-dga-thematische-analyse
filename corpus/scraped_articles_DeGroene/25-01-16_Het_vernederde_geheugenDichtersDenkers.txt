Het vernederde geheugen Dichters&Denkers

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
16 januari 2025
Net als alle andere Russen van zijn generatie was de vader van Sana Valiulina een speelbal van Stalin. Wat gebeurde er met hem in de oorlog? En wat betekent het als je verleden wordt uitgewist?
Met ferme, compromisloze passenmarcheert de vader over het bergpad. Struiken worden aan de kant getrokken, zweet wordt gedept, de hitte getrotseerd. Het is zomer, ergens halverwege de jaren zeventig, en de zinnen zijn gezet op een historische bezienswaardigheid op de Krim, ver boven de golven van de Zwarte Zee - en of ze het nu wil of niet, zijn dapper tegen de dorst strijdende dochter van elf moet mee. Gevangen tussen een oeverloze loyaliteit en een schrijnende angst om verlaten te worden, fixeert zij haar ogen op zijn rug: 'tot elke prijs moet ik bij hem in de buurt blijven, me aanpassen aan zijn ritme en aan zijn ademhaling en ermee samenvallen, ik moet zijn hart horen bonzen, en vooral zorgen dat hij niet in de berglucht oplost en verdwijnt'.
InWaar alle wegen ophoudenfixeert Sana Valiulina, schrijfster van onder andere de grote romanKinderen van Brezjnev(2014), haar ogen opnieuw op haar Tartaarse vader. Dat deed ze eerder in de documentaireWend je lichaam naar de zon(2022). Ze graaft in dit boek - in haar geheugen, in archieven - naar zijn mysterieuze verleden. Zoals alle Russen van zijn generatie was hij een speelbal van Stalins beleid, maar over dit verleden was vooral gezwegen, tot aan zijn dood. Een onwaarschijnlijk toevallige ontdekking in een Frans museum blies nieuw leven in de vragen die al langer ronddoolden.
Want wat was er eigenlijk met hem gebeurd tijdens de oorlog? Hoe was hij via Rusland, Duitsland, Frankrijk en Engeland in Estland beland, de geboortegrond van Valiulina? En waarom was hij altijd in de weer geweest met literatuur, foto's, monumenten en historische bezienswaardigheden? Wat betekenden die? Met deze vragen in de hand biedt het boek van Valiulina een venster op de relatie tussen een dochter en haar vader, op Rusland, en op een andere, ingewikkelde kwestie: is het geheugen van een enkeling stevig genoeg om het verleden met zich mee te dragen?
Geboren te Moskou in 1922 werd Sandar Valiulin onderdeel van een lichting jongens waarvan zeventig tot tachtig procent in de Tweede Wereldoorlog zou sterven. Hun geheugens zouden later door Stalins geschiedschrijving uit elkaar worden gereten en naar verre oorden worden gedeporteerd. Als erwten in een lege regenton werden zij door grotere machten heen en weer geschud. De regenton van Sandar begon te schudden in juni 1941, toen hij nog negentien moest worden, en de Russische autoriteiten op een onvoorstelbare schaal staatsburgers mobiliseerden in de plots uitgebroken oorlog met nazi-Duitsland. De vader, die op dat moment nog lang geen vader was, werd naar het front bij de westers-Russische stad Smolensk gestuurd. Een vleesmolen.
Zoals in vele frontsteden aanvankelijk het geval was, zouden de Duitsers een enorm aantal Russische soldaten krijgsgevangen nemen - alleen al in de eerste zes maanden werden drieënhalf miljoen Russen geïnterneerd. Stalin bedacht een maatregel: verordening nr. 270, later in de volksmond: 'de verordening van de laatste kogel'.
Wat deze inhield, zou Sandar al gauw merken. In een van de vele notities die Valiulina uit zijn dagboek citeert, beschrijft Sandar een confrontatie met een Duitse tankeenheid. Zijn kompaan Nikolajev ziet geen mogelijkheid het tij te keren; de Duitsers zijn te sterk. Nikolajev herinnert zich de verordening en schiet zichzelf door het hoofd.
Sandar en de andere overlevende soldaten van zijn eenheid die de verordening niet opvolgen, worden gevangengenomen - en middels de onwaarschijnlijkste omwegen, die ik niet zal verklappen, wordt de regenton geschud tot hij, gehuld in een Duits uniform, jaren later in Normandië aan de Duitsers ontsnapt én naar een Amerikaans kamp weet te vluchten.
Tot de ton wéér geschud wordt en Sandar aan het einde van de oorlog weer in Rusland belandt. Eenmaal thuis weet de nkvd, de geheime dienst waaruit later de kgb voortkwam, hem al snel te vinden. Waarom had hij zichzelf niet doodgeschoten in Smolensk? vragen ze. De straf: tien jaar goelag. Nyrob, Karaganda, Koezbass en Omsk.
Onder Stalins bewind worden in totaal veertien miljoen mensen naar de goelagkampen gestuurd, waarvan sommige tot hele steden uitgroeien. Wetteloosheid, geweld en ondervoeding heersen, maar er zijn ook boeken, leeskringen, theatergezelschappen, papier en post.
Vanuit de goelag schrijft Sandar brieven naar zijn tante in Moskou, waarvan er in ieder geval één ongeopend op haar keukentafel blijft liggen - tot een Ests nichtje van haar echtgenoot op bezoek komt en de brief oppakt, leest en stiekem beantwoordt. Een lange briefwisseling vangt aan.
Wanneer Sandar in 1955 vrijkomt, kan hij eindelijk de schrijfster van de brieven ontmoeten. Ze krijgen twee dochters, van wie Sana de jongste is - een dochter die op jonge leeftijd al nauwlettend haar vader observeert, vreest en bewondert.
Ze herinnert zich zijn rusteloosheid, zijn onverzadigbare honger naar literatuur en geschiedenis, zijn hunkering naar monumenten en historische bezienswaardigheden. Ze herinnert zich zijn felle woede-uitbarstingen en de stiltes die daarop volgden. Het mededogen van een kind is groot. Ook als de vader stormt, schreeuwt en op tafels slaat, blijft zijn jongste dochter hem opzoeken, volgen, met hem meeleven. 'Hij is zo ver van me vandaan dat ik hem even moet aanraken om me ervan te vergewissen dat hij hier is', denkt de dochter. Maar is hij er echt? En waar kijkt hij steeds naar? 'Ik slaag er nooit in zijn blik te vangen.'
De aantrekkingskracht die de literair-historische ideeënwereld op Sandar uitoefent, staat niet op zichzelf. In de goelagkampen hadden Sandar en de zijnen een wereld van literatuur en kunst gesponnen die als het ware weerstand kon bieden tegen het grijze kampleven dat van bovenaf op hen werd geforceerd. In de goelag kwamen kunst, geschiedenis, literatuur en de daarbij horende ideeënwerelden symbool te staan voor weerbaarheid en vrijheid. En dat zou de rest van zijn leven zo blijven.
Maar naarmate Valiulina's boek zich ontvouwt, dringt zich ook een tweede, complementaire verklaring op voor Sandars hunkering naar geschiedenis. Vanaf het moment dat hij terugkeert naar Rusland wordt hem namelijk niet alleen verweten dat hij nog leeft, zijn hele verleden en dat van ontelbare anderen wordt vernietigd. De geschiedschrijving zoals Stalin deze graag ziet, wint het van de werkelijkheid. Iedereen die verminkt, beschadigd, gevangengenomen of anderszins gecompromitteerd terugkeert uit de 'Grote Vaderlandse Oorlog' wordt weggemoffeld in verre buitenwijken, Siberische steden of goelagkampen. Op herdenkingsdagen worden ze genegeerd.
Gedurende Sana's jeugd werd elk jaar een stalinistisch oorlogsverleden herdacht, waar veteranen zoals haar vader dus niet voor werden uitgenodigd. Maar zelfs Sandar, die niets moet hebben van de oorlogspropaganda, gaat erheen. 'Soms neemt hij bloemen mee, de bloemen die mama van haar leerlingen heeft gekregen, zo uit de vaas.' En het gebeurt weleens dat hij, na een dag bij de parade, 'terugkomt met dezelfde, al behoorlijk verlepte, bloemen en ze zonder naar iemand te kijken zwijgend weer terug in de vaas zet'. Wie erkentzijnverleden?
Als het meezit, kan een mens zich wenden tot een collectief geheugen. 'Weet je nog dit?' 'Weet je nog toen?' Maar zonder de steun van een samenleving, hoe klein ook, wordt het geheugen van een enkeling een wankel fundament voor het verleden. Sterker, het bestaan van het 'verleden' op zich kan dan zelfs in twijfel worden getrokken.
Want waar was al dat verleden beland? Al die dagen aan het front, met soldaten die niet meer leefden; al die dagen in het kamp, met gevangenen die niet meer bestonden of ver weg waren beland; al die dagen in de goelag, waarvan het bestaan zo lang niet eens genoemd kon worden. Waar was al dat verleden? Viel het gewoon weg, elk ogenblik opnieuw? Bleef er dan niets over buiten de door Stalin bedachte geschiedenis?
Tegen het einde van het boek bekruipt mij daarom het vermoeden dat Sandars obsessie met historische bezienswaardigheden misschien niet alléén zijn culturele geletterdheid diende. Zou het kunnen dat hij naar bewijs zocht - nee, naar bewijs verlángde dat er wel zoiets als 'het verleden' bestaat?
Tweemaal haalt Valiulina in haar boek een Amerikaans onderzoek aan naar getraumatiseerde muizen die hun angsten aan hun kroost lijken door te geven. Zou dat ook zo bij haar en haar vader zijn geweest, vraagt ze zich af. 'Mijn vader en ik haten en vrezen hetzelfde.'
Zou deze gelijkenis ook anders tot stand kunnen zijn gekomen? Sandar werd een verleden ontnomen en dat heeft hij moeten bekopen met een vereenzaamd, vernederd geheugen, waarin hij elke herinnering en overtuiging moest bewaken en bevechten alsof zijn leven ervan afhing. De wereld ontkende zijn verhaal. Zijn dochter zag, op haar beurt, een vader verwikkeld in een onzichtbare strijd - druk stampend, getergd, worstelend met een hem ontnomen verleden.
Zij is het kind van zijn verleden. Niet omdat een karakter aan haar is doorgegeven, maar omdat zij een karakter moest bevechten in het kielzog van een vader die altijd onderweg was. In die zin zijn we niet het product van de geschiedenis, maar een reactie erop - en dat is iets anders.
Valiulina vertelt met het verhaal van haar vader een verhaal dat ver reikt. In Oost-Europa, in Rusland wordt gereageerd op geschiedenissen, herinneringen en geheugens die in West-Europa lange tijd volstrekt zijn genegeerd. Willen wij begrijpen wat er nu aan de oostgrens van Europa gebeurt en niet vervallen in een politiek provincialisme, dan zullen wij ons in de geheugens van onze Oost-Europese bondgenoten moeten verdiepen. Het boek van Valiulina is rijk, menselijk - en het komt zeer gelegen.
Frank Ruiter / Lumen | Valiulina's boek is rijk, menselijk