Een school voor de verloren kinderen Film Maria Montessori

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
30 mei 2024
De filmMaria Montessorilaat het begin zien van de carrière van de beroemdste onderwijsvernieuwer ter wereld. 'De Methode' wordt in 1898 uitgeprobeerd op mentaal gehandicapte kinderen in een Romeins instituut.
Over Maria Montessori,de grootste onderwijsvernieuwer aller tijden, zijn in Italië al heel wat tv-series en documentaires gemaakt. Volledigheid is daarbij eigenlijk altijd de rode draad: haar levensboog van 1870 tot 1952, het ongelooflijke leven van de Italiaanse vrouw die zulke hoge hindernissen heeft moeten nemen en alles overwon. De eerste vrouw van haar land die afstudeerde in medicijnen, een revolutionair eigen onderwijssysteem verzon voor eerst mentaal gehandicapten, vervolgens toegepast op de kinderen van de allerarmsten in Rome, daarna op de hele wereld. Bovendien was Maria Montessori ook nog eens ongehuwde moeder van een op het platteland weggestopt zoontje, al die mannen - tot Mussolini aan toe - die haar keer op keer onderuit trachtten te halen, en dan uiteindelijk de wereldfaam van de Methode Montessori, helemaal op eigen kracht bereikt.
Je hoeft er niets bij te verzinnen, bij het leven van Maria Montessori.
En toch doet de filmMaria Montessoridat wel. Het is, zegt regisseur Léa Todorov, omdat ze specifiek wilde inzoomen op het begin, de twee jaar (1898-1900) waarin Maria Montessori assistent-directrice is van het Orthofrenisch Instituut in Rome, de eerste opleiding voor onderwijzers van geestelijk en fysiek gehandicapte kinderen, samen met haar collega Giuseppe Montesano. Van hem krijgt ze ook het zoontje Mario, dat niet in hun beginnende carrières past en dat wordt weggesluisd naar een boerderij in de buurt van Rome, waar een zoogvrouw zich over hem ontfermt. Een normale praktijk in die tijd en niet alleen in Italië; alleenstaande moeders - meestal door de heer des huizes besprongen dienstmeisjes - brachten hun kinderen op die manier onder op het platteland.
Voor de toen 28-jarige Maria Montessori was het verschrikkelijk, maar er was geen andere oplossing. Het was of dit of einde carrière, want voor alleenstaande moeders sloten de poorten van de maatschappij zich hermetisch, of je nu dienstmeisje was of afgestudeerd arts met een specialisatie in neuropsychiatrie. Het had haar onmiddellijke ontslag betekend bij het Instituut waar ze de eerste opzienbarende resultaten van haar didactische systeem met de mentaal gehandicapten al kon voorleggen aan de ministeriële commissie die het experiment schoorvoetend financierde, maar wel onmiddellijke resultaten eiste.
De reden dat regisseur Léa Todorov (42) wilde inzoomen op de minder bekende beginjaren van Maria Montessori, waarin ze haar wereldberoemd geworden Methode al helemaal ontwerpt en uitprobeert op zwakzinnige kinderen, is ook een persoonlijke. Want, aldus de in Parijs geboren Todorov (dochter van de Bulgaarse filosoof Tzvetan Todorov en de Canadese schrijfster Nancy Huston), toen ze zelf een mentaal gehandicapt kind kreeg, voelde ze de muur die de maatschappij optrekt rond jou en je kind: 'Mensen beseffen het waarschijnlijk niet, maar iedereen kijkt onmiddellijk weg wanneer je met een kind dat anders is over straat loopt.' Heel begrijpelijk dat Todorov het moment waarop Maria Montessori samen met Giuseppe Montesano de poorten van de gesloten afdelingen waar deze kinderen werden weggestopt weet open te breken tot leven wilde roepen.
Of het wel of niet geoorloofd is om zulke grote fantasie-elementen toe te voegen aan de verfilming van het leven van een beroemdheid als Maria Montessori, is een vraag waar je mee blijft zitten na het zien van Todorovs film, die als oorspronkelijke Franse titelLa nouvelle femmeheeft.
De Parijse courtisaneLili d'Alengy die zich geen raad weet met haar mentaal gehandicapte dochtertje Tina en naar Rome reist om haar af te smeren aan het instituut van Maria Montessori, is een dragend personage in de film. Ze komt ongeveer even vaak in beeld als Maria Montessori zelf. Deze Lili d'Alengy heeft nooit bestaan. Ze is erbij verzonnen door de regisseur 'om de blik van de maatschappij op wat toen "idioten" werden genoemd duidelijk te maken'. Knap gespeeld door de Frans-Algerijnse actrice Leïla Bekhti, die dankzij Maria Montessori langzaam maar zeker inziet dat het dochtertje van wie ze gruwt niet een persoonlijke nederlaag is, maar een mens met ontwikkelingsmogelijkheden, doorzettingsvermogen, gevoelens en dat zelfs behoorlijk slim is. Alleen zal dat voor de door rijke mannen onderhouden courtisane Lili nog altijd niet betekenen dat ze haar dochtertje bij zich zal houden. Het kind gaat naar het Instituut, en Lili zorgt ervoor dat Maria Montessori in contact komt met een machtige Franse theosofe, die in een vingerknip regelt dat ze haar eigen schooltje in Rome kan openen. Precies op het goede moment, want de jaloerse lafaard Giuseppe Montesano gaat ineens trouwen met een ander, omdat hij Maria's stijgende faam en onafhankelijkheid niet trekt.
Daarmee permitteert Todorov zich wel een heel royale artistieke vrijheid. Want zo is het allemaal niet gegaan. Het was geen sprookje, het leven van Maria Montessori. Ze is geholpen door weldoeners, maar toch echt niet zo, en zeker niet aan het begin van haar carrière. Ze heeft alles er stapje voor stapje zelf uit moeten beitelen, vaak slecht betaald, of helemaal niet, zoals bij het Orthofrenisch Instituut, waar ze wel de directeurstitel mocht delen met Montesano, maar niet het honorarium. Zij werkte zich voor nop drie slagen in de rondte en verzon de Methode, hij kreeg de eer en het geld.
Wanneer ze het Instituut in 1901 verlaat - inderdaad omdat Montesano met een ander gaat trouwen, het ultieme verraad van hun gezamenlijke pact en het zoontje Mario - heeft ze geen vangnet, behalve haar ouders. Ze wordt in 1904 benoemd tot hoogleraar antropologie aan de universiteit van Rome, schrijft zich dan opnieuw in als student pedagogie, en verovert uiteindelijk de leerstoel pedagogische antropologie.
Door de vele grote congressen over feminisme en pedagogie waar ze - begenadigd spreekster - voor wordt uitgenodigd, stijgt haar faam. In 1907 kan ze haar eigen schooltje openen in de broodarme Romeinse volkswijk San Lorenzo dankzij bouwkundig ingenieur Edoardo Talamo, die de opdracht had gekregen om de wijk achter het station Termini op te krikken uit de deplorabele staat waarin hij verkeerde. Totale armoede, slierten vuile kinderen die de hele dag aan hun lot waren overgelaten omdat de ouders van 's ochtends vroeg tot 's avonds de eindjes aan elkaar moesten knopen, alcoholisme, misdaad, geen enkele hygiëne en alle daaraan gekoppelde ziektes. Maria Montessori was de ideale kandidaat om een schooltje te runnen in een appartement aan de binnenplaats van een van de enorme huizenblokken, snapte ingenieur Talamo. En dat werd het Casa dei Bambini (Huis van de Kinderen), het eerste Montessori-schooltje, aan de Via dei Marsi 58, dat nog altijd bestaat.
Er was geen geld voor lesmateriaal en klasmeubilair, het was slechts een experiment, maar Maria Montessori had dankzij haar geniale creativiteit een geweldig lokaaltje ingericht, vol vrolijke kleuren, de typische Montessori-meubeltjes op kindermaat, en natuurlijk haar zelfgemaakte lesmateriaal waarop de Methode is gebaseerd. Op de binnenplaats van het huizenblok stonden ingenieur Talamo, Maria Montessori en een aantal chique weldoensters op 6 januari 1907 de eerste kindertjes van de armen op te wachten. 'Ze huilden en waren doodsbang voor alles. Voor de mooie mevrouwen die ze opwachtten, voor de kerstboom met de cadeautjes die we hadden opgetuigd. Ze wilden niets aannemen, geen cadeautjes, geen koekjes, ze gaven geen antwoord op vragen. Het was een groep kinderen uit de wildernis, niet de wildernis van het bos en de dieren, maar de wildernis van de verloren mensen aan de rand van de maatschappij', aldus de herinnering van Maria Montessori zelf aan die eerste dag.
Ze krijgt het voor elkaarom de groep doodsbange kinderen binnen een paar maanden om te turnen in zich gelukkig ontwikkelende kleuters en boekt opzienbarende resultaten. De meesten kunnen voor hun zesde al lezen en schrijven, iets wat in het schoolsysteem van begin 1900 nergens ter wereld bestond. Casa dei Bambini's verrijzen op verschillende binnenplaatsen van huizenblokken in arme Romeinse volkswijken. En precies wanneer ingenieur Talamo er definitief de pest in krijgt - zoals natuurlijk gebeurde, want iedere man die met Maria Montessori van doen kreeg voelde zich uiteindelijk in haar schaduw gezet - kan ze haar boek over de Methode Montessori schrijven.
Dit was in 1909, dankzij de Amerikaanse filantrope Alice Franchetti Hallgarten en haar veel oudere echtgenoot, de rijke baron Leopoldo Franchetti. Toen ze het echtpaar rondleidde door haar schooltje bromde de baron: 'Maar heb je dit alles op schrift gezet?' Dat had ze niet, want daar had ze geen tijd voor gehad. Die kreeg ze vlak na de rondleiding die de laatste druppel was: ingenieur Talamo verbood haar de toegang tot haar schooltjes, Maria stond alweer op straat, maar kreeg van het echtpaar Franchetti de kans om in een prachtige villa in het Umbrische landschap haar Methode op papier te zetten, wat ze in slechts twintig dagen deed. En daarmee waren de poorten naar de wereld geopend, het boek werd een bestseller, Maria Montessori een internationale ster. Amerika lag aan haar voeten, de rest van de wereld volgde. Ze stierf in 1952 in Noordwijk, waar ze ook begraven ligt.
Dit is allemaal niet te zien in de filmMaria Montessori,en dat hoeft ook niet. Wat de film de moeite waard maakt, zijn de vele scènes van Maria Montessori, gespeeld door de te mooie Italiaanse actrice Jasmine Trinca, met echt gehandicapte kinderen. Die zijn prachtig en onwaarschijnlijk knap gedaan. En de hele Methode wordt er al in uitgerold, wat fascinerend is om te zien. De Methode werkt op alle kinderen ter wereld, ook op kinderen met een handicap.
Had het daarbij gelaten. Spannend genoeg.
Maria Montessoridraait vanaf 30 mei in de Nederlandse bioscopen
Geheel links: Maria Montessori (Jasmine Trinca) met rechts Lili d'Alengy (Leïla Bekhti); ...