Buitenstaander in glanzend flanel Onze avonden

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
9 januari 2025
David Win valt op, qua kleur, klasse en geaardheid. Hoe Alan Hollinghurst Dave's psychologische ontwikkeling als de 'altijd andere' beschrijft is ronduit betoverend.
In Onze avonden laatAlan Hollinghurst een heel mensenleven zien en voelen, ruimhartig, intiem en melancholiek. Voor zijn doen is het een zachte roman, liefde en vriendschap zijn de belangrijkste thema's, maar vergis je niet. Het venijn broeit onderhuids, en explodeert in de staart. De slotsom van de geschiedenis zet het voorgaande in een wrang, en actueel, licht, en brengt de her en der geplaatste bermbommetjes met terugwerkende kracht tot ontploffen. Het maakt deze roman, die zich zo lang laat lezen als een ouderwets fijnzinnig psychologisch coming-of-age-drama, tot een betoverende, en voor hen die daar niet genoeg aan hebben, ook politieke leeservaring.
Hoofdpersonage David Win is van 23 april 1948, zo blijkt in het begin. Het is een geboortedatum die een schrijver de mogelijkheid geeft een verleden tijd te beschrijven die bekend genoeg aanvoelt om een wreed soort onwetendheid tot leven te wekken. Uitsluiting op grond van kleur en seksuele geaardheid - om het maar even middeleeuws te formuleren - was tot voor kort, zo toont hij ons tussen de regels door, iets om mee te dealen, en niet om 'voor uit' te komen, laat staan om trots aan te ontlenen. Door zowel David als een aantal vrienden en geliefden in een permanente overlevingsmodus te plaatsen, laat hij dit bijnamatter-of-factlyweten. Gelatenheid is de belangrijkste levenshouding voor de buitenstaander die David, Dave, intuïtief van jongs af aan weet te zijn.
Als we hem leren kennen, is hij dertien en aan het logeren bij degenen dankzij wie hij een beurs kreeg om naar een particuliere school te kunnen, tevens de ouders van zijn klasgenoot Giles. Uit de proloog was al duidelijk geworden dat hij zijn bestaan te danken heeft aan een net gestorven weldoener en diens vrouw, moreel hoogstaande mensen. Wonderlijk genoeg ook gezegend met een varken van een zoon die als minister aan de wieg komt te staan van de Brexit. Deze Giles, een naargeestig, machtswellustig en dom figuur, is een leven lang tegenvoeter en kwelgeest van David.
'Winny?'
Met dit koosnaampje, begeleid door het bewegen van de deurknop van de slaapkamerdeur, valt Giles zijn klasgenoot David tijdens de logeerpartij op het ouderlijke landgoed in de nacht lastig. Overdag martelt hij hem tijdens stoeipartijen door zijn arm op de rug te draaien, 's nachts dringt hij zijn kamer binnen om zich op hem te storten. Het verweer van David is dat van degene die weet zich niet te kúnnen verweren. In bange afwachting wacht hij op wat hij weet dat gaat komen. 'Ik deed het licht uit, nestelde me in de kille duisternis met mijn gezicht naar het raam: de innerlijke golf van het gevoel, de schaamte en overweldigende emotie, mijn hart in mijn keel, een onzegbare ervaring.'
Door deze scène er hier uit te lichten, geef ik hem meer lading dan die bij Hollinghurst krijgt. Het is een slotalinea van een lang hoofdstuk, een van de vele in deze dikke roman, en alleen dat al zorgt voor verdunning van het drama. Wat niet wegneemt dat wat op dat moment nog weg gezet kan worden als relatief onschuldige jongensspelletjes - Giles' moeder informeert geregeld bezorgd bij Dave of haar zoon hem niet te veel pijn doet - in het verloop van de geschiedenis de grimmiger trekken krijgen van racisme en homohaat. Zonder dat die termen vallen. Het tijdperk dat in deze roman wordt omvat is nog niet verlicht door wat wij hebben leren kennen als identiteitspolitiek. Een leraar Engels kan hier nog gewoon een 'vieze flikker' worden genoemd zonder dat iemand ervan opkijkt.
Dave heeft een Birmese achtergrond. Zijn Engelse moeder werkte in de toenmalige Britse kolonie Birma, tegenwoordig Myanmar. Wie zijn vader was weet hij niet. Hij is geboren in het jaar dat Engeland zich losmaakte van Birma, net als zijn moeder dat deed. Er is een foto van zijn vader, in een zilveren lijstje, maar of hij dat echt is? En was hij een held die werd doodgeschoten of gewoon zomaar iemand? Dave heeft niet echt een idee, en zijn moeder houdt het graag vaag. Ondertussen wordt wel van deze Engelse jongen verwacht dat hij alles van Birma weet, spreekbeurten erover houdt, goed is in cricket. Hij heeft immers zijn kleur aan zijn vader te danken, en dat maakt hem op de eerste plaats een 'halfbloed'. Zijn moeder is naaister, maakt kleren voor iedereen in het dorp waar ze wonen. Voor hem maakt ze een jasje, voor op school, en cricketkleding, van licht glanzend flanel, misschien te fijn en aanstellerig. 'Maar als je toch al opviel, dan kon het misschien geen kwaad om nog meer op te vallen, maar dat wist ik niet zeker.'
David valt op. Van meet af aan al in de combinatie met z'n moeder, een vrouw alleen met een donker kind, wat kan dat zijn. De band tussen moeder en zoon is een van de mooist beschreven verhoudingen inOnze avonden.Ze delen hun buitenstaanderspositie zonder woorden. Als zijn moeder wel érg geïnteresseerd raakt in een van de dames voor wie ze een mantelpak maakt, en het van een vakantie naar de kust komt met z'n drieën, vangt Dave signalen op van hun onderlinge intimiteit die hij niet meteen kan plaatsen. Ook voor zichzelf is hij een raadsel, geïntrigeerd als hij raakt door de ober in het restaurant waar ze iedere avond eten. Trefzeker zet Hollinghurst de pre-adolescent bij het vallen van de avond voor het raam van zijn hotelkamer, luisterend en kijkend naar de mannen op de kade, vervuld van een mateloos verlangen naar... Ja, naar wat?
Op school ontwikkelt David zich tot toneeltalent. 'Het geloof dat ik het kon overheerste de vrees dat ik het niet zou kunnen.' Bij zijn 36-jarige leraar Engels, negentien jaar ouder dan hij, leert hij naar muziek luisteren. 'Soms stond ik vlak bij zijn stoel om een gedicht of een kunstboek te bekijken. Van dichtbij had hij de intrigerende, ietwat eenzelvige geur van een volwassen man die de hele dag in colbert en stropdas heeft gelopen en die nu uitgedaan heeft.'
Officieel is de Platenclub een schoolse activiteit, maar de avonden worden stilletjes verlengd voor de gretige leerling, die ook nog eens op een druppeltje whisky in zijn chocolademelk wordt getrakteerd. Sjostakovitsj, Janácek, David is vooral ontvankelijk voor wat de muziek teweegbrengt bij zijn leraar, van wie hij de grijze flanellen broek signaleert, 'strak om zijn achterste, losjes van voren, waarbij niets werd gesuggereerd, hoewel die vraag altijd in mijn achterhoofd speelde.'
Onze avondenheet het eerste deel van Janáceks compositieOp een overwoekerd pad,in Dave's oren een 'magisch' deel, waarvan hij de titel voor zich wil houden, 'als een privézaak'. De schrijver laat het bij deze ene verwijzing, maar het is niet ingewikkeld om het sterk verhalende en weemoedige muziekstuk te koppelen aan de roman met identieke titel. Warm en intiem, met strategisch geplaatste dissonanten.
Een van die dissonanten is de hopeloze verliefdheid op een jongen die hem lang in het ongewisse houdt over wie of wat hij is. 'Ik hou echt van je, maar alleen... nou ja, niet op die manier.' Ook zijn er de rare plagerijen over het al dan niet homo zijn van wat toch zijn vrienden heten te zijn. Dave's eenzaamheid is hartbrekend, zozeer hij zijn best doet niet steeds de vragende partij te zijn, en zijn eigen acties te begrijpen. 'Ik denk dat ik gezocht wilde worden en niet voor altijd de zoeker wilde zijn.' Zelfs tegenover zijn moeder moet hij uit de kast komen - 'Ik ben homoseksueel' - om te merken dat die woorden een fysieke betekenis hebben. 'Ik wist niet of ik in haar blik geschoktheid of medelijden kon aflezen.'
Als hij zijn bestemming als acteur heeft gevonden en furore maakt bij een subversief gezelschap, tourend door het land in zo'n gammel busje, is de status van buitenstaander deel geworden van wie hij is. Dat het publiek hem steeds verwart met een Chinese acteur, kleiner en ouder dan hij, soit. Zijn zwarte medespeler, en geliefde, Hector wordt op het feestje na een première aangezien voor garderobepersoneel. Als ze samen een paar dagen naar de kust willen, eentrip down memory lanevoor David, worden ze botweg geweigerd door de B&B-eigenaren. Gefrustreerd over de manier waarop hij wordt getypecast, en luttele regels krijgt toebedeeld, vertrekt Hector naar de Royal Shakespeare Company waar de rolverdeling niet veel anders is, om uiteindelijk een filmrol in Hollywood aan te nemen.
Groots en subtiel voert de schrijver zijn personage, aan wie voor altijd het besef kleeft van eenzame ontzetting, langs de lijnen der geleidelijkheid. Op een literair festival loopt hij opnieuw Giles tegen het lijf, uitgegroeid tot een zogenaamd eerbiedwaardig politicus. Alleen David weet dat hij een puberale sadist is, niet serieus te nemen door wie dan ook. Als hij zijn nieuwe geliefde het dorp van zijn jeugd laat zien, weet hij dat hij deze goedaardige Richard nooit helemaal duidelijk kan maken hoe hij hier al altijd 'zichzelf' was, maar door iedereen werd beschouwd als 'anders'. Gelukkig is daar Hollinghurst om ons op de laatste bladzijden nog eens hiervan te doordringen, alsof hij wil laten zien dat beschaving een dun laagje vernis is, ook zomaar weer weg te krassen in een giftiger klimaat.
QuiqueGarcia/ EPA/ ANP | Alan Hollinghurst, 2019. Onze avonden is óók een politieke leeservaring