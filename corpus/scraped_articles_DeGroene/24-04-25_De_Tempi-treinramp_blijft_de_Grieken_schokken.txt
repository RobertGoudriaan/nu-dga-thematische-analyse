De Tempi-treinramp blijft de Grieken schokken

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
25 april 2024
Athene- 'Elke dag worden we wakker met een nieuwe onthulling. De ene is nog gruwelijker dan de andere. Maar deze laatste, dat er menselijke resten, botten en stukken schedels zijn gevonden daar waar de afgegraven grond is gedumpt, schokt het meest', snikt Ioanna. Ze is lerares in Athene. Vorig jaar op 28 februari verloor ze haar lievelingsneef bij de Tempi-treinramp waarbij 57 Grieken, vooral studenten, het leven lieten. Door een frontale botsing tussen een goederen- en een passagierstrein zijn ze verpulverd, verbrand. Van veel dodelijke slachtoffers zijn nauwelijks ledematen teruggevonden. Anderen waren zozeer verminkt dat de regering 'open lijkkisten' - gebruikelijk bij Griekse begrafenissen - verbood. Het kwam hard aan bij het volk dat in diepe nationale rouw was gedompeld.
Voor orthodoxe Grieken zijn botten van groot belang, heilig bijna. Drie jaar na de teraardebestelling worden de botten van een gestorvene opgegraven en verder in een kistje bewaard. 'Over drie jaar zullen we voor een tweede keer door die hel gaan', zegt Ioanna. Van haar lievelingsneef valt weinig op te graven. Van alle schandalen waar de huidige openlijk met extreem-rechts samenwerkende conservatieve regering van Kyriakos Mitsotakis momenteel in verzuipt, heeft het schandaal van de treinramp de Griekse volkswoede tot een kookpunt gebracht. Omdat justitie haar werk niet doet, Mitsotakis cum suis voortdurend blijken te liegen, en de toenmalige verantwoordelijke minister van Transport, die met de dag meer 'schuld' blijkt te hebben, onaantastbaar is door zijn 'parlementaire immuniteit'.
De nabestaanden hebben uit onvrede een organisatie opgericht en zelf advocaten en detectives in de hand genomen. Dankzij hén is ontdekt dat hele wagons na de botsing 'verdwenen' zijn, dat direct na het ongeluk op de plek des onheils dertig ton grond is afgegraven en op geheime particuliere terreinen is gestort, en dat het gat met cement, asfalt en aarde is opgevuld. Door dat alles was deugdelijk forensisch onderzoek onmogelijk. De regering had alles ontkend en is nu door de verpletterende bewijzen in diepe crisis. Afgelopen weekend vonden speurhonden menselijke resten waar nu dna-onderzoek naar wordt gedaan. 'Mijn tante zit weer eindeloos op haar telefoon', vertelt Ioanna. 'Te wachten of er misschien nog íets meer van haar zoon bij zit.'