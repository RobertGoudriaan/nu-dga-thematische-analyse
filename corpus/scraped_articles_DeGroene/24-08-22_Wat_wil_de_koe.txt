Wat wil de koe?

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
22 augustus 2024
Het artikel van Jaap Tielbeke over de koe (De Groene,7 augustus) vind ik een aardige impressie van wat zich in de melkveehouderij afspeelt. Ik ben zelf een kleinzoon van een melkveehouder in de Alblasserwaard. Ik was vaak op de boerderij. Deed mee met grasinmaken en ging mee naar het melken in de zomer (weiland) en in de winter op stal. Ging met mijn grootvader naar de koe die moest kalven. Ik mocht zien hoe hij de koe hielp. Het kalf mocht een poosje bij de koe blijven, maar werd dan weggehaald en apart op stal gezet. De eerste melk die van de koe kwam was gelig. Daar maakte mijn oma biest van. Heerlijk. De koeien hadden namen en stambomen. Buiten liepen ze met het verweien altijd in dezelfde volgorde. De stier stond apart en mocht wanneer de koeien drachtig waren zijn gang gaan. Let wel: de koe bepaalde en niet de stier. Het kalf werd een pink. Na de eerste bevruchting een vaars. Daarna een volwaardige koe in de kudde.
Ik beleefde net als mijn grootvader de koe als een dier waar je voor zorgt met als beloning de melkgift. Die ging na aftrek van eigen gebruik voor consumptie én kaas- en boterkarnen naar de coöperatieve melkfabriek. Ik weet hoe de landinrichting toen was. Het bedrijf telde plusminus veertig koeien. Ik weet hoe gier en stalmest werden opgeslagen en uitgereden. Ik spreek over de jaren '45 -'50 en begin '60. Mansholt.
Ik heb de immense veranderingen, mede gestimuleerd door tal van maatregelen van de Europese en nationale overheid, waargenomen. Het ammoniaken methaanprobleem. Kun je dat eenzijdig op het conto van de boer schrijven? Nee, natuurlijk.
Denken we goed na hoe we dit probleem oplossen zonder de boer onrechtvaardig te schaden? Jaap Tielbeke heeft het er niet over. In de aanpak van de EU en achtereenvolgende kabinetten, inclusief het huidige, geloof ik niet. Jaap heeft een mooi artikel geschreven. Weet ik nu hoe we het ammoniaken methaanprobleem bij de melkveehouderij oplossen?
ARIE VAN DER HEK,Eelde
Jan Rothuizen