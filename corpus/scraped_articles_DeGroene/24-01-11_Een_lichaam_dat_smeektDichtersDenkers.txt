Een lichaam dat smeekt Dichters&Denkers

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
11 januari 2024
In de onheilspellende werelden van de ZuidKoreaanse Han Kang zit de mens opgesloten in zichzelf. Ook inIk zeg geen vaarwelis het de vraag: hoe te ontsnappen?
Er zijn schrijvers diezo'n geheel eigen universum weten te creëren dat je bij de eerste zin meteen weet waar je je bevindt. 'Het sneeuwt onophoudelijk', de openingszin vanIk zeg geen vaarwel,de vijfde roman van de Zuid-Koreaanse schrijfster Han Kang, plaatst je direct in de verontrustende wereld van een van de meest fascinerende schrijvers van dit moment. Drie simpele, schijnbaar onschuldige woorden, die, als je Kangs werk kent, een reeks connotaties oproepen die je rillingen bezorgt. Want bij Kang gaat het vooral over de dood en geweld, over marteling en pijn, liefde en vooral verlies.
De openingsscène gaat verder: 'Ik sta op een uitgestrekte vlakte die aan het einde overgaat in een lage heuvel. Op de helling prijken duizenden zwarte boomstammen. De bomen zijn allemaal verschillend in grootte, als een groep mensen van diverse leeftijden, en ongeveer zo dik als spoorbielzen. Maar in tegenstelling tot bielzen, die kaarsrecht naast elkaar liggen, hellen de stammen licht naar de ene of de andere kant. Zo lijken duizenden dunne mensen - mannen, vrouwen en kinderen - elkaar in de ogen te kijken, de armen naast het lichaam. Zijn het graven? denk ik. Is elk van deze bomen een grafsteen?'
Het blijkt een droom te zijn. De verteller, Gyeong-ha, een romanschrijfster, wordt geplaagd door een steeds terugkerende angstdroom, die begon toen ze haar vorige roman schreef - een verwijzing naar Kangs romanMensenwerkuit 2016 - over de studentenopstand in Gwangju in 1980, een revolte die door het regime hardvochtig werd neergeslagen. Gyeong-ha bracht uren, dagen door in het archief, ondergedompeld in de sporen van dode en gemartelde mensen. Nu wil ze de droom duiden, maar het lukt haar niet; ze eet niet meer, ze slaapt slecht en wankelt op het randje van de dood. Had ze het boek misschien niet moeten schrijven? Nu lukt het haar zelfs niet meer om een afscheidsbrief te schrijven - Kang gebruikt het woord 'zelfmoord' niet, maar dat is wat er staat.
Op het moment dat Gyeong-ha niet meer wil leven glipt de taal uit haar vingers en loopt ze verdwaasd en in ongewassen kleren het huis uit. In een restaurant bestelt ze rijstpap met pijnboompitten, 'want dat leek me het best te verteren'. Ze kijkt door het raam naar de voorbijgangers op straat en ineens is het daar, de ommekeer, het gevoel te willen leven. 'Opeens besefte ik hoe breekbaar het leven was. Hoe makkelijk onze huid, organen, botten, ons hele bestaan kon sneuvelen. Éen enkel besluit en het was afgelopen. Zo ging de dood aan me voorbij als een meteoriet die op de aarde dreigt in te slaan, maar er uiteindelijk rakelings langs scheert. Op volle snelheid, zonder nadenken, zonder omkijken.'
Gyeong-ha is gedoemd te leven, al weet ze niet precies hoe. Niet veel later krijgt ze een telefoontje van haar vriendin Inseon, een documentairemaakster, die na een ongeluk in haar studio in het ziekenhuis in Seoul is beland. Ze vraagt Gyeong-ha af te reizen naar haar huis op het Jeju-eiland om voor haar vogel te zorgen. Zonder eten, zegt Inseon, gaat hij dood; Gyeong-ha móet erheen. Het is een absurd verzoek, en toch is de urgentie voelbaar: de reis naar dit afgelegen eiland waar in 1948 een gruwelijk bloedbad plaatsvond is een afdaling in Gyeong-ha's eigen ziel, een manier om dwars door de dood bij het leven uit te komen. Met een haast ondraaglijke kalmte beschrijft Kang de reis van haar verteller, de sneeuwstorm die haar onderweg overvalt en het onvoltooide, akelige verleden van Inseons familie dat ronddwaalt in het onverlichte huis op de heuvel. Het landschap lijkt angstvallig veel op het landschap uit haar droom: de boomstammen die aandoen als graven, de sneeuw die onophoudelijk valt.
In een interview zei Kang dat ze na het schrijven vanMensenwerkeen jaar lang niet kon lezen of schrijven. Ze had niet stilgestaan bij de gevolgen die haar minutieuze studie van staatsterreur zou hebben op haar psyche. InIk zeg geen vaarweldenkt Gyeong-ha: 'Hoe kon ik ooit zo naïef, zo overmoedig zijn geweest om te denken dat ik een boek over bloedvergieten en marteling kon schrijven om me daarna simpelweg van al het leed te ontdoen en het klakkeloos van me af te laten glijden?'
Kang groeide op in Gwangju, in het zuidwesten van Zuid-Korea, en was tien jaar oud toen daar, in mei 1980, de opstand tegen het militaire regime van dictator Chun Doo-hwan uitbrak. Studenten, vechtend voor een democratischer Zuid-Korea, werden door soldaten bruut vermoord. Samen met haar ouders - haar vader is de romanschrijver Han Seung-won - verhuisde Kang dat jaar naar Seoul, waar ze later Koreaanse literatuur zou gaan studeren. Maar het geweld had zich in haar jonge lichaam genesteld. 'Sinds mijn jeugd zijn geweld en spanning altijd onder de oppervlakte aanwezig', zei Kang hierover. 'Ze zijn alomtegenwoordig.'
In haar eerdere werk vindt dit geweld vooral plaats in de binnenwerelden van haar personages, in kwellingen en mentale ontberingen. InDe vegetariër,bijvoorbeeld, het boek waarmee Kang in 2016 de International Booker Prize won, stopt de jonge vrouw Yeong-hye, aangespoord door een aanhoudende nachtmerrie, ineens met het eten van vlees, een daad van ongekende rebellie in Zuid-Korea. Yeong-hye vervreemdt van haar echtgenoot, raakt los van de realiteit en hongert zichzelf uit in de hoop een boom te worden (weer zo'n bevreemdend feit, wat bij Kang alsnog totaal geloofwaardig is). Geïnspireerd door een dichtregel van de Koreaanse dichter Yi Sang - 'Alle mensen zouden planten moeten zijn' - uit een gedicht dat Sang schreef tijdens de Japanse bezetting van Korea, laat Kang zien hoe het lichaam een afgrond van verzet kan worden tegen onderdrukking - ook al ga je er zelf aan onderdoor.
Ook inWit,Kangs novelle uit 2017, wordt de psyche van haar verteller uitgehold door verdriet - deze keer door de dood van haar zusje, dat stierf tijdens haar geboorte, een paar jaar voordat Kang ter wereld kwam. Dit drieluik - een vertelvorm die Kang eerder inDe vegetariërgebruikte en opnieuw inIk zeg geen vaarwel- is een meditatie op alles wat 'wit' is: sneeuw, borstmelk, de huid van de moeder ('bleek van bloedverlies'), het kleedje waarin de dode baby wordt gewikkeld. Dingen die de wereld stil maken, die met rouw te maken hebben, met verlies. 'Het is een lang, ingewikkeld proces om weer van het leven te leren houden', zegt Kangs verteller, en toch is dit de weg die ze inslaat: richting het leven, naar alles wat glinstert, of oplicht, zoals de herinnering aan de 'verbluffende zoetheid' van een suikerklontje op haar tong. Net zoals Yeong-hye inDe vegetariërwil de verteller inWithet menselijke leed en het lijdende lichaam achter zich laten en een staat van onschuld bereiken, van lichtheid of gewichtsloosheid. Ze wil zich vastklampen aan schoonheid - misschien juist omdat schoonheid altijd breekbaar is, en tijdelijk.
Maar de mens, in Kangs onheilspellende droomwereld, zit opgesloten in zichzelf. 'Soms heeft mijn lichaam iets van een gevangenis', schrijft ze inWit. Ook Yeoung-hye daalt steeds verder af in zichzelf, wordt ondoorgrondelijker, zwijgzamer, tot ze uiteindelijk wordt opgenomen in een inrichting. In het nog niet naar het Nederlands vertaaldeGreek Lessons, uit 2011 (de Engelse vertaling verscheen vorig jaar), verliest één personage haar stem, een ander zijn zicht. Ondanks deze afgeslotenheid verlangen Kangs personages naar de wereld, én naar elkaar. Na haar depressie komt Gyeong-ha weer tot leven, als 'een slak die tergend langzaam uit zijn huisje tevoorschijn komt en verder kruipt over het snijvlak van een mes. Een lichaam dat wil leven. Een lichaam waarin wordt gesneden en dat lek wordt geprikt. Een lichaam dat wortel schiet, anderen omarmt en afhankelijk wordt. Een lichaam dat knielt. Een lichaam dat smeekt. Een lichaam waaruit onophoudelijk vloeistof sijpelt - bloed, pus of tranen.'
Is taal dan misschien een manier om aan dit isolement te ontsnappen? Ondanks de haperende woorden, het ontoereikende vocabulaire, blijven Kangs personages op zoek naar elkaar, als over een onvaste, schommelende loopbrug over een afgrond. Kang noemt haar gereedschap 'een onmogelijk instrument' - taal is 'glad' (als ijs), zegt ze, nooit helemaal in staat om uit te drukken wat je bedoelt. 'Als je écht precies wilt zijn, ben je gedoemd te falen. Je pijlen missen altijd het doel. Maar het is het enige medium, ik moet het ermee doen.' Kangs gelatenheid over het tekortschieten van de taal en de onmogelijkheid je op zielsniveau met een ander, of de wereld, te verbinden, sijpelt door in de sfeer van haar boeken. Ze weet dat taal imperfect is, en daarom is het niet nodig om je te haasten, om te doen alsof er een ultieme waarheid bestaat. In plaats daarvan pelt ze geduldig alle lagen af van wat het betekent om mens te zijn.
Zo komen we toch weer uit bij geweld. Want net als inMensenwerkricht Kang zich in haar laatste roman vooral op geweld van buitenaf. Op de bruutste momenten uit Zuid-Korea's geschiedenis, zoals de opstand in 1948 tegen buitenlandse inmenging in het lot van het naoorlogse Zuid-Korea, waarbij tien procent van de inwoners van het Jeju-eiland werd vermoord.
Kang excelleert in schitterende, afgrijselijke beelden die inzoomen op de allerkleinste mechanismes van geweld. Zoals wanneer Gyeong-ha in de ladekasten in Inseons slaapkamer oude kranten en brieven vindt die vertellen over het lot van Inseons oom, van wie het lichaam nooit is teruggevonden. Ze leest de aantekeningen die Inseon maakte voor een documentaire over het bloedbad, zoals de herinnering van Inseons moeder, die als kind sneeuw zag neerdwarrelen op de gezichten van de doden op het schoolplein en opmerkte hoe de sneeuw niet smolt, omdat de lijken bevroren waren. Of over het massagraf bij de beek onder aan de heuvel bij Inseons huis, een grot waarin alles versteend is, ook de botten van wat ooit mensen waren, skeletten die al decennialang op een naam wachten. 'Vreemd genoeg werd mijn blik naar één bepaald skelet aan de rand van de opgraving getrokken', schreef Inseon. 'Bijna alle skeletten lagen languit op de bodem van de kuil, hun benen gestrekt en hun gezicht naar beneden, maar dat ene skelet lag anders: op de zij, met het gezicht naar de wand van de kuil en de knieën opgetrokken. Zoals je gaat liggen als je niet kunt slapen, als je pijn hebt, of als je aan het piekeren bent.'
Of de manier waarop dit geweld zijn weerslag vindt in het lichaam, zoals de migraines die Gyeong-ha geregeld overvallen, een pijn zo heftig 'dat het voelt alsof mijn oogkassen met een bot mes worden uitgehold'. Kang kent deze pijn; over haar eigen migraines zei ze ooit dat die haar 'nederig' houden. 'Ik hou niet van het woord "genezen"', zei Kang. 'We kunnen ons verlies, de situatie waarin we ons bevinden, alleen maar omarmen.'
En toch, het idee van een 'ziel', of iets spiritueels, is bij Kang nooit ver weg. Op wonderlijke wijze illustreert ze hoe dat vleselijke, tastbare, lijdende lichaam telkens opnieuw spirituele uitwegen vindt uit de pijn. Zoals tegen het einde vanIk zeg geen vaarwel,wanneer Gyeong-ha, gedesorienteerd en ontdaan, met een kaars in haar handen naar buiten loopt. Ze weet niet hoe het met Inseon gaat, of ze nog leeft, maar ze voelt haar nabijheid, als een geest. Uitgeput valt Gyeong-ha neer in de sneeuw. In dat blakende wit doemen er gezichten op. 'Wie weet', schrijft Kang. 'Ja, wie weet is dit wat er gebeurt vlak voordat je doodgaat. Alles wat ik heb beleefd kristalliseert. Niets doet nog pijn. Honderdduizenden momenten schitteren tegelijkertijd, als sneeuwvlokken met complexe structuren. Ik weet niet hoe het kan. Al mijn leed, mijn blijdschap, een verpletterende hoeveelheid verdriet en liefde, verzamelt zich in een enorme stapelwolk en schittert voor mijn ogen, ieder afzonderlijk onderdeel intact.'
Niet alleen de lezer, ook Kang zelf wordt opgeslokt door het universum dat ze creëert. 'Tegen de tijd dat een roman af is, ben je niet meer helemaal van deze wereld', zei ze. Ze is dan ook niet erg betrokken bij de vertalingen van haar werk; ze vertrouwt haar vertalers. In het geval vanIk zeg geen vaarwel- de eerste keer dat Kangs werk direct uit het Koreaans werd vertaald, in plaats van uit het Engels - is dit vertrouwen meer dan ingelost. Mattho Mandersloot neemt je zo naadloos mee in Kangs gevoelswereld dat het lijkt of hij haar al zijn leven lang vertaalt.
'Ik weet nog dat iemand me een paar jaar geleden vroeg wat ik nu van plan was te gaan schrijven', zegt Kang in het nawoord, 'waarop ik antwoordde: "Ik hoop dat het een roman over liefde zal zijn." Dat hoop ik nu nog steeds. Ik hoop dat dit een roman over uiterste liefde is.'
Uiterste liefde. Een combinatie woorden die alleen Kang had kunnen opschrijven. Want je hechten aan het leven doet pijn. 'Het gevoel blijft achter op de huid, als een verbranding of wond.' De meesterlijke kracht van Kangs werk ligt in de manier waarop ze het delicate, of het vluchtige, samenvlecht met een gedetailleerde, nietsontziende weergave van geweld. Hoe die dunne laag vernis die we beschaving noemen ieder moment kan wegvallen en de wreedheid in de mens onthult. Maar als 'het leven vaarwelzeggen', of zelfmoord, geen optie is, dan is pijn omarmen de enige uitweg.
Kangs personages blijven op zoek naar elkaar, als over een schommelende loopbrug over een afgrond
... HAN KANG Ik zeg geen vaarwel Vertaald door Mattho Mandersloot. Nijgh & Van Ditmar, 302 blz.