Oekraïnebipolariteit Buitenland

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
29 februari 2024
Zelfs duizenden kilometers van de frontlijn kan oorlog een surrealistisch spektakel zijn. In Europa presenteert Mark Rutte, die heimelijk en achter de schermen de commerciële banden met Rusland herstelde na het neerschieten van de MH17, en die tien jaar lang verantwoordelijk was voor ontduiken van de Navo-norm voor defensie, zich succesvol als Rusland-havik en man met karakter die de Navo in onzekere tijden moet leiden. Ondertussen is het algemene publiek in de greep van een merkwaardig soort Oekraïne-bipolariteit.
Een paar maanden geleden was het nog controversieel om het woord 'patstelling' te gebruiken over de oorlog: de Oekraïense generaal Zaloezjny baarde er groot opzien mee in november. Nu is de barometer, in luttele weken, omgeslagen naar wijdverbreide wanhoop. Vorige week werd de tweede verjaardag van Ruslands invasie van Oekraïne in tal van Nederlandse, Europese en Amerikaanse media omhangen met doemverhalen over de nakende Russische overwinning.
Om mild voor onszelf te zijn: de bedrading van onze hersenen duwt ons deze kant op. Het menselijk brein is ingesteld op urgente gevaren. Als er een steen op ons afvliegt is dat nuttig, maar we raken al snel in de war als een dreiging zich langzaam ontvouwt, of als de ernst ervan ergens tussen acuut levensgevaar en onschadelijk ligt. In de afgelopen twintig jaar zagen we dat bij het terrorisme van al-Qaeda en IS, de covidpandemie, klimaatverandering, kunstmatige intelligentie en meer. Als er nu, nú iets gedaan moet worden, dan lukt ons dat, maar anders niet. Mensen stuiteren van nature heen en weer tussen paniek en onverschilligheid, stellen gedragswetenschappers vast, met weinig er tussenin.
The New York Times,de toonaangevende krant van het westelijk halfrond, is een goede graadmeter. In augustus schreef de krant nog dat 'de Oekraïense troepen, opgetild door hun offensief, in betere conditie zijn dan nog maar een paar maanden geleden, terwijl de Russische er slechter voor lijken te staan'. In januari beschreef dezelfde krant dezelfde Oekraïense soldaten als 'afgemat, met gebrek aan munitie en in de minderheid, en hun kansen staan er somber voor'. DeTimesomschreef Oekraïne deze maand als 'worstelend op het slagveld', en omgeven door 'een steeds dichtere oorlogsmist'. Tal van westerse media volgden de omslag. Nog maar een op de tien Europeanen, bleek uit een opiniepeiling, gelooft nog in een Oekraïense overwinning.
Dit is een frustrerend schouwspel. Het is goed dat er aandacht is voor de enorme uitdaging waar Oekraïne voor staat, voor de hulp die Oekraïne blijvend nodig heeft in het afweren van de Russische agressie, en voor de risico's voor alle Europeanen als dat niet lukt. Maar dan niet via een soort Jip en Janneke-versie van de realiteit, waarbij steeds de een, en dan de ander, op het punt staat de overwinning te pakken. Journalist Neil Hauer noemde het, in een analyse voorWar on the Rocks,de 'narratieve cyclus' van de Russisch-Oekraïense oorlog, die in twee jaar al vijfmaal tussen doem en overmoed heen en weer is gekaatst.
Ja, de oorlog heeft zich in het afgelopen halfjaar in het nadeel van Oekraïne ontwikkeld. Maar het is belangrijk de ogen op de bal te houden. Dezelfde militair analisten die afgelopen zomer waarschuwden voor onrealistische verwachtingen over het Oekraïense offensief, zien nu een patstelling als meest waarschijnlijke scenario voor 2024 of een licht Russisch overwicht, zonder grote doorbraak - Michael Kofman, Mick Ryan, Franz-Stefan Gady, enzovoort. Natuurlijk is zo'n doorbraak mogelijk, want oorlog is onvoorspelbaar. Maar Oekraïnebipolariteit helpt niemand: dit is een uitputtingsoorlog en Oekraïne heeft langdurige steun nodig, niet hulp voor die éne eindspurt.
Veel analisten verwachten een soort tussenjaar, een van 'herstel en voorbereiding aan beide kanten, zoals de jaren 1916 en 1941-42 in de wereldoorlogen', aldus de Belgische generaal Marc Thys. Het wordt ongetwijfeld een moeilijk jaar voor Oekraïne, maar wel een waarin de Russische militaire capaciteit zal 'pieken', volgens de Britse analist Jack Watling. Oekraïne heeft alle hulp nodig die het kan krijgen, van bondgenoten met realistische verwachtingen. 'Het is onwaar om te zeggen dat alles in orde is', zei Oekraïne's inlichtingenbaas Kyrylo Boedanov daarover. 'Maar om te zeggen dat er een catastrofe is, klopt ook niet.'
We stuiteren heen en weer tussen paniek en onverschilligheid