Onderklasse? Dát is denigrerend De klassenstrijd in politiek Den Haag

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
19 oktober 2023
Over 'klasse' gaat het nog maar zelden in de Haagse politiek. Je hoort het woord niet meer in de Tweede Kamer, noch zie je het in de verkiezingsprogramma's staan. Waarom worstelt de politiek zo met dit begrip?
'Hoe voorkomt[de staatssecretaris] dat er een vrijwel rechteloze arbeidersklasse ontstaat met mensen die er met drie of vier bijbaantjes voor moeten zien te zorgen dat zij een minimumloon bij elkaar sprokkelen?' Het is het voorjaar van 2007 en SP-Kamerlid Sharon Gesthuizen spreekt PvdA-staatssecretaris Frank Heemskerk van Economische Zaken aan op de gevaren van het liberaliseren van de postmarkt, vooruitlopend op andere Europese landen.
Gesthuizen benoemt daarbij specifiek de arbeidersklasse, postbezorgers in dit geval, die volgens haar een knauw krijgen als ze voor de zoveelste keer worden overgeleverd aan de grillen van de markt. 'Dat wordt een vrijwel rechteloze klasse ten opzichte van de werkgevers', vervolgt ze haar interruptie. Met die uitspraak doet Gesthuizen iets uitzonderlijks. Ze spreekt in termen van maatschappelijke klassen in de Tweede Kamer, een steeds zeldzamere visie om naar de samenleving te kijken.
De strijd tussen arbeiders enerzijds en kapitaalbezitters anderzijds, daar gaat het in politiek Den Haag al lang niet meer over. Niet in de Kamerdebatten, en niet in de verkiezingsprogramma's.De term 'onderklasse' is akelig en klinkt denigrerend, politici mijden het woord steevast. 'Arbeidersklasse' klinkt hopeloos ouderwets, om nog maar te zwijgen over het gedateerde 'proletariaat', een woord dat deze eeuw niet is gevallen in onze nationale politieke arena.
Dat blijkt, onder meer, uit het aantal keer dat het woord klasse (of vergelijkbare termen als 'klassenstrijd' of 'onderklasse') überhaupt genoemd wordt in de Tweede Kamer. Dat gebeurt slechts sporadisch, blijkt uit een analyse van alle
Kamerstukken tussen 2000 en 2022, uitgevoerd doorDe Groene Amsterdammeren de Universiteit van Amsterdam. Sinds 2000 kwam het in totaal in slechts 723 spreekbeurten voor (0,07 procent van alle 1.085.978 spreekbeurten sinds de eeuwwisseling). Wat opvalt: het gaat dan vooral over de middenklasse (363 keer) en klassenjustitie (124), met incidentele referenties naar 'onderklasse' (63). De partij die het vaakst spreekt over klasse is de SP (115), daarna de PVV (99), VVD (78) en GroenLinks (71). Gevolgd door CDA (57) en PvdA (57).
'Van "ideologieën" en hun "holle frasen"viel niets te verwachten. "Klassenstrijd", "politiek engagement", de tegenstelling tussen "kapitaal" en "arbeid", zulke praat wekte meewarige glimlachjes', schrijft Annie Ernaux in haar boekDe jaren.Ernaux heeft het over Frankrijk in de jaren tachtig, maar het had evengoed over Nederland kunnen gaan. Dat decennium begon ook hier met een crisis en hoge werkloosheid, 'een samenleving die in de winter terecht is gekomen', zei toenmalig premier Ruud Lubbers (CDA). Wat hem te wachten stond was echter geen stille winter, maar roerige jaren vol stakingen en demonstraties, zoals de grote ambtenarenacties in 1983.
Dat we het nooit meer over klasse hebben, ligt volgens bijzonder hoogleraar economische en sociale geschiedenis Lex Heerma van Voss (Universiteit Utrecht) aan veranderingen van de economie en de opkomst van de verzorgingsstaat. 'Na de oorlog was tachtig procent van Nederland arbeider, nu zijn we vooral dienstverleners.' Kiezersonderzoek ondersteunt die bewering; in 1971 vond bijna de helft van alle Nederlanders dat ze onderdeel waren van de arbeidersklasse, nu is dat nog slechts iets meer dan tien procent. 'We werden allemaal welvarender en consumeren meer en meer', zegt Heerma van Voss.
'Het klassenbewustzijn is langzaam verdampt', zegt Tarik Abou-Chadi. Hij - zwart T-shirt, tattoo op de bovenarm - is een Duitse politicoloog aan Oxford, doet onderzoek naar het veranderende partijlandschap en schrijft nu in Nederland aan een boek over het 'nieuwe normaal' van de sociaal-democratie in het gefragmenteerde partijlandschap. Toen er in de jaren zestig niet meer genoeg arbeiders waren om met enkel de arbeidersklasse een absolute meerderheid te halen, wilden sociaal-democraten een breder publiek aanspreken. 'Zo zwakte klassenidentiteit als belangrijke factor bij het stemmen af', zegt hij.
'Mijn buren hebben allemaalal een comfortabele woning. Ze hebben ook gewoon een baan. Het is de gewone middenklasse.' Het is begin 2023 en SGP-Kamerlid Chris Stoffer is aan het woord in de Tweede Kamer. Het gaat over de Europese klimaatwet. Stoffer reageert op een plan van de PvdD, en hij wil weten of mensen zoals hij, 'gewone mensen met gewoon een baan', ook een elektrische auto en een compleet klimaatneutraal huis 'in de schoot geworpen' krijgen. Stoffers bijdrage illustreert de omslag die er heeft plaatsgevonden in de Kamer. Tegenwoordig gaat het veel vaker over de 'middenklasse' dan over de 'onderklasse'. Rechtse partijen hebben daarin een relatief groter aandeel dan linkse partijen, blijkt uit onze analyse van de Kamerstukken. Dit gaat vaak gepaard met uitspraken over 'hardwerkende Nederlanders', voor wie het leven makkelijker gemaakt zou moeten worden.
Terwijl in de kern van een klassenbegrip een gebrek aan opwaartse of neerwaartse mobiliteit zit, begon er sinds de jaren negentig onder de noemer van de 'Derde Weg' een grotere nadruk op 'sociale mobiliteit' te liggen. In plaats van zich te richten op de arbeider als groep richtte de politiek zich tijdens de paarse kabinetten meer op het 'omhoog tillen' van individuen. Die ontwikkeling ging gepaard met een langzame ontvlechting van het maatschappelijk middenveld, zoals het verval van het aantal vakbonden.
De dienstverlenende werknemers van nu zijn veel minder georganiseerd tegen het grootkapitaal dan de industriële werknemers van toen, zegt Abou-Chadi. Dat maakt het lastiger te spreken over dé arbeider. Het is niet meer alleen de witte man met zijn geliefde biefstukje, maar in toegenomen mate ook vrouwen en mensen met een migratieachtergrond. En dan hebben we het nog niet eens over de flexeconomie, gebaseerd op flexibele, tijdelijke en onzekere banen.
'Als een machine die aan en uit wordt gezet. Alsof je "een soort ding" bent', zegt Rotterdammer Ahmed Abdillahi tegen de Wiardi Beckman Stichting over zijn werkende bestaan. Als krantenbezorger, postbezorger én magazijnmedewerker probeert hij de eindjes aan elkaar te knopen en merkt hij als geen ander de grillige gevolgen van de flexibilisering van de arbeidsmarkt.
Ook bínnen partijen veranderde de dynamiek, laat het werk van de Amerikaanse socioloog Stephanie L. Mudge (University of California) zien. Op links werden (in de VS, maar ook in Nederland) de oude beleidsexperts langzamerhand vervangen door mensen met een meer economische achtergrond, vaak academisch opgeleid. Het waren mensen die een hele andere mindset meebrachten naar deze partijen dan de vakbondsleiders van weleer, met een veel groter geloof in menselijke maakbaarheid. Een voor een wipten ze zo de mensen met een arbeidsverleden uit het Haagse. Tegenwoordig is ruim negentig procent van de Tweede Kamer academisch opgeleid.
Met daarbovenop een sterke afname van ledenlijsten van partijen en het wegvallen van onder andere vakbonden, krijg je wat de Ierse politicoloog Peter Mair ooit 'regeren over de leegte' noemde. Door een gebrek aan binding van politici met een vaste achterban, voorzag hij een legitimiteitscrisis voor de regerende klasse, met populistische mobilisaties als gevolg. Concreet: het vacuüm dat links liet vallen in het klassendebat werd dankbaar opgevuld door populistisch rechts, bijvoorbeeld door te spreken over 'het volk' of 'de gewone Nederlander' - termen die in Kamerdebatten juist een flinke groei doormaakten in die periode.
'Ben je rijk? Waarom woon jein een kasteel?' met deze vragen in voice-over-vorm begint Sander Schimmelpenninck zijn VPRO-serieSander en de kloof. In zes afleveringen van ruim een half uur heeft Schimmelpenninck het over de kloof tussen arm en rijk, die alleen maar groter wordt. Met name de vermogensongelijkheid is volgens hem problematisch in Nederland.
Verpakt in woorden alshavesenhave-notsof 'sterke en zwakke schakels', maakt hij in zijn zoektocht een einde aan de mythe van een meritocratisch Nederland. 'Het gaat in Nederland niet vaak over klasse', zegt Schimmelpenninck, 'maar tegen mij gaat het heel vaak over klasse.' Hij zucht niet, maar het had gekund. Naast zijn voeten ligt Max, zijn lagotto romagnolo-hond. In een verhipte kas met hangplanten in de Zweedse kuststad Göteborg reflecteert Schimmelpennink op zijn jeugd: 'mijn achternaam doet een klasse-belletje rinkelen, dus ja, het is een onderwerp dat mij aan het hart gaat'.
In Nederland is er bij het woord klasse een associatie met de culturele elite. Problematisch, vindt hij, want het begrip wordt cultureel ingevuld en niet financieel. Op die manier kan een heel grote groep mensen zich distantiëren van het begrip, want bij de culturele elite, daar voelen ze zich niet thuis. 'De rijken' hebben behendig het begrip 'elite' en 'rijk' van elkaar losgekoppeld. 'Of iemand rijk is, wordt door de massa bijna niet relevant geacht voor de vraag of iemand tot de elite of tot de hogere klasse hoort', zegt Schimmelpenninck. 'Er zijn dus veel rijken die echt hun volksheid omarmen. Of dat een strategie is, of omdat ze gewoon volks zijn, dat weet ik niet. Het draagt er wel aan bij dat de gewone man denkt dat de gemiddelde rijkaard een van hen is. Maar toevallig een met veel geld. Iedereen wil gewoon zijn in Nederland, en dat is dus middenklasse.' Het begrip klasse maakt volgens hem dus uit.
Aan het woord klasse koppelt Schimmelpenninck ook privilege en verantwoordelijkheid,noblesse oblige.'Als iedereen in Nederland er oprecht van overtuigd is middenklasse te zijn, inclusief het gemiddelde Quote-500-lid, dan voelt en neemt niemand de verantwoordelijkheden van het horen bij de bovenklasse. Dat jaagt ongelijkheid verder aan'.
Het is uiteindelijk een verdelingsvraagstuk, maar heel Nederland lijkt dit probleem te zien als een fout van de overheid, zegt Schimmelpenninck. 'Mensen zien prijzen stijgen, en willen compensaties. Dat zijn pleisters. Nederland is van oudsher een heel confessioneel land, waar de overheid buiten de deur moet blijven.
'Maxie! Max! Zit', roept Schimmelpenninck zijn hond tot de orde. 'Wil je een stukje cake, Max? Blijf je dan hier?' Juist de bovenklasse heeft de ruimte en de tijd om over maatschappelijke problemen na te denken, vervolgt hij. 'Dat hebben de mensen die van maand tot maand aan het overleven zijn niet. Maar de huidige bovenlaag met privilege denkt helemaal nergens meer over na. Die zitten alleen maar dom hun geld uit te geven.' Dat die groep niet wordt gewezen op haar privileges, vindt hij volkomen logisch. 'Die groep aan de bovenkant is in Nederland zo groot, dat het electoraal onhandig is om die allemaal aan te vallen.'
'Iedere keer als je denktdat je klaar bent, dondert de hele boel weer in elkaar. Dan kun je weer van voren af aan beginnen', zegt hoogleraar parlementaire geschiedenis en ouddirecteur van de wbs, Joop van den Berg. Aan de keukentafel in zijn appartement in een uit rode bakstenen opgetrokken monument in Alphen aan den Rijn, vergelijkt hij de sociaaldemocratie met de mythe van Sisyphus.
Het 'einddoel' - het topje van de berg waar Sisyphus zijn rots heen duwt - is volgens Van den Berg: het zó goed optuigen van publieke voorzieningen dat klasse niet meer uitmaakt in de samenleving. 'Naarmate de sociaal-democraten daar eind vorige eeuw steeds beter in slaagden, kun je zeggen dat ze hun eigen bestaansreden ondergroeven.'
De opbouw van de verzorgingsstaat bood steeds meer mensen met een arbeidersachtergrond de mogelijkheid zich tot de iets hogere middenklasse te rekenen. Dat voedde liberale periodes, waarin de opgetuigde sociale zekerheid aan de markt werd overgelaten. 'Maar die markt regelt niks', zegt Van den Berg. 'Sterker nog, oude mechanismen werden weer geïntroduceerd. Bijna iedereen die tot de brede middenklasse behoort, is tot op belangrijke hoogte aangewezen op onze publieke voorzieningen.' Sisyphus de sociaaldemocraat ziet zodoende lijdzaam hoe zijn rotsblok de laatste decennia weer de berg af rolde.
'Bijna het hele ledenbestand van GroenLinks-PvdA, of in ieder geval het spraakmakende kader, behoort zelf tot de klasse die je met gemak de bezittende klasse kunt noemen', zegt Van den Berg. Vroeger was dat wel anders. 'Ze gedragen zich als woordvoerders van diegenen die het economisch niet breed hebben, maar hebben zelf ruime bestedingsmogelijkheden. Daarbij houden ze er ook nog zoiets als een geweten op na. Het is moeilijk om dan in verwijtende zin te praten over een bovenklasse, want dan zouden ze het hebben over zichzelf.'
Veel groepen herkennen zich niet in een bepaalde klasse, vindt nummer vijf op de kieslijst voor GroenLinks-PvdA Lisa Westerveld. 'Daarnaast is Nederland ook te diffuus voor een duidelijke scheiding tussen slechts twee groepen.' In het veelbesproken SCP-rapport wordt bovendien duidelijk dat Nederland nog steeds een klassenmaatschappij is. Maar niet een met twee, maar met zeven onderscheidende klassen.
'Wat wij juist willen voorkomen, en uit de politiek willen halen, is dat met woorden een waardeoordeel komt', zegt Westerveld. Volgens de politicus doen woorden er toe. Voor haar ook een van de redenen om niet meer te spreken in termen als 'hoger' of 'lager' opgeleiden - het is terminologie die niet constructief meewerkt aan het juist nivelleren van verschillen. Het is dan ook niet verrassend dat het neutralere 'middenklasse' wordt omarmd.
Toegang tot politieke invloed heeft wel degelijk te maken met sociaal-economische klasse, betoogt Westerveld. 'In de Tweede Kamer zijn we vaak bezig met het maken van beleid dat beter uitpakt voor mensen die het hoe dan ook al beter hebben. Ze zijn mondiger en trekken harder aan de bel. Ook als het beleid maar een klein beetje nadelig voor hen uitpakt.' Of je nu de middelen hebt om te lobbyen (economisch kapitaal), of de connecties om je boodschap over te brengen naar de politiek (sociaal kapitaal): het biedt je een streepje voor op hen zónder die mogelijkheid.