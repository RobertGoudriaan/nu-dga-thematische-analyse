Sirenes in Harlem

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
3 augustus 2023
InMisdaadmanifest,het vervolg opHarlem Shuffle,van Colson Whitehead ontkomt hoofdpersoon Ray Carney niet meer aan de wraak van corrupt, crimineel Harlem.
Vietnam en de achterbuurtenvan Harlem zijn één pot nat, beweert iemand inMisdaadmanifest,het veel gevraagde vervolg op Colson WhiteheadsHarlem Shuffle(2021). Whitehead is erg goed in dat soort overrompelende zinnen die, als je er even over nadenkt, toch bezwaren oproepen. Wat ook vast Whiteheads bedoeling is: tegenspraak en discussie uitlokken. Napalm en bommentapijten staan niet gelijk aan systematische brandstichting in Harlem om verzekeringsgeld op te strijken, toch?
Harlem Shufflespeelde zich af tussen 1959 en 1964 rond Ray Carney, die een steeds beter lopende meubelzaak runt aan 125th Street. Hij wil het verder schoppen dan zijn vader, een crimineel gespecialiseerd in brandjes stichten. In een autoband van de Ford trof zoon Ray dertigduizend dollar aan, waarmee hij zijn zaak kon opzetten. De maatschappelijke ladder beklimmen in het Harlem van eind jaren vijftig blijkt moeizaam voor een zwarte zakenman. Het corrupte (witte) politieapparaat wil wel een oogje toeknijpen voor Carney's bescheiden helerspraktijken, maar daar moet wel iets tegenover staan: elke week komt 'iemand' een gevulde envelop ophalen. Bescherming is te koop. 'Als je wilt meespelen moet je nu eenmaal dokken.'
Dat wijdverbreide systeem van enveloppen ophalen houdt alles en iedereen in 'evenwicht'. Voor wat hoort wat. Over Ray Carney, keurig getrouwd met reisbureauleidster Elizabeth en bezig een gezin te stichten, zegt iemand inHarlem Shuffle:zijn bedoelingen zijn niet eerbaar, maar diep vanbinnen deugt hij wel degelijk. Van de zwarte Dumas Club-zakenlui kan hij geen lid worden, ondanks de vijfhonderd dollar die hij, in een envelop, afgeeft. Waarom niet? Hij is te zwart voor het lichtgekleurde gezelschap, dat snobistisch én racistisch én corrupt blijkt. Naar die vijfhonderd dollar kan Carney, 'de beroemdstenobodyvan Harlem', fluiten. Zijn ontkiemende wraakzucht wordt aangewakkerd door wat neef Freddie, bevriend met de witte rijkeluiszoon van de corrupte bouwtycoon Van Wyck, overkomt: misdaad, monsterlijke martelingen en moord.
Ondertussen krijgt de lezer veel te horen over allerlei vormen van stedelijke corruptie, al dan niet vermengd met racistische huizenmarktpolitiek, chantage, afpersing en lucratieve helingspraktijken van Carney. Daarvan weet zijn vrouw niets, volgens hemzelf dan... Een kraak in het 'zwarte' hotel Theresa inHarlem Shuffleis een andere lont in het kruitvat dat Harlem heet, begeleid door weer zo'n Whitehead-zin: 'Een roofoverval plegen op hotel Theresa was zoiets als pissen tegen het Vrijheidsbeeld.'
In het nu net verschenenMisdaadmanifestspelen de kernoverlevenden vanHarlem Shufflede hoofdrol. We zijn in de jaren zeventig aanbeland en het gezin Carney telt vier personen. Mary pubert en John is daar nog te jong voor. Dolgraag zou Mary het Jackson 5-concert in Madison Square Garden bezoeken, maar hoe aan de begeerde kaartjes te komen? Vader Carney, die zijn meubelzaak heeft weten uit te breiden en nu wél lid is van de Dumas Club, wil wel wat ritselen maar dan moet hij contact opnemen met politie-inspecteur Munson. En zo dreigt hij andermaal weg te zakken in de criminele sfeer die hij al een paar jaar achter zich dacht te hebben gelaten. De sirenes die elke dag in Harlem te horen zijn - brandweer, ambulances, politie - zouden voor hem waarschuwingsgeluiden moeten zijn, maar hij 'hoort' die niet echt meer. De inspecteur staat op het punt met 'pensioen' te gaan en te 'verdwijnen'. Maar dan moet hij eerst op rooftocht. Carney sleept hij daarin mee. Dat die de tocht door Harlem overleeft en de inspecteur erin blijft is aan Carney's te uitgekooktheid te danken. En hij gaat ook nog met dochterlief naar het Jackson 5-concert.
Naast Munson is Pepper het andere personage dat al inHarlem Shuffleoptrad. Hij is oorlogsveteraan (Tweede Wereldoorlog) en kijkt niet op een misdaad meer of minder. Een pure overlever, net als 'vriend' Carney. Hun band leidt tot een moordspoor dat eindigt in het hart van de Dumas Club, de uitvalsbasis van bijna-stadsdeelburgemeester Oakes. De lezer volgt niet alleen de zich wijd vertakkende plotontwikkeling (tot in de filmwereld) maar ook de corruptie (de enveloppenpolitiek), begeleid door brandstichting (verzekeringsgeld), speculatie, omkoping en misbruik van armoedebestrijdingssubsidies. De alomtegenwoordige, meedogenloze vastgoedmagnaat Van Wyck inHarlem Shufflehad inMisdaadmanifestnet zo goed Trump sr. kunnen heten...
In het begin vanMisdaadmanifestspelen de Black Panthers en de BLA (Black Liberation Army) nog wel een rol, maar die politieke beweging raakt steeds meer verweven met de corruptie van het overwegend witte politieapparaat en twee zwarte Harlem-'maffiosi' die elkaar naar het leven staan. Ontkwam meubelman en heler Ray Carney inHarlem Shufflenog aan de wraak van boevenbazen, inMisdaadmanifestmoet zijn meubelzaak eraan geloven. Met zijn maat Pepper slaat hij nog één keer terug, in het hol van de leeuw: het gebouw van de corrupte Dumas Club. Komt hij daarmee weg, komt hij er weer bovenop?
Misdaadmanifestleunt zwaar opHarlem Shuffleen biedt meer van hetzelfde: ongebreidelde corruptie in de stadspolitiek en op de woningmarkt. De beweegredenen van Ray Carney zijn in dit tweede deel wat diffuser. Waarom wil hij wraak nemen op de veroorzaker van de brandstichting waarbij een jongetje omkwam dat hij slechts vaag kende? Was het niet 'beter' geweest voor het verhaal de aanleiding voor zijn 'gerechtigheids'-acties te zoeken in zijn eigen gezin? Toch blijft er veel te genieten in deze roman, bijvoorbeeld de geschiedenis van Harlem, en Harlem is overal. Is Amerika niet ook het land 'gebaseerd op het jatten van andermans spullen'?
Misdaadmanifesteindigt in 1976, toen het tweehonderdjarig bestaan vol 'vrijheid en onafhankelijkheid' van de VS werd gevierd. Maar daar hadden de Native Americans en de zwarte bevolking van Harlem en elders zo hun eigen gedachten over. Moet er een derde deel komen? Of kan de lezer zelf wel verzinnen waar Harlem in de jaren negentig onder gebukt gaat? Het is mooi geweest.
Leonard Freed Magnum / ANP | Harlem, New York, 1963 COLSON WHITEHEAD Misdaadmanifest Vertaald door Harm Damsma. Atlas Contact, 400 blz.