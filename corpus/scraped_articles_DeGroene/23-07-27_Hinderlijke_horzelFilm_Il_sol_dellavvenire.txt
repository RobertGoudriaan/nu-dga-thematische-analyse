Hinderlijke horzel Film Il sol dell'avvenire

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
27 juli 2023
InIl sol dell'avvenirereflecteert regisseur Nanni Moretti, het geestige en scherpe geweten van Italië, vlak voor zijn zeventigste op de gemankeerde kansen van Italiaans links - en op zichzelf.
'Che succede?','Wat gebeurt er allemaal?' vraagt regisseur Giovanni aan het begin vanIl sol dell'avveniremet de verbijstering van de man die zich niet kan voorstellen dat er andere prioriteiten dan de zijne bestaan. Hij heeft alles in de woonkamer zorgvuldig klaargezet voor het bezweringsritueel dat altijd vooraf moet gaan aan de opnames van zijn films. Het traditionele gember-kaneel-ijs staat klaar in kommen op de borreltafel, Giovanni zit genesteld onder de door zijn moeder gehaakte jarenzeventig-blokjessprei, de dvd van de Franse zwart-witfilmLolauit 1961 ligt klaar in de speler, vrouw en dochter zitten naast hem op de bank. Maar net als hij op start heeft gedrukt wordt zijn dochter door iemand gebeld en loopt weg met de smartphone aan haar oor, waardoor zijn heilige ritueel onherstelbaar is verstoord en hij kwaad naar bed gaat.
Voor Giovanni moeten de dingen gaan zoals hij ze geramd in het hoofd heeft zitten, waardoor hij alle schreeuwend duidelijke tekens in zijn privéleven mist en zich de hele film door verbijsterd blijft afvragen wat er om hem heen toch allemaal gebeurt. Het missen van de tekens is het hoofdthema vanIl sol dell'avvenire('De dageraad'), en slaat zowel op het persoonlijke leven van Giovanni in het heden als op de fout van de pci, de grote communistische partij van Italië, om zich na de invasie van de Russische tanks in Hongarije in 1956 niet los te maken van de Sovjet-Unie.
De film-in-de-film die hij draait als regisseur Giovanni gaat over dat fatale moment van begin november 1956, toen de pci de moed niet had om zich af te keren van het Russische moederschip, daarmee Italiaans links verdoemend tot het communistische reservaat waarin het in zeker opzicht nog steeds zit. 'En zie wat er gebeurt, ik had mijn film al lang geschreven, we stonden op het punt om te gaan draaien, en pats, daar valt Poetin Oekraïne binnen, februari 2022. Je kunt het bijna van voorspellende waarde noemen', zei Moretti met ingehouden triomf tijdens het filmfestival van Cannes in mei van dit jaar, waarvoor zijn film - zoals al zijn films - was geselecteerd, want intellectueel Frankrijk is gek opMorettí.
Het vergt geen enkele moeiteom in regisseur Giovanni het alter ego te zien van Nanni Moretti, de Italiaanse roepnaam van Giovanni. Zijn breed uitgevente ergernissen en gepreek tegen iedereen om hem heen, met die na-druk-ke-lij-ke dictie en gebaren voor doofstommen - want de rest van de mensheid is blind en doofstom, in verhouding tot Hem, Nanni, Giovanni, Italië's morele opperrechter, het geweten van links, soms zelfs toekomstvoorspeller. Wat fictie is en echt, is bij Moretti altijd de vraag, een vraag die hij graag in leven houdt door hem als een hinderlijke horzel van zich af te slaan. Zo mag nooit, in geen enkel interview, de meest voor de hand liggende conclusie over zijn films aan hem worden voorgelegd. Nee,Il sol dell'avvenireis géén testamentfilm, ik herhaal: géén...
Het is zijn veertiende film en opnieuw een vintage Moretti-film, na de zijpaden vanMia madre(2015) enTre piani(2021), die matig zijn ontvangen door het typische Moretti-publiek dat vooral in Italië en Frankrijk zit. Want van Nanni Moretti wil het publiek niet een normale, serieuze film over het leven, over het verlies van een geliefde moeder, of over de moderne levenskwesties van de bewoners van drie verdiepingen in een luxueus appartementencomplexje in Rome. Van Nanni Moretti verlangt het publiek een film waarin hij het leven absurd maakt en van commentaar voorziet, waarin hij al zijn ticks, verontwaardigingen en obsessies opvoert, met de hem kenmerkende scherp verwoorde humor. En dat gebeurt inIl sol dell'avvenireweer volop, al gaat er wel het een en ander verloren in de Nederlandse vertaling, wat jammer is. Moretti goed begrijpen is hogere school Italiaans, dat geldt ook voor de Italianen zelf, en daarom zou aan de vertaling van zijn films eigenlijk dezelfde aandacht moeten worden besteed als aan een boekvertaling.
Maar gelukkig spreken zijn komische scènes ook de beeldtaal die film hoort te spreken. We zien hem professioneel baantjes crawlen door een zwembad (Moretti hoorde in zijn jeugd tot het Italiaanse waterpoloteam), terwijl zijn nadrukkelijke voice-over scandeert: 'Nee, ik kan zo niet doorgaan, met slechts om de vijf jaar een film maken. Ik moet me haasten, het moet sneller allemaal. Zo zijn we nu al bezig aan het script voorThe Swimmergebaseerd op het beroemde verhaal van John Cheever, over een man die via verschillende zwembaden terug zwemt naar huis.'
Intussen lopen drie scenarioschrijvers langs de kant met hem op en schreeuwen door het zwembad: 'Heb je de scène gelezen die we gisteren hebben geschreven, die bij die villa van die vrienden?' En Moretti roept, stoïcijns doorcrawlend: 'Ja, ik heb hem gelezen, maar hij is niet goed, te didactisch.'
Dat is heel erg grappig,en een van de vele commentaren inIl sol dell'avvenireop het filmmaken van vandaag, alsof het een consumptieproduct is, terwijl het voor Moretti een heilige uiting van de geest is die de tijd vraagt die hij nodig heeft.
Hilarisch is de scène waarin hij de laatste take van een platte geweldsfilm die door zijn vrouw wordt geproduceerd acht uur lang ophoudt. De slotscène speelt zich af in een koude, winderige garage à laGomorra.De ene acteur zit op zijn knieën voor de andere, die een pistool op zijn voorhoofd richt en zegt: 'Stuk stront, ik knal je nu dood.' Maar net als de jonge regisseur'Azione!'wil roepen springt Giovanni/Nanni tussen de camera en het beeld en roept: 'Nee, nee, nee, deze scène kan absoluut niet zo worden gedraaid, sterker, hijmagniet zo worden gedraaid!' Volgt een oneindige scène waarin hij de hele wereld er telefonisch bij haalt, toparchitect Renzo Piano, regisseur Martin Scorsese, een belangrijke Italiaanse wiskundige, een kunsthistoricus, om uit te leggen wanneer geweld wél als noodzakelijke kunstvorm kan worden beschouwd en wanneer niet.
'Ik vind het geweld inApocalypse Nowbijvoorbeeld echte kunst', zegt Renzo Piano op de speaker voor de hele crew, en Moretti speelt een scène na uit Kieslowski'sDekaloogover de tien geboden, de episode vanGij zult niet doden,waarin een taxichauffeur op gruwelijke wijze en zonder reden met blote handen wordt gedood. 'Dit is een scène die meer dan zeven minuten duurt en bijna niet vol te houden is voor de toeschouwer. Je snakt ernaar dat hij ophoudt, dit is een waarschuwing tegen geweld, terwijl het geweld in jullie film entertainment is, snappen jullie wat ik bedoel?'
Niemand antwoordt, want de filmcrew in de garage is inmiddels in slaap gevallen in de stoeltjes, zijn vrouw gaat hem na deze sabotageactie zeker weten verlaten, maar Giovanni gaat maar door en door, zich niet bewust van de zinloosheid van zijn grote gelijk. Heel geestig, maar ook een scène die pijn doet, omdat je weet dat hij het gaat verliezen, zijn wereld heeft allang verloren, en dat is Nanni Moretti op zijn best.
Bij Italiaanse etentjeshoor je vaak dat je naar een Moretti-film gaat om dat ene geniale moment niet te missen, en dat klopt. In bijna al zijn films zitten onvergetelijke momenten en citaten die heel Italië uit zijn hoofd kent, zoals de klassieker: 'Denk je dat ik meer opval als ik naar het feestje ga en de hele avond met een moeilijk gezicht uit het raam staar of als ik helemaal niet ga?'
Dit is een van de parels uit zijn doorbraakfilmEcce bombo(1978), over een groepje eeuwige studenten in Rome die nog thuis bij hun ouders wonen, slapen onder door hun moeders gehaakte beddenspreien en mannenpraatclubjes organiseren om het over hun onzekerheden te hebben. Sommige Italianen konden de hele film woord voor woord naspelen. De lowbudgetfilm werd geselecteerd voor Cannes en verdiende tien keer terug wat hij had gekost. Moretti stond definitief op de kaart en hij was toen pas 24. Komende augustus wordt hij zeventig.
Het hap-snap anekdotische is altijd de kracht gebleven van zijn films, zedenschetsen van de hedendaagse mensheid met zeer geestige momenten en originele observaties. Of het nuBianca(1984) is,Palombella rossa(1989),Caro diario(1993),Aprile(1998),Il caimano(2006) ofHabemus papam(2011).
Maar met het klimmen der jaren is de behoefte naar meer, het absloute, gegroeid en dan doemt het gevaar Fellini al snel op bij Italiaanse filmmakers die met Fellini als ijkpunt zijn opgegroeid. Dat geldt voor Moretti, dat geldt ook voor Paolo Sorrentino. Op een bepaald moment komt Fellini om de hoek kijken, in die zin dat er momenten, intuïties, beelden in hun films zitten die sterk aan de grootste aller tijden doen denken, al wordt het altijd schijnheilig ontkend door de schuldige.
Wat Moretti doet met het einde vanIl sol dell'avvenireis echter nog niet eerder vertoond als het gaat om Fellini kopiëren. De finale vanOtto e mezzo,Fellini's allergrootste meesterwerk, met het magistrale slot waarin alle personages uit zijn leven en films in een parade de trappen af komen om op de mars van Nino Rota hand in hand rondjes rond de circuspiste te rennen. Een klim naar de emotionele piek van het hooggebergte van Fellini waaraan Moretti zich aan het filmslot onbekommerd waagt. Ook een parade van alle personages uit zijn leven en films, ook op een schetterende circusmars, ook hijzelf meemarcherend te midden van alle anderen, om de felliniaanse boodschap uit te stralen: dit ben ik, dit is mijn leven, met alle mensen, met alle chaos die erbij hoort.
Cinéart | Nanni Moretti als Giovanni in de parade in Il sol dell'avvenire