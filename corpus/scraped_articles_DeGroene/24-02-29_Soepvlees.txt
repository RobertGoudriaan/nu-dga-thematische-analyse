Soepvlees

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
29 februari 2024
PODCAST De Spanjestrijders en ik
In de winter van 2021 fietst Laura Lubbers soms met haar ogen dicht door de uitgestorven corona-stad. Een valpartij zou tenminste voor wat opwinding zorgen. 'Ik ben 26 en alles is hopeloos. Ik heb liefdesverdriet, ik heb niets te doen en de wereld om mij heen lijkt in te storten. Overal woeden er oorlogen en bosbranden', vertelt ze in de podcastDe Spanjestrijders en ik.
Omdat het haar niet lukt een studie geschiedenis af te ronden, gaat ze stage lopen bij het archief van het Internationaal Instituut voor Sociale Geschiedenis (issg). Daar wijst iemand haar op een doos vol cassettebandjes. Gekluisterd aan haar koptelefoon luistert ze in de studiezaal naar de stemmen van mannen en vrouwen die in de Spaanse Burgeroorlog hebben gevochten. De opnames zijn gemaakt door studenten van de Vrije Universiteit die in de jaren zeventig bij de linkse veteranen op bezoek gingen.
We maken kennis met de Amsterdammer Jaap Gons en de Rotterdamse Jenny Schaddelee. Gons klinkt als de oom die op familiefeestjes voor het vertier zorgt. Met een vet Amsterdams accent vertelt hij over zijn avonturen in de loopgraven van de Internationale Brigades. Met sissende geluiden doet hij het vallen van de granaten na. Bravoure strijdt bij hem om voorrang met verdriet. Schaddelee spreekt liefdevol over de soms zwaargewonde strijders die ze verzorgt in een geïmproviseerd hospitaal.
Ze vertellen ook over hun leven voor de oorlog en waarom ze naar Spanje afreisden. In 1937 is Gons al vijf jaar werkloos en als 'straatprediker' voorziet hij op de hoek van de Van Swindenstraat en Dapperstraat de politieke ontwikkelingen van commentaar.
Schaddelee zit op de verpleegstersopleiding en wordt actief in de communistische beweging. Dat levert haar het predicaat staatsgevaarlijk op en het ziekenhuis ontslaat haar op staande voet. Beiden reageren op de oproep om de linkse krachten in de Spaanse Burgeroorlog te versterken. Hun overtuiging speelt een belangrijke rol, maar ook de persoonlijke omstandigheden. Zo gaat Gons om 'de Tweede Wereldoorlog te voorkomen', maar ook omdat Nederland 'ons toch niets gaf'. Schaddelee zocht troost en zingeving nadat haar baby was overleden. Ze maken verschrikkelijke dingen mee. Bij het Ebro-front vliegen Gons granaten om de oren. Hij beseft dat hij 'soepvlees' zou worden als hij op dezelfde plek zou blijven en hij rent voor zijn leven. 'Ik loeide door de loeiende granaten heen.' Schaddelee verpleegt vele stervenden. Ze houdt het vol, want 'je werd gedragen door je overtuiging'.
Lubbers heeft uit de doos met cassettebandjes twee geweldige hoofdpersonen gekozen. Ze inspireren haar om zelf ook actie te ondernemen en ze doet mee aan de Schiphol-blokkade van Extinction Rebellion. Het is een sympathieke poging om het verhaal naar het hier en nu te trekken, maar het zijn de stemmen van Jaap Gons en Jenny Schaddelee die de geschiedenis van de Spanjestrijders weer tot leven wekken. Een ode aan deoral history.
Evert de Vos
De Spanjestrijders en ikis te beluisteren via de bekende podcastkanalen
©Archief Krijn | Triep rechts: Nederlandse Spanjestrijders;