Modernismen, meervoud Kunst Vrouwelijke kunstenaars

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
21 november 2024
In de tentoonstellingRadicaal: Vrouwelijke kunstenaars en het modernisme 1910-1950zien we vrouwen die onterecht de canon niet haalden. Maar schieten vrouwen er iets mee op als de hele canon wordt opgeheven?
Marjorie Jewel Moss werd in 1889geboren in Londen in een welgestelde familie, waar ze in 1919 mee zou breken. In dat jaar veranderde ze haar voornaam in het genderneutrale Marlow, stopte ze met haar opleiding aan de Slate Art School, knipte ze haar haar kort en begon ze mannenkleren te dragen - haar dagelijkse dracht bestond uit een strak gesneden jagersjasje en een zijden das.'I destroyed my own personality and created a new one',zou ze later zeggen. Ze trok naar Parijs, waar ze zich inschreef bij de Académie Moderne van Fernand Léger.
Ze leerde er Piet Mondriaan kennen. Er ontstond tussen 1926 en 1938 een vruchtbare dialoog tussen hen. Moss ging zich aan het neoplasticisme wijden, radicaal verwierp ze alle representatie en gaf ze haar intuïtieve composities met potlood en liniaal vorm naar geometrische wetten. Haar werken doen denken aan de overbekende composities van Mondriaan met horizontale en verticale lijnen en monochrome kleurvlakken. Om haar composities dynamischer te maken introduceerde ze in 1930 de'double line':twee dunne zwarte lijnen die parallel aan elkaar lopen. Mondriaan zou dat twee jaar later overnemen.
Samen met onder anderen Mondriaan, Van Doesburg en Jean Arp werd Moss uitgenodigd zich als stichtend lid aan te sluiten bij Abstraction-Création, een organisatie die tentoonstellingen en publicaties verzorgde. Ze bevond zich in het centrum van een levendige beweging en deed met haar collega-kunstenaars mee aan toonaangevende exposities in Parijs, Bazel en Amsterdam.
Mondriaan is nog steeds een van de iconen van het modernisme; Moss is niet meer dan een voetnoot.
Leonor Fini werd in 1907 in Buenos Aires geboren. Haar Italiaanse moeder sloeg met haar op de vlucht voor haar tirannieke Argentijnse vader toen ze nog heel jong was. Ze gingen in Triëst wonen en moesten regelmatig onderduiken omdat haar vader dan weer eens de voogdij opeiste en haar dreigde te kidnappen. Schilderen leerde Fini zichzelf, waarbij ze zich liet inspireren door de Italiaanse renaissanceschilders die ze van huis uit kende. In de vroege jaren dertig vertrok ze naar Parijs, waar ze al snel opviel door haar excentrieke verschijning: ze was beeldschoon, had relaties met mannen en vrouwen, droeg extravagante kleren en stond bekend om haar theatrale gedrag.
In Parijs leerde Fini surrealisten als Max Ernst, Salvador Dalí en Man Ray kennen. Haar droomachtige schilderijen vol mythologische figuren - ze had het patent op sfinxen met vrouwenhoofden met een uitbundige haarbos - en erotisch afgebeelde jonge mannen doen denken aan Ernst en Dalí. Met een groot verschil: zij keerde de genderrollen om, haar vrouwen zijn zelfbewust en sterk, haar mannen languissant en passief. Bij de surrealistische beweging wilde ze zich dan ook niet aansluiten; het funderende manifest van André Breton vond ze misogyn. Maar ze exposeerde wel met de groep en werd opgenomen in de baanbrekende tentoonstellingFantastic Art, Dada and Surrealismin 1936 in het Moma in New York. Haar werk werd niet aangekocht. In de geschiedenis van het modernisme speelt ze hooguit een marginale rol.
Elizabeth Catlett werd in 1915 geboren in Washington D.C. Haar beide ouders waren kinderen van bevrijde slaafgemaakten; van haar grootmoeder hoorde ze de verhalen over de ontberingen van het plantageleven. Toen ze haar master kunst aan de University of Iowa deed, mocht ze als zwarte student niet op de campus wonen. Ze groeide op in de crisisjaren en was getuige van armoede, ongelijkheid en racisme - het werden de thema's van haar werk, het advies van haar leermeester indachtig:'Take as your subject what you know best.'
In 1946 vertrok ze naar Mexico, waar ze zich in haar beeldhouwwerk en houtsneden bleef toeleggen op het verbeelden van de ervaring van zwarte en Mexicaanse vrouwen. Krachtige vrouwen zijn dat telkens, met zelfbewuste blik, in sterke zwarte lijnen neergezet. In Amerika was ze na haar verhuizing niet meer welkom vanwege haar communistische sympathieën. Hoe succesvol ze bij leven ook was, tot voor kort was ze vergeten.
Moss, Fini en Catlett zijn te zientussen het werk van zo'n zeventig andere kunstenaars in de tentoonstellingRadicaal: Vrouwelijke kunstenaars en het modernisme 1910-1950in Museum Arnhem, een samenwerking met het Saarlandmuseum in Saarbrücken en Belvedere in Wenen. Naast bekende namen als Sonia Delaunay-Terk, Hannah Höch, Käthe Kollwitz en Charley Toorop wordt er het werk getoond van de voetnoten, en de voetnoten bij de voetnoten. Het past in de trend van de laatste decennia om een correctie aan te brengen op de kunstgeschiedenis, waar vrouwelijke, zwarte en queer kunstenaars maar al te makkelijk buiten gevallen zijn.
Het is een logische keuze om daarbij de blik te richten op het modernisme. Was het kunstenaarschap voor hen lang een hindernisbaan, om te spreken met Germaine Greer die in 1979 haar boek over vrouwelijke schildersThe Obstacle Racenoemde, in de eerste helft van de twintigste eeuw nam het aantal vrouwelijke kunstenaars een hoge vlucht. Het was een tijd van belofte. De mobiliteit was toegenomen, in Parijs en Berlijn heerste een grote vrijheid, ook voor vrouwen, die een eigen rol in het openbare leven begonnen op te eisen. Zij begonnen zich te manifesteren als Nieuwe Vrouw in een nieuwe wereld.
Veel van de vrouwen waren niet alleen radicaal in de kunst die ze maakten, maar ook in het leven dat ze leidden. Ze waren seksueel bevrijd, hadden lesbische relaties - Marlow Moss met de Nederlandse schrijfster A.H. Nijhoff - reisden de wereld over, exposeerden hun werk, vaak tegelijk met dat van mannelijke collega's. Maar als het op canonisering aankwam, vielen ze buiten de boot.
De tentoonstelling toont zoveel verschillende kunstenaars, laat zoveel aspecten van het modernisme aan bod komen - van sociaal-expressionisme tot surrealisme, van constructivisme tot realisme - en de toelichting is zo summier, dat het voor de kijker gissen is wat de precieze inzet is. Ja, dat vrouwelijke kunstenaars ondergewaardeerd worden, maar dat is een boodschap die al sinds de tweede feministische golf wordt verkondigd. Dat het werk van vrouwen een aparte canon vormt? Zeker, het engagement is zichtbaar bij bijvoorbeeld Kollwitz, maar ook Lea Grundig en Hanna Nagel richten zich ontegenzeggelijk op de positie van vrouwen. Fini, Cahun en Gertrud Arndt, de laatste twee met fotografische zelfportretten, dagen zonder meer vastliggende genderrollen uit. Maar de tentoonstelling is zo divers dat het moeilijk is een verhaal te maken over het vrouwelijke modernisme.
De catalogus geeft meer helderheid over de bedoeling, en die is: het verhaal van het modernisme moet op de schroothoop, als eurocentrisch narratief dat gedrenkt is in imperialisme, kolonialisme, racisme en seksediscriminatie. De canon van het modernisme is gebouwd op de mythe van het genie, en dat is per definitie mannelijk, en op het uitgangspunt dat het verhaal van de moderne kunst zich lineair ontrolt vanuit een aantal westerse culturele centra. Lees: Parijs, Berlijn, later New York. Het is dus niet voldoende om vrouwen toe te voegen aan de canon; tegenover het verhaal van het modernisme moeten verhalen van modernismen, in meervoud, worden geplaatst.
De feministische kunstcriticaLinda Nochlin gaf in 1971 het startschot met haar essayWhy Have There Been No Great Women Artists?Sindsdien zijn er onnoemelijk veel groepstentoonstellingen en solo-exposities van vrouwen geweest en alternatieve geschiedenissen en monografieën geschreven. Dit jaar verscheen de paperbackeditie, met nieuw slothoofdstuk, vanThe Story of Art Without Menvan Katy Hessel. De titel is een knipoog naar de 'bijbel van de kunstgeschiedenis'The Story of Artvan E.H. Gombrich, waarin net als in het handboek van H.W. Janson, dat nog steeds verplichte kost is voor studenten kunstgeschiedenis, aanvankelijk niet één vrouwelijke kunstenaar was opgenomen. In de vijftig jaar na Nochlin was toch nog te weinig veranderd, constateert Hessel in haar voorwoord. Vandaar haar boek.
In feite doet zij hetzelfde als de tentoonstellingRadicaal:een alternatieve geschiedenis vertellen van 1500 tot nu, waarin de blikrichting diametraal is gedraaid. Niet de mannen maar de vrouwen zijn de hoofdpersonen. Alleen: Hessel vertelt nog wel een chronologisch verhaal, waarin, als het om de moderne tijd gaat, het ene -isme het andere opvolgt. Ook legt ze consequent het werk van vrouwen naast dat van mannen, toont ze wederzijdse beïnvloeding, laat ze zien hoe mannen vrouwen soms opzettelijk marginaliseerden (Rodin bij Camille Claudel) of hun werk annexeerden (Duchamp bij Barones Elsa von Freytag-Loringhoven, waarschijnlijk de uitvindster van de readymade).
De kunstenares Judy Chicago vergeleek feministische kunst ooit met zandkastelen: de ene generatie bouwt een oeuvre op en dan komt er een grote golf die alles wegvaagt en moet er weer opnieuw worden begonnen. Iets soortgelijks geldt voor de kunstgeschiedenis: veel van de herontdekkingen worden er niet in bestendigd. Maar hoeveel er ook op de canon is aan te merken - de kritiek in de catalogus bijRadicaalis ook al decennia oud - zonder verhaal is er alleen versplintering, is er een myriade aan kunstenaars en de vraag is wat de vrouwen daarmee opschieten. Hoe je, om op de metafoor van Chicago door te gaan, dan niet oneindig veel zandkasteeltjes krijgt. 'Om fundamentele verschuivingen te creëren', schrijft Hessel, 'helpt het om je te verdiepen in een reeds bestaande structuur om lang gekoesterde aannames uit te dagen.' En helpt het om de gevestigde ruimten te betreden om ze open te breken.
Katy Hessel schreef met opzet een populair boek, dankbaar gebruik makend van alle overzichtswerken en academische studies die over vrouwelijke kunstenaars zijn geschreven - de summiere kunstenaarsbiografieën in dit stuk zijn aan haar ontleend. Lang is de kunstwereld, gedomineerd door westerse mannen als ze was, schouderophalend aan de kritiek op haar machtsstructuur voorbijgegaan. Om het lot van het zandkasteel te vermijden zit er maar één ding op: de verhalen van de vrouwelijke kunstenaars blijven vertellen, totdat ze indalen en in het grote verhaal, dat natuurlijk niet één verhaal is, maar een verhaal met heel veel plotlijnen en vertakkingen, worden opgenomen.
Kijk naar de nieuwe presentaties van de vaste collecties van grote musea, naar de solotentoonstellingen die er nu plaatsvinden en je ziet: het gebeurt. Maar de verhalen over de 'outsiders', die moeten we blijven vertellen.
Radicaalis tot 5 januari te zien in Museum Arnhem; Katy Hessel,The Story of Art Without Men,Penguin, 2024
Nijhoff / Oosthoek-collectie | Links: Marlow Moss, Wit, zwart, rood en grijs, 1932. Olieverf op doek, 54 x 45 cm AGIP / Bridgeman Images | Leonor Fini bij een van haar werken, 1958. In haar werk zijn vrouwen zelfbewust en mannen languissant