Jonge garde Stadslabyrint

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
6 maart 2025
Vleeshal in Middelburg maakt de komende vier jaar tentoonstellingen rond het thema hoop. De Britse nomadekunstenaar Hannah Black bijt het spits af.
Middelburg ontstond ongeveer tien eeuwen geleden, aan wat tegenwoordig de Markt heet. Op Google Maps lijkt het een stad die op de tekentafel, ergens in de zestiende eeuw, is bedacht, toen bastions nog als solide verdedigingstechniek golden. Een bus brengt belangstellenden tegen een kleine vergoeding vanuit Gent of Amsterdam naar de stad voor de opening van een nieuwe tentoonstelling in Vleeshal, het centrum voor hedendaagse kunst in Middelburg dat aan de Markt is gevestigd. De bus uit Amsterdam heeft moeite met de smalle straatjes. Midden in een bocht zit hij klem, de chauffeur geeft het op. De passagiers lopen de laatste paar honderd meter.
Het voormalige stadhuis is een gebouw in laatgotische stijl en werd rond de vorige eeuwwisseling grondig gerestaureerd door Pierre Cuypers, zodat het een hoog sprookjesgehalte heeft. In de ontvangsthal staan en hangen herinneringen aan het verleden. In een vitrine staat een scheepsmodel van 'Prins Willem', het VOC-schip dat in 1651 de haven van Middelburg, waar het schip was gebouwd, verliet en dat vijf keer heen en weer naar het huidige Jakarta voer als vlaggenschip van Witte de With. Het verging in 1662 voor de kust van Madagascar.
Roos Gortzak introduceert de laatste tentoonstelling die ze hier als directeur van Vleeshal heeft laten maken - ze is per 1 februari artistiek directeur van het Groninger Museum. Vleeshal zal de komende vier jaar tentoonstellingen maken rond het thema'Hop to Hope',over de noodzaak van hoop. Daarvoor vroeg het instituut als eerste de in Manchester geboren schrijver en kunstenaar Hannah Black.
Vanaf de trap in de ontvangsthal leest Black een tekst voor waarin ze de wereldgeschiedenis, haar eigen, tot voor kort erg nomadische bestaan,'lost in airports',en de actualiteit met elkaar verbindt. Terwijl ze het schreef, opnieuw op een luchthaven, is ze voor het eerst langer dan een nacht weg bij haar baby. Een cipres is haar oriëntatiepunt.
De installatie die ze maakte op uitnodiging van Vleeshal heetThe Directionsen gaat over plaatsbepalingen. Ze wilde al een tentoonstelling maken over de koloniale, militaire en spirituele vormen van navigatie, maar bij een eerste bezoek aan Middelburg ontdekte ze dat er in Nederland 'al een uitgesproken focus is op navigatie en de VOC', zo vertelde ze in een interview.
In de tentoonstellingsruimte - de voormalige vleeshal - liet Black een labyrint installeren. Geen romantische meanderende paden, maar een pre-fab kantoorgangennetwerk met laminaatvloeren. In de gangen hangen kunstwerken aan de muur die afkomstig zijn uit de gemeentelijke kunstcollectie van Middelburg, overblijfsels van de Beeldende Kunstenaars Regeling - de internationaal geroemde Nederlandse steunconstructie die beeldende kunstenaars van 1949 tot 1987 een basisinkomen bood, en daarmee kunstenaars financiële zekerheid gaf.
In lange video's zien we de sterrenhemel en begint Black zelf te vertellen over de steden waar ze een band mee heeft: Londen, New York en Marseille. Steeds onderweg zocht ze houvast. 'De vraag waar te leven was het grootste deel van mijn leven veel belangrijker dan hoe', vertelt ze.
Aan het einde van de gangen, aan de muren van de vleeshal, hangen zwart-witfoto's van ruïnes, een stad in puin. Het blijken opnames te zijn van Middelburg na de brand van 'Vreselijke vrijdag', 17 mei 1940. Na het bombardement op Rotterdam weigert alleen Zeeland te capituleren. De inwoners van Middelburg, Vlissingen en Veere zijn al geëvacueerd als er na beschietingen uiteindelijk een onbeheersbare stadsbrand ontstaat.
Toch zijn dat niet de enige ruïnes die Black wil oproepen. Boven het labyrint hangt de momentopname van de planeten van 7 oktober 2023. Dat is het moment waarop Hamas Israël aanviel, ook wel omschreven als de 'Al-Aqsa Flood'. Planeten in miniatuur, op een toelichting staat de bijpassende geboortehoroscoop. Een 'bliksemmoment' noemt Black het, dat ze laat aflezen. Midden in het doolhof staat een kleine struik. Een cipres-conifeer, begrijp ik later. Op de pot van de plant staat in rode letters:'Wrong world'.Ook hier heeft een uitweg zich nog niet aangediend.
Hannah Black,The Directions,t/m 13 april in Vleeshal in Middelburg
'De vraag waar te leven was het grootste deel van mijn leven veel belangrijker dan hoe'
Gunnar Meier | Bright Cypress, Hannah Black, onderdeel van The Directions, 2025. Vleeshal, Middelburg