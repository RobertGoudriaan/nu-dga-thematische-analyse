Liefde zal ons uiteenscheuren Film Britain's Brightest Andrea Arnold & Lynne Ramsay

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
14 december 2023
De rauwe films van Andrea Arnold en Lynne Ramsay passen in de Britse sociaal-realistische traditie. Vooral beider eerste korte films, nu op groot scherm te zien in Eye in Amsterdam, zijn snoeihard en beeldschoon.
Jacky werkt op het kantoorvan een beveiligingsdienst in Glasgow. Steil donker haar, lange neus, ernstig gezicht. Ingespannen tuurt ze camerabeelden af van een van de achterbuurten in de stad. Af en toe zoomt ze in met een paar muisklikken, klik klik klik. Een meisje alleen, wordt ze belaagd? Een man met een hond die hij bijna niet vooruit gesleept krijgt, een schoonmaakster achter de verlichte ramen van een kantoor, ze stofzuigt dansend met een koptelefoon op. Jacky glimlacht heel af en toe. Komt alleen thuis, warmt iets op in de magnetron. Er ligt een uitnodiging voor een bruiloft bij de post, met de hand is eronder geschreven: kom alsjeblieft, het is te lang geleden dat we je zagen.
Klik, klik, klik. Lange tijd is het het enige geluid inRed Road(2006), de debuutfilm van Andrea Arnold. Dat Jacky een drama met zich mee draagt laat zich des te sterker vermoeden. Vanwaar haar geobsedeerd inzoomen op het gezicht van de roodharige man die in de avonduren een serveerster staand tegen een buitenmuur aan het neuken is? Ze meldt zich ziek, gaat naar het café waar die serveerster werkt, slaat van een klein afstandje de man gade die zijn bord obsceen schoonlikt.
De stilte, het drama en die obsceniteit kenmerken de films van Andrea Arnold én die van generatie- en landgenote Lynne Ramsay. Het werk van beide regisseurs wordt getoond in het Amsterdamse Eye onder de noemerBritain's Brightest. Het is een unieke kans om op het grote doek ook de korte films te zien waarmee beide vrouwen hun carrière op filmgebied begonnen. Snoeiharde films, zij het in hun uiterste gruizigheid ook beeldschoon.
InMilkbijvoorbeeld, vertelt Arnold binnen het bestek van zo'n vijftien minuten een zoet verhaal over conceptie en zwangerschap, dat via miskraam en rouw gaat naar een onverwachte ontlading waarin moedermelk een centrale rol speelt. Schokkend en lief, net alsDogenWasp. Had een man deze films gemaakt dan had hij de verdenking van perversie op zich geladen, zo niet vrouwenhaat. Ramsays toonzetting is anders, meer suggestief, en eigenlijk daardoor nog onthutsender. Bijvoorbeeld zoals ze een dag uit het leven van een junk weergeeft inKill the Day,en een jongen zijn vriendinnetje doet geloven dat zijn moeder is overleden aan een overdosis inJoke.
Wat Arnold en Ramsay toevoegenaan de Britse sociaal-realistische traditie van filmers als Ken Loach en Mike Leigh is het vrouwelijk perspectief, vaak dat van het meisje en de jonge moeder, en bij Arnold zelfs uiteindelijk de melkkoe(Cow,2021). Waar het om gaat is het willen ontsnappen aan armoede en beschadiging, via roem of liefde een ander bestaan zien te veroveren, tegen alle verwachtingen en onmogelijkheid in.
Zo stil en ingehoudenRed Roadzich lange tijd laat aanzien (klik klik klik), zo aangrijpend pakt hij uit. Wraak en vergeving, daar draait het om in deze film, die ook aanspraak kan maken op de prijs voor de indrukwekkendste cunnilingusscène, al was het maar vanwege de reminiscentie aan dat bord dat net nog met dezelfde gretigheid werd schoongelikt. Arnold is er sowieso een meester in om seks eruit te laten zien als grensoverschrijdend handelen op zich. In haar tweede filmFish Tank(2009) wordt de vijftienjarige Mia lastiggevallen door de nieuwe vriend van haar moeder. Eventjes denkt Mia, gespeeld door natuurtalent Katie Jarvis, dat hij haar zal helpen te ontkomen aan de grauwe woonkazerne. Dansen is het enige wat ze kan en waar ze zich dan ook fanatiek op stort.
Arnold werkt graag met amateurs, hoogtepunt tot nog toe isAmerican Honey(2016), een roadtrip vol muziek en levenslust, en tegelijkertijd een mistroostig beeld biedend van een leeg en arm Amerika en een generatie waarvan je je afvraagt: wat moeten ze? De zeventienjarige Star zoekt naar vriendschap en verbinding, en denkt die te vinden in een rondreizend gezelschap van jonge colporteurs. Begeleid door de klanken van Rihanna, trekken ze door de Midwest, grappend, dansend, dromend.'We found love in a hoooopeless place.'
'Verlangen is een belangrijk woord voor mij', zei Arnold in een interview.'Longing and belonging.'Je ziet dit ook terug in haar verfilming vanWuthering Heights(2011), waarin Cathy en Heathcliff dingen met elkaar doen die Emily Brontë niet voor mogelijk had gehouden. Arnold maakte er'a brutal lovestory'van, fysiek en dierlijk, een tijdloos verhaal van klasse en kleur, begeleid door het geluid van de natuur en van de dieren. Arnold toont iets woedends en onontkoombaars, zoals haar Heathcliff uiteindelijk het graf van Cathy openwrikt om haar alsnog te kunnen bezitten.
Andrea Arnold (62)en Lynne Ramsay (54) zijn verwant in hun beider gewaagdheid, hun stoere rauwheid, en waar ze vandaan komen. Arnolds moeder was zestien toen ze werd geboren in een klein dorp buiten Londen, haar vader zeventien. Op 22-jarige leeftijd had haar moeder vier kinderen in haar eentje groot te brengen, Arnold groeide op in een van die flatblokken die ook de achtergrond vormen in veel van haar films. Op haar zestiende ging ze van school om actrice te worden, ze werd danser inTop of the Popsen presenteerde kinderprogramma's. Ze vertrok naar Amerika en meldde zich bij de filmacademie in Los Angeles om de verhalen die ze schreef te kunnen verfilmen.
Lynne Ramsay komt uit Glasgow, ze groeide op in een arbeidersgezin waar veel film werd gekeken. Ze was acht toen zeDon't Look Now(1973) zag, een levensbepalende ervaring. Als autodidact richtte ze zich op het fotograferen van stillevens. Om toegelaten te worden tot de filmacademie moest ze een vrouw filmen bij het haardvuur terwijl buiten een storm woedde. Ze deed een close-up van een oog, nogal Man Ray-achtig zoals ze zelf zei. Ramsays achtergrond als fotograaf verraadt zich in haar net iets meer experimentele aanpak, haar beelden laat ze vaak voor zichzelf spreken.
Dit is duidelijk af te zien aanYou Were Never Really Here(2017), waarin Joaquin Phoenix de engel der wrake speelt. Hij laat zich inhuren om pedofielen af te straffen, en is zelf zwaar getraumatiseerd door een militaire uitzending. Steeds is er dat angstige jongensgezichtje dat zich in een kast verschuilt, een stem die fluistert 'je moet beter je best doen', een kinderstem die aftelt om iets eindig te laten zijn. Dat waar het allemaal om draait krijg je in deze film niet te zien, maar wat je je kunt voorstellen wordt er alleen maar groter op. Ramsay zoomt in op antennes, kabels, felgekleurde snoepjes, laat geweld zien via beveiligingscamera's, ze laat ons denken. Alles wordt symbolisch als je er maar lang genoeg naar kunt kijken.
Ramsays eerste speelfilm,Ratcatcher(1999), speelde zich af in Glasgow in de jaren zeventig, in het milieu dat ze van huis uit goed kende, over het twaalfjarige jongetje James dat zich schuldig voelt aan de dood van een vriendje, zo goed mogelijk voor zijn moeder zorgt en uiteindelijk weg van huis probeert te komen. Naar dezelfde James wordt verwezen in haar tweede film,Morvern Callar(2002), op een beetje morbide manier, namelijk als de zelfmoordenaar die als nalatenschap voor zijn vriendin een romanmanuscript achterlaat op zijn computer. 'READ ME' ziet zij op het opengeklapte scherm staan als ze wakker wordt in de plas bloed van het levenloze vriendje naast haar. Samantha Morton speelt Morvern Callar met permanent onbewogen gezicht, de achterblijfster die niet beter weet dan de instructies op te volgen en het manuscript naar een uitgeverij te sturen, zij het onder haar eigen naam. Haar baantje in de supermarkt als vakkenvuller kan ze al snel opzeggen, zo blijkt. Als ik nu vermeld dat in een cruciale scène we Morvern met zo min mogelijk kleren aan en een bril op tegen het spatten, luisterend naar de muziek die het vriendje voor haar heeft opgenomen op een cassettebandje, diens lijk in stukken zaagt, schets ik misschien een tégloomybeeld van deze delicate film.
Muziek! Het slotbeeldvanMorven Callar,als een nieuwe dag zich aandient met vogelgezang, wordt begeleid door het lieflijkeDedicated to the One I Lovevan The Mamas and The Papas. In de films van zowel Ramsay als Arnold is muziek telkens opzweper en afleiding: de nóg droeviger versie vanLove Will Tear Us Apartvan Joy Division dieRed Roaduitluidt, het zwijmeldeuntje van Take That dat de moeder in de kroeg inWasphaar kroost doet vergeten, de tedere composities van Jonny Greenwood (Radiohead) die Joaquin Phoenix' geweldsuitbarstingen inYou Were Never Really Hereonderstrepen.
We Need to Talk About Kevin(2011) is Ramsays verfilming - remix is misschien een beter woord - van de roman van Lionel Shriver over de moeder van de dader van een schoolshooting. Tilda Swinton speelt de moeder in spe die na haar zwangerschapsklasje door een eindeloze gang loopt, in gedachten verzonken. Opeens wordt ze ingehaald door een groepje fladderende ballerina's in de dop, schattige kleine meisjes in roze tutuutjes. Het is de visualisering van haar dromen, angsten en gedachten. Dit moet de bedoeling zijn: feeërieke, plooibare wezentjes voortbrengen.
Maar is dat ook voor haar weggelegd? Staat ze niet op het punt een vleermuizenplaag te ontketenen in plaats van iets onschuldigs? De geweldsuitbarsting waarvan de kijker weet dat die gaat komen, weerhoudt Ramsay er niet van om het echte drama dichterbij te brengen. Zo dichtbij dat het bijna niet om aan te zien is, de moeder die haar kind in de hoek zou willen smijten. Wat Ramsay toont is geen psychologisch-realistisch verhaal, maar de verbeelding van een oerangst. Authentiek, het is zo makkelijk gezegd, maar lijkt nu toch een juiste kwalificatie, zowel voor wat deze beide regisseurs maken als voor wat ze teweegbrengen bij de kijker.
In Eye in Amsterdam worden t/m 3 januari de films vertoond van Andrea Arnold en Lynne Ramsay onder de noemerBritain's Brightest