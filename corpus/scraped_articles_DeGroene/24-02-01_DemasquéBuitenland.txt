Demasqué Buitenland

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
1 februari 2024
Net toen ze haar laatste adem aan het uitblazen was, werd de internationale gerechtigheid aan een krachtig infuus gelegd door een onwaarschijnlijk duo: Zuid-Afrika en - wie had dat gedacht - Israël. Er is zoveel opmerkelijk aan de uitspraak van het Internationaal Gerechtshof (ICJ) van vorige week: delivestreamvan de zitting op grote schermen in Den Haag, de Westoever en elders, de schroeiende snelheid van de voorlopige uitspraak (drie weken), het belang dat er over de hele wereld aan werd gehecht. Maar misschien nog wel het meest dat Israël prompt begon met het doorlaten van meer humanitaire hulp, kennelijk omdat het ICJ dat had bevolen. 'Dit gaat een verschil maken. Ik zie het voor mijn ogen gebeuren', zei de NOS-verslaggever op locatie.
Israël is een serie-breker van internationaal recht: in tal van uitspraken veroordeelden de VN en het ICJ de Israëlische nederzettingen en de afscheidingsmuur. Maar Israël stond er wel, in Den Haag, en verdedigde zich met een zware juridische afvaardiging tegen de aanklacht dat het genocide pleegt in Gaza. Daarmee legitimeerde Israël het ICJ, hoewel premier Netanyahu vervolgens uitlegde dat Israël 'terecht de schandalige eis' van het hof naast zich neerlegt en zich dan maar op eigen houtje aan het internationaal recht houdt.
Het zijn opvallende landen die Israël aanklagen. Zuid-Afrika heeft moreel gewicht als land dat op eigen kracht het apartheidsregime opzijschoof, dat ook een serie-breker van internationaal recht was. Israëls verweer dat Zuid-Afrika's rechtszaak 'willekeurig' is klopt niet: regeringspartij ANC presenteert zich al een halve eeuw als bondgenoot van de Palestijnen - inclusief uithangbord Nelson Mandela. Zuid-Afrika wordt luid gesteund door Namibië, slachtoffer van de eerste genocide van de twintigste eeuw, door een land - Duitsland - dat omdat het nóg een genocide pleegde nu vierkant staat achter het deels uit genocide geboren, en nu van genocide beschuldigde Israël. En ook Bangladesh steunt de aanklacht, een land dat werd geboren in relatief onbekend genocidaal geweld door Pakistan.
Kortom: een volstrekt fascinerende rechtszaak van groot internationaal belang. Jammer genoeg wordt die links en rechts liefst als zouteloos cliché genuttigd. DeWall Street Journalpende bijvoorbeeld in zijn commentaar op dat het ICJ het 'presteerde om tegelijk schandalig en zinloos te zijn'. Gaap. Aan progressieve kant werd de uitspraak hier en daar gevierd als definitief, beslissend demasqué van het Westen. EenForeign Policy-redacteur  schreef dat de uitspraak het idee 'versplintert' dat het Westen voor rechtvaardigheid staat en dat 'veel landen in het zogenaamde mondiale Zuiden flagrante hypocrisie zien' in Europa en de VS.
Inderdaad legt de oorlog in Gaza een vooral bij de VS pijnlijk verschil bloot in respect voor internationaal recht waar het Oekraïne of Israël betreft. Maar het is vrij absurd om het mondiale Zuiden op het schild te heffen als moreel arsenaal van de wereld. Veel van de bedoelde landen zijn volstrekt transactioneel waar het internationaal recht en mensenrechten betreft en hebben weinig moeite om Iran de VN-mensenrechtencommissie te laten leiden of om China te prijzen voor zijn voorbeeldige minderhedenbeleid.
Veel van deze landen haalden hun schouders op toen het ICJ vorig jaar Rusland opdroeg onmiddellijk zijn geweld in Oekraïne te staken. De Zuid-Afrikaanse president zelf wees niet Rusland, maar de Navo aan als schuldige voor de invasie van Oekraine. President Lula van Brazilië, ook zo'n land dat anderen wil leiden, vond president Zelensky er even schuldig aan als Poetin. Als je mag vragen of een Palestijnse dode in Washington even zwaar telt als een Israëlische, mag je aan Pretoria vragen of burgers in hun huizen bombarderen minder erg is als hun regering bondgenoot van het Westen is.
Deze week wordt een andere uitspraak verwacht van het ICJ, tegen Rusland over de MH17. Dan is deze column al naar de drukker, maar ik zou verbaasd zijn als Moskou - als Rusland veroordeeld wordt - die uitspraak niet weghoont met veel lompe bravoure terwijl landen uit dat nieuwe morele zwaartepunt van de wereld de andere kant op kijken. Internationale rechtvaardigheid blijft - ook, of júist nu - werk in uitvoering.
Is het Zuiden 's werelds nieuwe morele zwaartepunt?