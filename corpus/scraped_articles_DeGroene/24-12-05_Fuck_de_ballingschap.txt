Fuck de ballingschap

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
5 december 2024
In de romanVriendenverkent Hisham Matar het leven van Libische vluchtelingen in Londen. Is het mogelijk om ooit niet meer in exil te zijn? 'We zijn schimmen. Hier en daar. Schimmen.'
Het was niet eens uit overtuiging.Hij had zich laten overhalen door zijn vriend Mustafa, net als hij een Libische student in Edinburgh, om die dag te gaan demonstreren voor de Libische ambassade in Londen. Ze hadden een dag eerder de vijf uur durende treinreis gemaakt, hadden de nacht doorgebracht in een smoezelig hotel en op weg naar St James's Square, waar het Libische 'Volksbureau' was gevestigd, hadden ze bivakmutsen gekocht om zich anoniem in het protest te kunnen mengen. Op de stoep lag een stapel borden met slogans, en nadat ze er een gekozen hadden, bewogen ze zich in de menigte, die veel groter was dan gedacht en waarin velen, net als zij, gemaskerd waren. Hij bedacht nog hoe vreemd het was dat ze de behoefte voelden om hun betrokkenheid te tonen terwijl niemand zou weten wie ze waren.
En toen was er gerommel achter een raam op de eerste verdieping en werd met een mitrailleur het vuur geopend op de mensenmassa. Een jonge politieagente werd vermoord en elf demonstranten raakten zwaargewond.
Khaled, de hoofdpersoon van Hisham Matars romanVrienden,is een van de slachtoffers. Matar heeft zijn fictieve personage in een historische gebeurtenis geplaatst - de beschieting vanuit de Libische ambassade heeft daadwerkelijk plaatsgevonden, op 17 april 1984. Khaled is geraakt in zijn linkerlong, vlak bij zijn hart, en zal zes weken in een Londens ziekenhuis liggen voor hij genoeg is opgeknapt om naar huis te gaan.
Maar wat is thuis nu? Hij beseft dat hij niet meer terug kan naar zijn ouders in Libië, waar onder het dictatoriale regime van Khadaffi politieke tegenstanders in de gevangenis belanden, worden gemarteld en vermoord. Ook de universiteit van Edinburgh is niet meer veilig, want daar zijn maar weinig studenten 'Lezers', dat wil zeggen echte studenten; de meeste Libiërs zijn er
'Draden' ofwel 'Schrijvers', zij stellen rapporten op over anderen. Engeland verleent hem politiek asiel; hij vestigt zich in Londen. En zijn ouders kan hij niet inlichten, omdat elke brief naar Libië wordt geopend en bij elk telefoongesprek wordt meegeluisterd.
De gebeurtenis op St James's Square zou de kern vormen van Khaleds leven, 'het middelpunt dat de oorsprong was van alles'. 'Als het zonnestelsel om de zon heeft mijn leven eromheen gedraaid', blikt hij er later op terug. In zijn jeugd was hij ervan uitgegaan dat Benghazi, de stad waar hij geboren was, ook de stad zou zijn waar hij begraven zou worden. Zijn liefde voor de stad was hevig maar onverschillig geweest, omdat zij zo vanzelfsprekend was. Nu hij van Benghazi afgesneden was, voelde hij zich ontheemd en bang.
Exil, de onmogelijkheid terug te keren naar zijn moederland, het is het thema dat de boventoon voert in leven en werk van de Brits-Libische schrijver Matar. Hij werd in 1970 geboren in New York, waar zijn vader Jaballa Matar voor de Libische delegatie van de Verenigde Naties werkte. Drie jaar later verhuisde het gezin terug naar Tripoli, maar in 1979 moest het uitwijken naar Caïro, van waaruit Jaballa oppositie tegen Khadaffi voerde. Toen Hisham Matar zestien was werd hij naar een kostschool in Engeland gestuurd, waar hij onder een valse naam was ingeschreven en zich als Egyptenaar moest voordoen. Hij verbleef nog steeds in Engeland, als architectuurstudent in Londen, toen zijn vader in 1990 door het Libische regime werd gekidnapt en in de beruchte Abu Salim-gevangenis werd gegooid.
In Matars eerste twee romans,In the Country of Men(vertaald alsNiemandsland)enAnatomy of a Disappearance (Anatomie van een verdwijning),draait het om het verlies van de vader van de hoofdpersoon. Zijn memoirThe Return (De terugkeer)uit 2016 is een pijnlijke zoektocht naar wat er met zijn vader is gebeurd na de ontvoering. Hij weet niet of zijn vader is gemarteld en doodgeslagen in een kale verhoorkamer, of dat hij is vermoord in het bloedbad in 1996, toen meer dan twaalfhonderd gevangenen in Abu Salim werden neergemaaid, of misschien heeft hij weten te ontsnappen en is hij nog in leven. Het boek is een mengeling van melancholieke jeugdherinneringen, een detectiveachtige reconstructie van het lot van zijn vader en een reflectie op ballingschap. 'Joseph Brodski had gelijk', schrijft hij, 'net als Nabokov en Conrad. Zij waren kunstenaars die nooit teruggingen. Elk van hen had, op zijn eigen manier, geprobeerd zichzelf van zijn land te genezen. Wat je hebt achtergelaten is opgelost. Keer terug en je zult de afwezigheid of de verminkging van wat je koesterde onder ogen zien.'
InVriendenis van een verdwenen vader geen sprake, het is een roman over ballingschap, en over vriendschappen die de vorm aannemen van een nieuw, emotioneel land. 'Fuck de ballingschap', is een gevleugelde uitdrukking onder de vrienden. Die vrienden van hoofdpersoon Khaled zijn zijn studievriend Mustafa, die ook zijn heil zoekt in Londen en zich tot een gewiekste makelaar ontwikkelt, en de schrijver Hosam Zowa, van wie Khaled als tiener een kort verhaal heeft gehoord op de radio, een parabel over de vernietigende kracht van de dictatuur, dat diepe indruk op hem heeft gemaakt.
De journalist in ballingschap die het verhaal voorlas op de radio, Mohammed Mustafa Ramadan, werd later doodgeschoten in Londen, na het vrijdaggebed in de Centrale Moskee bij Regent's Park. De lange arm van Libië wist ook de dissidenten - 'zwerfhonden' in de taal van de dictatuur - in het buitenland te vinden en ruimde ze op spectaculaire wijze uit de weg, met een executie midden op straat of tijdens de lunch in een druk restaurant. De talloze Arabische journalisten die hun toevlucht zochten in Londen, kwamen er niet direct tot bloei. 'Eerder verdorden ze', bedenkt Khaled, 'ze werden oud en moe. In zekere zin was Londen de plaats waar Arabische schrijvers naartoe kwamen om te sterven.'
Khaled voelt zich ook achtervolgd. Op straat loopt hij vooruit, maar kijkt hij steeds achterom of hij wordt gevolgd door Libische huurmoordenaars. Het is symbolisch voor de situatie waar hij in verkeert, ingeklemd tussen verleden en toekomst. Het verlangen gaat uit naar vroeger, naar zijn familie en de stad van zijn jeugd; de toekomst is zijn opdracht. Hij beseft in Londen dat hij vanaf nu de voogd van zijn eigen leven moet zijn. De onafhankelijkheid die voor hem als jongen het hoogste goed was, is nu een vloek geworden. Hij moet leren dat je wel degelijk zonder je familie kunt leven, en dat kan alleen in het heden. 'Het enige wat je daarvoor hoeft te doen is de dagen doorkomen, en dan bouwt de tijd minuut voor minuut, steen voor steen een muur.'
En je moet tegelijk leren weer afhankelijk te worden, van de vrienden die een nieuwe familie vormen. 'Een gezonde geest moest streven naar afhankelijkheid', realiseert hij zich, 'je moest afhankelijk zijn van anderen en ervoor zorgen dat zij van jou afhankelijk konden zijn.'
VoorVrienden (My Friendsis de Engelse titel) heeft Matar een mooie meanderende vorm gekozen. De roman begint bij het einde, wanneer Khaled op het station afscheid neemt van Hosam. Het lijkt een afscheid voor altijd. Khaled besluit te voet naar huis te gaan en van King's Cross Station loopt hij via St. Pancras, over Euston Road, langs de Centrale Moskee, waar Ramadan is geliquideerd, naar St James's Square, waar hij sinds hij door het mitrailleursalvo geraakt werd niet is teruggekeerd, tot het karige appartement in Shepherd's Bush, de plek die al decennia zijn thuis is. De wandeltocht is een ode aan Londen, aan alle straten en pleinen waar hij inmiddels zoveel geschiedenis heeft liggen. In zijn hoofd trekt die geschiedenis voorbij.
Dat Londen zijn thuis is ervaart hij in de Arabische Lente in 2011, als de opstand tegen de tirannieke regimes ook overslaat naar Libië. Hij kan nu terug, zijn ouders smeken hem het vliegtuig naar Benghazi te pakken, maar Khaled twijfelt. Zijn vrienden Mustafa en Hosam gaan wel naar Libië en ervaren daar de afstand die is ontstaan tussen hen en degenen die altijd zijn gebleven. Al eerder was duidelijk dat ze in Londen iedere dag wat minder Arabier en wat meer Anglo werden, 'als een muur die door het weer langzaam van kleur verandert'. Mustafa stuurt hem vanuit Libië berichten over hoe onmogelijk het is om de kloof te overbruggen: 'Ons land ligt te ver in het verleden, zodat onze Britse ervaring hier nutteloos is. We zijn schimmen. Hier en daar. Schimmen.'
Hij voegt daaraan toe: 'Tenzij we teruggaan. Echt teruggaan, bedoel ik.' Dat is precies wat Mustafa en Hosam doen, ze sluiten zich aan bij Libische verzetsgroepen, worden gestaalde krijgers en zijn erbij als Khadaffi gevonden wordt. Ze stichten allebei een gezin in Libië, terwijl het ze in Londen niet lukte een bestendige relatie te hebben, voorlopig als hun bestaan daar in hun ogen was.
Is het echt een thuiskomst? Of moet het eerder begrepen worden als een vorm van zelfbedrog? In de prachtige reflectie op ballingschap dieVriendenis, lijkt Matar een mild pleidooi te houden voor het leven in exil, hoe moeilijk dat ook is. Khaled gaat niet terug, omdat hij weet dat de plaats waarnaar hij terug wil is veranderd en hij zelf is veranderd. Zijn leven als leraar is misschien bescheiden, maar het is een leven. 'Mijn vrienden bleven altijd op zoek naar een ander leven', denkt hij, 'mij is het gelukt om het grootste deel van de tijd geen ander leven te willen en dat is toch een prestatie.'
Fuck de ballingschap, die uitvergroting van het leven waar de moderne mens hoe dan ook onder lijdt, ingeklemd tussen verleden en toekomst, tussen nostalgie en verlangen. Khaled heeft geleerd in het heden te leven, en dat is inderdaad een prestatie.
Ellie Smith/The New York Times / ANP | Het thema dat de boventoon voert in het werk van de Brits-Libische schrijver Hisham Matar is leven in exil