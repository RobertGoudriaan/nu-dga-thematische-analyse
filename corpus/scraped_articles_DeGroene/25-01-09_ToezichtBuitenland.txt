Toezicht Buitenland

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
9 januari 2025
Wat klopt er niet? We zijn aan een strand van Melbourne, er is een parkeerplaats en een openbare kleedruimte met douches en toiletten. Het is er heerlijk zwemmen, en de kleedruimte ziet er ook van binnen behoorlijk netjes en schoon uit. Als ik omhoog kijk bij het parkeren van de auto, weet ik opeens wat ik mis: er hangen hier geen rijen beveiligingscamera's op elke plek waar je komt. Er staan ook geen mannen in zwarte uniformen op de parkeerplaats en bij de ingang van de kleedruimte die erop toezien dat alles ordelijk verloopt. En toch gaat alles gewoon goed. Komend uit China verbaast me dat. Daar krijg ik steeds weer te horen dat al het cameratoezicht en al die bewakers nodig zijn om te voorkomen dat er chaos ontstaat. Zonder dat toezicht zouden mensen zich al snel gaan misdragen.
Waarom is dat toezicht op het strand van Melbourne kennelijk niet nodig? Is het omdat er veel minder mensen zijn? Dat speelt vast mee. Maar aan de andere kant: Japan bijvoorbeeld is twee keer zo dichtbevolkt, en toch verloopt alles daar nog veel ordelijker dan in Australië. Ook daar zie je veel minder bewakers en camera's dan in China.
In China hangt naar schatting ruim de helft van alle camera's ter wereld, er zou zelfs één camera in de openbare ruimte hangen op elke twee Chinese burgers. Dat worden er alleen maar meer, en ze worden steeds beter. De camera's kunnen niet alleen gezichten razendsnel herkennen, maar ook stemmen. En ze kunnen mensen identificeren aan de manier waarop ze lopen. Zo krijgen criminelen geen enkele kans meer om toe te slaan, is het idee.
Wat zou er gebeuren als al die camera's het opeens niet meer zouden doen? Of als alle bewakers er van vandaag op morgen de brui aan zouden geven? Zou er dan een enorme chaos ontstaan? Of zou het leven gewoon rustig doorgaan, zoals aan het strand van Melbourne?
Grote chaos lijkt zeker niet onmogelijk, want met al het externe toezicht is er in China ook iets verdwenen: het kunnen varen op je eigen interne moreel kompas om te bepalen welk gedrag acceptabel is in de openbare ruimte. Op het moment dat er niets meer wordt opgedrongen en opgelegd, kan het gedrag meteen behoorlijk asociaal worden. Niet omdat mensen geen moreel kompas hebben, maar ze hoeven niet langer zelf in te schatten wat wel kan en wat niet, het wordt ze verteld en opgelegd. Daarmee vlakt hun verantwoordelijkheidsgevoel af. Als dan opeens niemand je de wet meer voorschrijft, heb je veel sneller de neiging om datgene te doen wat het meeste in je eigen belang is.
Veel van de sociale structuren die de Chinese maatschappij traditioneel bij elkaar hielden, zijn bovendien sinds de communistische machtsovername moedwillig uit de maatschappij verbannen: de enige sociale structuur die mocht overblijven, was die van de communistische partij zelf. Het heeft gemaakt dat veel mensen zich niet meer verantwoordelijk voelen voor de maatschappij als geheel, maar alleen nog voor hun familie en vrienden. De overheid is verantwoordelijk voor het algemeen belang.
De Chinese overheid probeert de bevolking er wel van te doordringen dat die 'moreel juist' moet handelen, maar heeft daar in de praktijk toch weinig vertrouwen in. Er komen alleen maar steeds meer geboden, controles en beperkingen bij.
Maar er is ook een andere kant. Chinese staatsmedia wijzen er voortdurend op dat het in veel andere landen, en dan vooral in de Verenigde Staten, een enorme chaos is, juist omdat er daar geen sterke overheid is. Daar zijn inderdaad genoeg bewijzen voor aan te dragen. Daarmee vergeleken is de openbare orde in China veel beter gewaarborgd: je kunt er in alle grote steden 's avonds laat zonder gevaar over straat, een groot voordeel dat door de bevolking sterk wordt gewaardeerd.
Het lukt China zo bijna om alle misdaad uit te roeien. Bijna. Want dan opeens rijdt er in november vorig jaar toch uit het niets een man met zijn auto in op een sportpark in de Zuid-Chinese stad Zhuhai, met 35 doden tot gevolg. In diezelfde maand steekt een man met een mes acht mensen dood op een school. Dat doen ze overigens niet uit gebrek aan moreel kompas, maar vooral uit persoonlijke frustratie. Daarvan zit er in China ook veel onder de oppervlakte verborgen.
De overheid kan er alleen niet op rekenen dat alles goed blijft lopen als de controle zou verminderen of zou wegvallen, en de angst voor chaos neemt bij de overheid alleen nog maar verder toe. Zo raakt de Chinese bevolking gevangen in een praktijk van steeds meer en steeds vernuftiger toezicht.
In China hangt naar schatting ruim de helft van alle camera's ter wereld