Geven en nemen Kroniek van kunst&cultuur

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
5 oktober 2023
THEATER Vast
Het enorme gevangeniscomplex waar de hoofdpersoon vanVastals bewaker werkt, heeft in het toneelbeeld een zekere abstractie. Een hoog frame van robuust metaal, opgedeeld in open kaders, roept de deuren en gangen op van de gevangenis. Het frame kan ronddraaien om de as, aan weerszijden gestut op wielen die over een kring van rails rijden.
De cipier, die aangesproken wordt met 'Guv', staat in die kring. Bij aanvang van zijn dienst roept hij in woorden de duizelingwekkende kakofonie van geluiden op die hem bij binnenkomst overvallen, waarbij het gebouwframe om hem heen cirkelt. De rails-kring op de speelvloer krijgt extra betekenis als hij na zijn routineuze entree - pasje opvragen, sleutels, wapenstok en handboeien ophalen, een reeks deuren en hekken door - aankomt op zijn werkplek. 'Ik sta in The Centre', zegt acteur Yannick Noomen. 'Het middelpunt van het middelpunt.'
Intrigerend is dat de belichting van deze solo onderdeel is van de decorconstructie. Een balk met twee stalen armen bevat aan de uiteinden daarvan de lampen. Die bevinden zich op ooghoogte van de speler. Bij de fragmenten waarin hij aan een (onzichtbare) ondervrager vertelt wat hij in de gevangenis heeft meegemaakt, schijnen die lampen in zijn gezicht. Ook deze lichtbalk draait rond. De bewegingen van de constructie, een ontwerp van scenograaf Julian Maiwald, gaan automatisch, zoals de deuren van de cellen op een tijdslot open en dicht gaan, en Noomen past zijn positie op de speelvloer er steeds op aan. Een prachtige verbeelding van de machinerie die een gevangeniscomplex is. De loeiende bevelen van de bewakers, hun instrumentele walkietalkiedialogen en de intercom-instructies voor de gevangenen worden door de acteur in het Engels weergegeven, met een volks accent.
Het lijkt een effect om het filmische van de vertelling te verhogen. Maar het is ook documentair: schrijver en theatermaker Nic Bruckman werkte ter voorbereiding van deze productie van Bellevue Lunchtheater en Nineties elf maanden als bewaker in een Londense gevangenis. De voorstelling, die Bruckman samen uitwerkte met regisseur Anne Maike Mertens, gaat over het verlangen naar menselijk contact binnen een institutie die gericht is op repressie. Vanuit dit verlangen van de hoofdpersoon begrijp je het ontstaan van een clandestiene liefdesaffaire tussen de bewaker en de gevangene. De filmische soundscape van componisten Genevieve Murphy/Nicholas Thayer en het ritmisch opstuwende, bij vlagen verblindend helle licht van ontwerper Wout Panis onderstrepen de spanning van de gebeurtenissen.
Bij de binnenkomst van Guv zijn de gevangenen een anoniem, vervaarlijk volk. 'We zijn hier voor - of tegen - de ratten', zeggen de ongediertebestrijders die hij bij de ingang hoort praten. Als een van de gevangenisratten voor Guv een individu wordt door wie hij zich gezien voelt, begint er een verhouding die binnen dit instituut óók over macht gaat. Het geven en nemen in elke relatie is hier tevens een uitwisseling van diensten. De afloop is ijzingwekkend. 'En ik, ik sta hier maar te praten', besluit Noomen deze meeslepend gespeelde, indrukwekkend verbeelde toneelmonoloog.
Marijn van der Jagt
Tot 22 oktober als lunchvoorstelling in Bellevue, Amsterdam,https://theaterbellevue.nl
Sanne Peper | Yannick Noomen in Vast