Aung San Suu Kyi kan 190 jaar cel krijgen

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
5 mei 2022
Naypyidaw- De Myanmarese politieke leidster Aung San Suu Kyi kreeg eind april vijf jaar celstraf opgelegd op beschuldiging van corruptie. Met de eerdere veroordelingen plus nog lopende aanklachten kan de totale straf van de 76-jarige politica uiteindelijk zelfs 190 jaar bedragen. 'De dagen van Aung San Suu Kyi als een vrije vrouw zijn in feite voorbij. Het vernietigen van de volksdemocratie in Myanmar betekent ook het wegwerken van Aung San Suu Kyi', zegt Phil Robertson, plaatsvervangend Azië-directeur van Human Rights Watch.
Voor velen van de oudere generatie in Myanmar is Suu Kyi de even onmisbare als onfeilbare redster van het land. Amay Suu, moeder Suu noemen ze haar. In die kringen creëert de junta met haar opsluiting een levende martelaar, net als in de periode tussen 1989 en 2010 toen ze grotendeels onder huisarrest stond.
Maar Thet Swe Win kijkt amper op van zijn smartphone als hij de beslissing van de rechter verneemt. Voor hem en andere mensenrechtenactivisten tussen de twintig en de veertig jaar is ze een van de ruim tienduizend politieke gevangenen die sinds de staatsgreep gevangen zitten. Het hoogste aantal uit de geschiedenis ooit. Met een'No comment'tikt hij dan ook verder aan het zoveelste berichtje over een vriend die werd opgepakt.
Voor de staatsgreep keken velen van zijn generatie al met scepsis naar Suu Kyi en haar Nationale Liga voor Democratie. Hun beleid bood bitter weinig ruimte voor kritiek en discussie en ander democratisch gedachtegoed. Dat velen bij de verkiezingen van 2020 toch op de nld stemden, was vooral een proteststem tegen het leger.
Na de coup eisten de demonstranten de vrijlating van de gearresteerde politici en activisten en ook Suu Kyi's portret was prominent te zien. Maar hoe gewelddadiger het optreden van de veiligheidstroepen werd, hoe luider de roep klonk om een einde van de dictatuur. Inmiddels heeft het verzet tegen de junta zich uitgebreid tot een gewapende strijd met tientallen en mogelijk honderden burgermilities. Terwijl Suu Kyi tijdens haar eerdere huisarrest altijd voorstander was van geweldloosheid, voeren haar partijgenoten die ontkwamen aan arrestatie nu een gewapende strijd. Suu Kyi leeft nagenoeg incommunicado en het is de grote vraag wat zij ervan vindt dat niet alleen een eigenzinnige jongere generatie, maar ook haar eigen partij de wapens heeft opgenomen.