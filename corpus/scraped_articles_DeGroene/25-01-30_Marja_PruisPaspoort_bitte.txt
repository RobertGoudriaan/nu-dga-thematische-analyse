Marja Pruis Paspoort bitte

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
30 januari 2025
We gaan natuurlijk allemaal schuldbewust door het leven, maar de Duitsers hebben er kunst van gemaakt. Ik was in Düsseldorf in het Kunstpalast om werk van Gerhard Richter te zien - ik ben zo iemand die naar Düsseldorf gaat om het werk van Gerhard Richter te zien.
Toen ik daarmee klaar was, werd ik als vanzelfsprekend naar de volgende afdeling in het museum geleid. Daar werden de jaren veertig van de vorige eeuw gememoreerd, toen vele werken uit de vaste collectie als 'entartet' werden bestempeld en afgevoerd. Het werk van Richter is nog net dat lot bespaard, veilig als het nog lag te sudderen in het hoofd van een achtjarige, zich koesterend in de armen van zijn tante Marianne.
Minutenlang trof ik mezelf aan voor een foto van een militaire optocht die had plaatsgevonden in 1940 hier voor datzelfde museum. Ik noem het maar even een militaire optocht, of was het een feestelijke parade, werd er iemand eer bewezen, moest iets onnoemelijks luister worden bijgezet; het waren mannen met helmen, op paarden, opgesteld in een strakke choreografie.
Misschien omdat ik op datzelfde plein net bijna een uur lang in een rij had gestaan, voor de beloofde 'verborgen schatten' van Richter, kon ik mezelf niet goed losmaken van die foto. Een paar jaar later zou de halve stad gebombardeerd worden, maar dit plein, met dit enorme kunstpaleis, stond er nog.
Ik keek naar de gezichten, jongens of mannen, ze konden achttien zijn maar ook vijfenveertig. Vastberaden rust straalden ze uit.
Dat ze er zin in hadden zou teveel gezegd zijn, maar van twijfel was ook geen sprake. Ze verkeerden in de kalme afwachting van nadere orders.
In zijn boekOver tirannielegt de Amerikaanse historicus Timothy Snyder uit hoe je het begin van een totalitair regime kunt herkennen. En ook hoe je je daar als burger vervolgens tegen kunt verzetten. Zijn eerste stelregel is dat je niet bij voorbaat moet gehoorzamen aan nieuwe decreten. Het addertje schuilt onder dat 'niet bij voorbaat'. Wanneer weet je dat je op tijd bent?
Ik was die dag ervoor de onlangs door Nederland ingevoerde grenscontrole met Duitsland gepasseerd. Hoe had mijn burgerlijke ongehoorzaamheid eruit moeten zien? Ik had geen paspoort bij me, niet uit verzet maar omdat ik het was vergeten. Ik kon me die nonchalance veroorloven, want onbewust wist ik dat ik de laatste persoon was in wie de grenscontrole geïnteresseerd zou zijn.
Ik weet niet hoe ongehoorzaam ik ben.
Ik ben bang dat dat wel tegenvalt.
Niet zozeer uit angst, maar meer uit taaie conformiteitsdrang. Geef mij die lijntjes maar, dan kleur ik ze wel zo opvallend mogelijk in.
Fascisme is natuurlijk weer wat anders. Al heeft het nu geen helm meer op, maar een pet, en is het voorzien van een bierbuik. Laat het zich triomfantelijk lachend fotograferen als het daags na een machtswisseling voortijdig op vrije voeten staat. Pas op voor paramilitairen, luidt Snyders zesde stelregel. Oftewel: mannen met geweren die altijd al tegen het systeem waren en optochten gaan houden met portretten van hun leider.
Het was een vrieskoude dag, daar in Düsseldorf. Feestelijk, want ik kon eindelijk mijn bontmuts* opzetten. Langs de Rijn stond een imposante zuil met daarbovenop alweer een soldaat op een steigerend paard, speer in de aanslag. Zou trots een rechtse emotie zijn? Het vervelende van trots is dat krenking dan nabij is. En we weten allemaal wat daarvan komt.
In haar graphic novelHeimatbeschrijft Nora Krug hoe ze op school leerde dat de Duitse taal ooit de taal der poëzie was, maar dat de woorden voor held, overwinning, veldslag en trots nu uit hun vocabulaire werden geschrapt. Als ze als tiener op vakantie ging, deed ze alle moeite haar Duitse accent te verbergen. 'Zeg maar gewoon dat je uit Nederland komt', adviseerde haar tante haar.
Toen ik als tiener door Europa toerde wist ik ook dat ik moest voorkomen voor Duitse te worden versleten. Ik begon altijd maar in het Engels. Maar met welk accent kun je nu nog voor de dag komen?
*geen echt bont hoor