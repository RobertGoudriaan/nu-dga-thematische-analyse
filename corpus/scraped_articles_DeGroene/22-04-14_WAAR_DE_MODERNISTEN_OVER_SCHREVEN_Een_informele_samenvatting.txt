WAAR DE MODERNISTEN OVER SCHREVEN: Een informele samenvatting

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
14 april 2022
Hart Crane schreef over een brug en meeuwen in het ochtendgloren, En een metrotunnel waar treinen zich een weg baanden door het rachitische duister, En de zwerverskampen langs de spoorlijnen in Indiana En de uitbottende bloem van een matrozengeslacht En de zoete verschrikking van verticaal verlangen op de paardenbreedten.
En Thomas Stearns Eliot, arme Tom, zoals zijn vrienden zeiden, Met zijn briljantie en zijn nette, preutse Zuidelijke jeugd Kanaliseerde Baudelaire en schreef een gedicht Over seksuele honger en verlammend zelfbewustzijn Dat hem heel beroemd maakte en de Europese poëzie voor verscheidene generaties weer op scherp stelde En toen, nadat zijn mentor Bertrand Russell met zijn - Eliots - gestoorde vrouw had geslapen, Schreef hij een vers - 'Mr. Appollinax' - over een filosofische sater En daarna een gedicht over een gebroken wereld en de verschrikkelijke Kracht van de lente, verstarring na een brute oorlog, en de lichamen van Meisjes uit de arbeidersklasse die in de Theems ronddreven En de verveling en hysterie in de boudoirs van de welgestelden, En de herinnering aan een kerk op een rivieroever - een oud idee van 'onverklaarbare schittering' - En zijn verlangen aan zijn sensuele leven te gronde te gaan En later de herinnering aan het gelach van kinderen in een tuin Op een pad dat naar iets onbestemds en blijkbaar onherstelbaars leek te voeren En later weer de bommen die als tongen van vuur op Londen vielen.
Ezra Pound schreef, naar ik mij herinner, over een aantal onderwerpen, Waaronder middeleeuws Italiaans bankieren en de Parijse Metro.
Ook Chinese geschiedenis En gevangenschap in een kooi, En het gepeupel dat zijn held Mussolini aan een lantaarnpaal in Milaan opknoopte, En dat hij, jong nog, Venetië voor 't eerst proefde Toen hij op de trappen van de Douane zat, En hij schreef over een herinnerde vrouw - 'zo koel als de bleke, vochtige bladeren van het lelietje-van-dalen' - Die naast hem in de dageraad lag.
En Hilda Doolittle zag de Egyptische god Amon In de groene dreven van Pennsylvanië waar hij straalde Als de engelen die zij moest oproepen om de manier waarop het geweld Van de verwoesting van de plat gebombardeerde stad haar had geschokt te overleven.
Zoals begeerte en de ritmen van Sappho haar als meisje ook hadden geschokt.
Robinson Jeffers schreef over de landtongen van Big Sur En de snavel van de havik, en de getijdengolven van de zee, en de pelikanen kruisend Als geladen bommenwerpers langs de kust bij Kaap Pinos.
En Marianne Moore schreef het grootste gedicht Over een berg in de twintigste eeuw en noemde het 'Een octopus'. Daarna of terzelfder tijd schreef zij een gedicht over het huwelijk, Het vermijden daarvan. En de geschubde pangolin en de hol geschelpte nautilus En de nauwgezette arbeid van een hoogtewerker In een kustplaats waarbij een bepaalde ambachtelijke precisie Een kwestie van leven en dood was.
En Bill Williams, Zoals zijn vrienden de dokter noemden, behalve Ezra Pound die hem Ole Doc Williams noemde, zelfs toen zij jong waren, Schreef over een dertienjarig meisje dat hij op de stoeprand
Van een straathoek opmerkte, wachtend op het verspringen van het licht
Terwijl zij zelfbewust omlaagkeek naar haar jonge borsten, Een heel andere insteek van het onderwerp dan die van Eliot, En een meisje dat op een zomerse namiddag bij een raam in een buurt Van stenen woningen het haar van haar broertje knipte.
En hij schreef over Brueghel, en wilde uien, en de manier waarop steden brandden
Als kerstgroen in de open haard terwijl de wereldoorlog voortwoedde. En hoe de komst van de lente op een kale winterakker In New Jersey leek op het geweld van barensweeën En hoe hij walgde van zichzelf omdat hij seksueel werd aangetrokken Door het halfgare meisje dat hun huis hielp schoonmaken.
En Wallace Stevens schreef over de rivier de Connecticut En een vroege sneeuwval in winters Hartford En de wijze waarop seksuele magie in zijn leven vervloog En wat zijn Pennsylvanië-Duitse moeder zou denken van zijn knappe En uitgesproken atheïstische gedichten - 'Ach, Mutter,' schreef hij, 'dit oude zwarte kleed, Ik heb er Franse bloemen op geborduurd - En de aard van de verbeelding, en iets Over het feit dat je merels vanuit verscheidene Gezichtspunten kunt beschouwen.
En Lola Ridge schreef over het New Yorkse getto Ongeveer zoals Langston Hughes over de straten in Harlem schreef Omdat hij zijn stijl misschien aanvankelijk aan haar ontleende En aan Carl Sandburg en hij die, luisterend naar de blues, Zich eigen maakte toen hij de huurgeld-feesten beschreef En de zelfmoorden en de zwendelaars, de minnaars, de loterijfraudeurs, En het 'boogie-woogie gehamer van een opgeschorte droom'.
En Mina Loy schreef omtrent seks dat het op varkensgewroet leek, Ook, verleidelijker, de klinkerklanken voortgebracht door een bespiegeling van de maan.
En Gertrude Stein. Omtrent was een schrijfsel. Klaarblijkelijk. Het was buitensporig omtrent.
Uit:Summer Snow, New York, 2020 Vertaling: H.C. ten Berge
Robert Hass begon dit gedicht nadat hij een jonge dichter tijdens een lezing had horen zeggen dat de modernisten geen onderwerp of thema hadden en alleen geïnteresseerd waren in technische vernieuwing. 'Ik dacht onmiddellijk aan de vloed van onderwerpen waar zij belang in stelden.' Of dat met Gertrude Stein ook het geval was wist hij niet zeker. 'I think she was interested in domesticity but it could be argued that she was making fun of having subjects...' [Uit een brief aan de vertaler.]