De niet-assimileerbaren

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
12 september 2024
Met één keer lezen kom je er niet in. De met niet te stelpen schrijflust geschreven debuutromanOroppavan Safae el Khannoussi is een doolhof.
Een pestkop is-ie,de alwetende verteller in de debuutroman van Safae el Khannoussi,Oroppa. De proloog even daar gelaten had een roman niet bedaarder kunnen beginnen, als openden we een negentiende-eeuwse roman in de beste Hollandse traditie. 'Op de dag waarop ons verhaal begint, een ijzige herfstdag in oktober, de schemering was vroeg neergedaald over de droefgeestige straten van de Rivierenbuurt, je zou zelfs kunnen zeggen dat het er de hele dag had geschemerd - op die dag naderde een ongewoon sjofele figuur het benedenhuis aan de Churchilllaan 270, het adres waar twee uur daarvoor een afspraak had moeten plaatsvinden.'
Gezelliger kan het bijna niet, steek de lampen maar aan, vouw je benen onder je en leun ontspannen achterover met dit lekker dikke boek op schoot. Hier zijn we, oktober namiddag Amsterdam-Zuid. Klop klop, wie is daar?
Twee bladzijden verder, geen idee. Honderd bladzijden verder en je bent gek. Of slaperig. Heb ik wat gemist? Wiens of wier verhaal wordt verteld? Wie zijn 'ons'? Waar zijn we? De sjofele figuur uit de openingszin blijkt een meisje, Hind el Arian, steevast 'high als een vlieger', die wordt ingehuurd als huisoppasser door snackbarhouder Hbib Lebyad. Lijkt het er even op dat we via hen beiden de geschiedenis krijgen te horen van een verdwenen kunstenares, Salomé Abergel, dat is toch te simpel gezegd.
Allereerst is daar de verteller die dagboeken voor zich heeft liggen, aangeduid met 'de Angstcahiers', en op grond daarvan meer weet dan wie dan ook, maar dat wel - voorlopig? - voor zich houdt. Daarnaast gaan we via ieder nieuw personage naar een ander nieuw personage, met naam, toenaam, geschiedenis, dromen, zonder dat duidelijk is wie ertoe doet en wie minder.Liefde en hallucinatiesheet een van de hoofdstukken, wat ook een mooie algehele noemer voor de roman zou kunnen zijn. Misschien is dat het ook wel waar de schrijfster op uit is: een hallucinerende leeservaring.
Om te zeggen dat hier een duizelingwekkend verhaal wordt verteld, vind ik alleen zelf net te makkelijk. Tegelijkertijd krijg ik het gevoel m'n klompen uit te moeten trekken, want die zitten niet zo lekker, op de bank met dit boek. De stijl waarin de roman is geschreven is een verhaal op zich, misschien wel hét verhaal.Oroppais een titel die de blik van buiten op ons Europa impliceert, en roept reminiscenties op aan die andere romantitel die zo magisch verwees naar een beloofd gebied,Paravion(2003), van de betreurde Hafid Bouazza. En net als Bouazza put El Khannoussi uit een register dat plechtig Nederlands een nieuw aanzien geeft. Metswaggeren kennelijk niet te stelpen schrijflust zet ze al die woorden achter elkaar in kronkelende zinnen, gestut door komma's en haakjes, veel tussen haakjes, rept ze van 'de morose monotonie' van de Rivierenbuurt, heeft iemand 'de bebloede klauwen van een roofdier', kijkt een ander 'alsof hij zijn leven lang was gegijzeld', is een café 'een spreekpunt voor verschoppelingen'.
En we zien en horen dus de gezichten en stemmen van relatieve nieuwkomers, afkomstig uit Algerije, Tunesië en Marokko. Mensen die je op de pont naar Amsterdam-Noord ziet staan, die schoonmaker zijn bij Shell, een wasserette hebben in Utrecht of een snackbar in Amsterdam-West. Ze zijn gevlucht, gestrand, op zoek, en ze hebben allemaal zo hun verhaal. In een keten van hoofdstukken, met titels als van een prentenboek, dist de schrijfster die zonder aanziens des persoons op. Onvermoeibaar, met een vermoeiend effect, omdat je aan de buitenkant van die levens blijft. Het is iets wederzijds wellicht. 'Europa', zo denkt een van de personages, 'voelde alsof je je begaf op de rug van een monsterlijk maar stokoud dier dat, getroffen door een zeldzame aandoening, zijn bewoners op ieder moment een weerzinwekkende catastrofe kon bezorgen door met zijn lijf te schudden.' Een ander associeert het noorden van Europa met 'het purgatorium - ergens tussen hemel en aarde in, tussen paradijs en hel.' Hij ziet dit deel van Europa als een 'morbide rustoord', dat wordt bewoond door bejaarden en wordt geregeerd door goddelozen. Nationale producten? Drugs, hoeren, flikkers. 'Hij kan zich verzoenen met deze plek omdat zijn verblijf van temporele aard is.'
Met één keer lezen kom je er niet in, inOroppa. Raak je de draad kwijt in het ondergrondse doolhof dat zowel in Amsterdam als in Parijs wordt bevolkt door drinkers en dromers, excentriekelingen en getraumatiseerden, daklozen en semi-daklozen, vrouwen die er prat op gaan tot de klasse der 'niet-assimileerbaren' te behoren.
Halverwege de roman komt het accent te liggen op ene Yousef Slaoui, geplaagd door nachtmerries over de tijd dat hij in de gevangenis werkte en politieke gevangenen martelde in het Marokko van koning Hassan II. Hier komt ook de figuur van de verdwenen kunstenares Salomé, die zelf liever Salma genoemd wil worden, meer in reliëf. Als hij haar onverhoeds ziet bij de pont van Amsterdam-Noord, wordt hij in één klap dertig jaar terug in de tijd geparachuteerd, en de lezer met hem.
Over de schrijfster meldt haar uitgever dat ze werkt aan een proefschrift over de gevangenissen in de Maghreb. In haar verantwoording refereert El Khannoussi ook aan de memoires en getuigenissen van politieke gevangenen die bepalend waren voor het verhaal van haar personage Salomé Abergel. Vooral vrouwen, schrijft ze, leverden een belangrijke bijdrage aan de herdenking en het herstel van de decennialange repressie tijdens 'de jaren van lood'. Die bijdrage levert de schrijfster nu zelf ook, door met haar debuut dit duistere hoofdstuk uit de postkoloniale geschiedenis van Marokko op een bijna tersluikse, literaire, manier te verbeelden.
Dat politieke element is een belangrijke bijvangst van een roman die in de eerste plaats opvalt door z'n toonzetting. Die is bijzonder, overdadig op het ongebreidelde af, maar werkt ook afstandelijkheid in de hand. Ik kan de coördinaten van de personages op zeker moment plaatsen, maar krijg niet echt zicht op wie ze zijn, waardoor ik ook niet met ze meevoel. Na lezing bewonder ik de grote greep van de schrijfster, maar blijf ik een beetje narrig achter, als de nieuwsgierige bezoeker van de bar van het Parijse hotel Le Souterrain, gerund door de zoon van Salomé. Deze gast wordt beschreven als iemand die denkt iets op te kunnen vangen van dat wat hij niet kán begrijpen, en voelt dat een deel van de stad voor hem ontoegankelijk blijft.
Merlijn Doomernik
Een oktobermiddag, Amsterdam-Zuid. Wie is daar?
Is Safae el Khannoussi uit op een hallucinerende leeservaring?  SAFAE EL KHANNOUSSI Oroppa Pluim, 396 blz.