Rechtsstaat Chinese stijl Buitenland

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
5 december 2024
Dit verhaal begint in het voorjaar van 2019 in Hongkong. Die stad is op dat moment nog veel vrijer dan de rest van China: vrijwel iedereen wil graag met me spreken, ook om te foeteren op de regering in Beijing. Er hangt al wel een zekere spanning in de lucht, maar de grote anti-Chinese demonstraties zullen pas later dat jaar echt losbarsten.
Ik heb een afspraak met Benny Tai, een academicus die met hart en ziel probeert om van Hongkong een volwaardige democratie te maken. We ontmoeten elkaar in een hip café in de buurt van zijn huis.
Zodra hij binnenkomt, maakt het café problemen. Een interview? Bij hen in het café? Met een grote microfoon? Nee, dat hebben ze toch liever niet. Het personeel heeft Benny Tai herkend van televisie. Het management is bang dat er problemen komen als het interview in hun café plaatsvindt. Het verbaast me: zo ken ik Hongkong helemaal niet.
Het blijkt het eerste teken dat de angst heel geleidelijk in de bevolking aan het kruipen is. Die angst zal later als een grijze deken over heel Hongkong komen te liggen. Uit armoede gaan we maar naar zijn auto in de parkeergarage, onder het gebouw. Daar praat hij vrijuit.
November 2024. Benny Tai heeft na een lang schijnproces tien jaar gevangenisstraf gekregen. Die kreeg hij voor de hoofdrol die hij speelde in het organiseren van prodemocratische verkiezingen in juli 2020.
Hij had, slimme academicus die hij is, bedacht hoe je kon zorgen dat er zo veel mogelijk prodemocratische kandidaten in Hongkongs achttien districtsraden verkozen zouden worden. Belangrijk, want als dat er genoeg waren, dan konden die de begroting afkeuren en uiteindelijk zelfs de hoogste leider van Hongkong tot aftreden dwingen.
Daarvoor moesten er niet al te veel kandidaten aan die districtsverkiezingen deelnemen, maar alleen een paar kansrijke die veel stemmen zouden trekken. Om te bepalen wie dat het beste konden zijn, organiseerde hij de prodemocratische voorverkiezingen.
Die voorverkiezingen waren, zo zeggen de autoriteiten nu, een poging tot subversie van de staat. En omdat Benny Tai een van de meesterbreinen achter het plan was, kreeg hij de zwaarste straf.
Het nieuws snijdt me door de ziel. Natuurlijk, dat komt doordat ik hem persoonlijk ken, en doordat hij me vertelde hoe hij dacht ooit wel opgepakt te worden, en hoe zwaar een celstraf hem dan leek. Maar het komt vooral doordat Hongkong in zoveel opzichten erg op Nederland lijkt.
Hongkong ligt op twaalf uur vliegen bij ons vandaan, maar in mentaliteit en geschiedenis hebben de mensen daar vaak veel meer met ons gemeen dan met hun genetische broeders en zusters in de Volksrepubliek China.
Ze hebben weliswaar veel meer oude Chinese culturele tradities bewaard dan hun noorderburen, maar zeker de bestuurlijke en academische klasse is er doordesemd van de Britse traditie van bevragen, debatteren en beargumenteren. Veel academici zijn in het Verenigd Koninkrijk opgeleid; Benny Tai studeerde rechten aan de London School of Economics. Hij is duidelijk niet opgevoed in de Volksrepubliek-traditie van luisteren en braaf doen wat je baas je opdraagt.
Die vrijheid van denken is de inwoners van Hongkong vrijwel van de ene dag op de andere afgenomen. Dat gebeurde niet door een legeringrijpen, maar het gebeurde door het invoeren van een nieuwe wet in 2020: de Nationale Veiligheidswet. Het is een wet zoals je die veel ziet in de Volksrepubliek China: vaag in zijn definities, veelomvattend in zijn reikwijdte en streng in zijn straffen.
Maar het is wel een wet. En dat is meteen ook de ellende. Daarmee kan China internationaal volhouden dat er niets illegaals is aan de veroordeling van Benny Tai. Die is immers gebaseerd op een wet, en andere landen brengen hun nationale wetten toch ook ten uitvoer? Zijn veroordeling, zo zeggen ze in China en Hongkong, is dus volkomen legaal.
Maar een rechtsstaat is niet bedoeld om burgers de wil van de staat op te leggen met oude of speciaal voor de gelegenheid geschreven nieuwe wetten in de hand. Die is bedoeld om burgers, en vooral ook minderheidsgroepen, juist te beschermen tegen de willekeur van de staat en tegen het op politieke gronden inperken van fundamentele burgerrechten. Dat Hongkong zo snel is veranderd van een vrije in een onvrije stad, had ik nooit kunnen voorspellen.
De vrijheid van denken is de inwoners van Hongkong vrijwel van de ene dag op de andere afgenomen