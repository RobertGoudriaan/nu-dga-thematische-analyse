Niet zomaar een land Wat verklaart de obsessie met Israël?

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
16 november 2023
Oekraïne lijkt vergeten, voor de etnische zuiveringen elders ter wereld sluiten we ons af. Alle ogen zijn momenteel gericht op Israël en Gaza. Waarom raakt wat daar gebeurt ons zoveel dieper?
De Gaza-oorlog die na 7 oktober uitbrak,roept ook buiten het Midden-Oosten heftige emoties op. Tal van regeringsleiders bezochten Israël inmiddels, universiteiten raken ontwricht door debatten en protesten, straten vullen zich met demonstranten. Terwijl in Urk de Israëlische vlaggen uithangen, duiken in Amsterdam steeds meer Palestijnse vlaggen op. Hoe komt het dat dit conflict in Europa zoveel oproept?
Sommige antwoorden op die vraag liggen betrekkelijk aan de oppervlakte, andere een stuk dieper. Om te begrijpen waarom dit conflict, dat zich vele duizenden kilometers verder afspeelt in een gebied waar velen nooit zijn geweest, toch zovelen raakt, moet naar al die aspecten gekeken worden. Ik geef hier vier antwoorden die laten zien hoe het land en zijn inwoners zo'n centrale plaats in het cultureel archief van veel wereldburgers heeft gekregen.
Het Heilige Land
Voor het eerste antwoord moet naar de dieptelagen van de Europese cultuur gekeken worden. Het Arabisch-Israëlisch conflict speelt zich af in een stukje land tussen de Middellandse Zee en de rivier de Jordaan dat sinds de late Oudheid als het Heilige Land wordt gezien. Dit is de locatie van veel bijbelverhalen, die een grote rol speelden in de vorming van een christelijke cultuur in het Romeinse Rijk en zijn opvolgers.
Het was de moeder van keizer Constantijn, Helena, die een belangrijke rol speelde bij de transformatie van deze uithoek van het Romeinse Rijk in 'het Heilige Land'. Zij ging op zoek naar de locaties waar centrale verhalen uit de bijbel zich zouden hebben afgespeeld; als zij die gevonden dacht te hebben, werd daar een heilige plaats gecreëerd. Zo werd het land niet alleen de plek waar zich ooit belangrijke verhalen hadden afgespeeld, maar ook de locatie waar die verhalen tastbaar werden. Geleidelijk ontstond er een 'heilige geografie', met tal van plekken die door pelgrims bezocht konden worden. Het idee was dat God op dat soort plekken sterker aanwezig was.
Dat idee werd versterkt doordat het Heilige Land in de hele christelijke wereld werd gezien als 'de navel van de wereld'. Dit in navolging van de bijbelse profeet Ezechiël (28:12). Hier hadden zich de beslissende verhalen afgespeeld, zo was het idee: de verhalen over de aartsvaders Abraham, Isaak en Jacob, de koningen David en Salomo, maar vooral die over Jezus. Al die verhalen werden niet louter als venster op het verleden gelezen, maar als richtinggevend voor het heden.
In verhalentradities die het vroege christendom en het rabbijnse jodendom met elkaar deelden, is het idee vervat dat het Heilige Land, en meer in het bijzonder de stad Jeruzalem, ook echt het midden van de wereld is. Hier zou God begonnen zijn met de schepping van de wereld, vanuit dit midden is de rest van de wereld ontstaan. Daarom is dit ook weer de locatie van het einde van de wereld. Joodse, christelijke en ook islamitische tradities zien Jeruzalem als het decor voor het einde der tijden, de dag van het Oordeel en de komst van de Messias.
De heiligheid van het land zorgde voor een toestroom van pelgrims, die voortduurde ook nadat het gebied door de Arabieren was veroverd. Paus Urbanus II wist veel Europeanen te mobiliseren voor de kruistochten door te vertellen dat de heilige plaatsen in gevaar waren. Dat leidde tot een geweldsexplosie die meer dan honderd jaar duurde en diepe sporen achterliet in het collectieve bewustzijn van het Midden-Oosten. Ondertussen zorgden die kruistochten er ook voor dat de notie van het Heilige Land alleen maar dieper verankerd raakte in het westerse christelijke geheugen.
De centrale rol die aan het Heilige Land werd toebedeeld, wordt goed zichtbaar in de kaart die cartograaf Heinrich Bünting in 1581 maakte:'die ganze Welt in einem Kleberblat'.In het midden is Jeruzalem te zien, terwijl de continenten Europa, Azië en Afrika als klaverblaadjes daar omheen zijn gegroepeerd. Om het nog pregnanter te maken: deze visualisering van de wereld was tevens het wapen van de stad Hannover. Niet de eigen stad stond in het centrum, maar Jeruzalem.
Dit werkte door in het Europese onderwijs, waarin de bijbel sinds de Middeleeuwen een belangrijke rol had. Kinderen raakten eerder vertrouwd met de geografie van het Heilige Land dan met die van het eigen land. Vanaf de negentiende eeuw hingen grote wandkaarten van het land in scholen en kerken, waardoor nieuwe generaties opgroeiden met de vorm van het land in hun hoofd. Ook nu nog zijn plaatsnamen als Jeruzalem en Bethlehem voor velen even vertrouwd als de eigen woonplaats.
Terwijl een groot deel van Europa inmiddels is geseculariseerd, werkt het idee van het Heilige Land als centrale locatie nog altijd door in de grote focus op de gebeurtenissen daar. In kaarten die niet de reële wereldgeografie weergeven maar hoe wij regio's ervaren en welke aandacht we daaraan geven, is het Heilige Land nog altijd exceptioneel groot. Het land zit in een culturele dieptelaag, het idee is dat dit geen ver-wegconflict is maar dat, linksom of rechtsom, 'onze zaken' hier op het spel staan.
Het joodse probleem
Ten tweede zorgen ook de inwoners van het land voor sterke betrokkenheid. Dit gebied is het thuisland van ongeveer de helft van het aantal joden. Wereldwijd wordt hun aantal geschat op zo'n 15,7 miljoen; van hen wonen er 7,2 miljoen in Israël. Sinds de late Oudheid hebben het Midden-Oosten en Europa een complexe geschiedenis met de joden: zij werden gezien als de spreekwoordelijke ander, die gebruikt werd om de eigen identiteit krachtiger te markeren. De jood was primair een denkfiguur waarop alles wat fout was werd geprojecteerd. Die verbeelde, hermeneutische jood werd de lens waardoor naar de joodse buren verderop in de straat werd gekeken. Zij werden de drager van allerlei nare overtuigingen,
waarbij het er niet zo veel toe deed of dat nu allemaal wel klopte en wat joden in werkelijkheid nu precies dachten of deden.
Terwijl joden vrijwel overal en altijd een verwaarloosbare minderheid vormden, was hun symbolische rol groot. Op bijna obsessieve manier werden joden tot een religieus, politiek en cultureel thema gemaakt. In de negentiende eeuw werden ze zelfs tot een maatschappelijk probleem verklaard: het 'joodse probleem'. In de kern van de zaak ging het er daarbij om dat joden niet zouden passen in de nieuwe wereld die aan het ontstaan was. Zij hadden een complexe identiteit waarin religie, cultuur en etniciteit een geheel vormden. De moderne tijd vroeg om heldere keuzes: joodse identiteit moest óf een religie óf een nationaliteit zijn.
Veel opkomende ideologieën verbonden de oplossing van het 'joodse probleem' aan hun programma en daarmee groeide het uit tot een toetssteen voor politiek beleid. Joden waren een politiek thema, of ze dat nu leuk vonden of niet. De liberalen stonden voor de emancipatie en integratie van joden in de samenleving. Joden moesten als individuen net als ieder ander hun plek in de samenleving kunnen innemen. Hun joodse identiteit was iets religieus wat in de privésfeer beleefd kon worden. Joden moesten gewone burgers worden, net als ieder ander.
De integratie van joden werd voor veel liberalen een belangrijk symbool: het liet zien dat het oude Europa, waarin alleen christenen toegang tot de politiek en belangrijke economische sectoren hadden, niet langer bestond. Waar joden konden meedoen, ontstond een echte democratie. Zo wilde Thorbecke in Nederland snel na de grondwetsherziening van 1848 voor het eerst een jood als minister. De koning stak daar echter een stokje voor: dat symbool gunde hij de liberalen niet.
Socialisten kwamen met hun eigen oplossing: iemands achtergrond deed er niet toe, iedereen kon deelnemen aan de klassenstrijd. Joden konden zich herdefiniëren als deel van de arbeidersklasse, hun religieuze en etnische identiteit was iets van het verleden en had niets van doen met de toekomst. Het 'joodse probleem' zou zich dan als vanzelf oplossen. Ondertussen werd ook in het vroege socialisme zichtbaar hoezeer de jood en het jodendom als negatieve, hermeneutische figuren van belang waren. Voor Karl Marx was'Judentum'het scherm waarop hij alles wat hij verafschuwde projecteerde: kapitalisme en een onthechte klasse die geen organische band had met het gewone volk, de arbeiders. Joden moesten daarom de 'jood' in zichzelf bevechten. Alleen zo konden zij deel worden van de winnende arbeidersklasse.
Vanaf 1875 ontstond een nieuwe politieke stroming die de oplossing van het 'joodse probleem' zelfs tot de hoofdinzet maakte: het antisemitisme. De joden hoorden niet thuis in de Europese samenlevingen. Alles was misgegaan doordat de liberalen hen gelijke rechten hadden gegeven. Ze verstoorden het economische leven, zetten de politiek naar hun hand, vielen het sociale weefsel van de samenleving van binnenuit aan. De enige oplossing was het terugdraaien van de emancipatie en joden isoleren, discrimineren en indien nodig verdrijven.
In die context kwamen joden zelf ook met oplossingen. Dat werd om twee redenen alleen maar urgenter. Ten eerste omdat de opkomst van het moderne antisemitisme ervoor zorgde dat joden zelfs in de landen waar ze gelijke rechten hadden gekregen - zoals Frankrijk, het moederland van het liberalisme - onder vuur lagen. Ten tweede door de opkomst van steeds krachtiger nationale bewegingen die in de grote rijken - het Habsburgse, het Russische en het Ottomaanse - begonnen voor te sorteren op een wereld waarin niet langer'empire'maar 'natiestaat' de toon zou aangeven. Veel van die nationale bewegingen beoogden het samenvallen van de eigen etnische groep met een afgebakend territorium. Joden werden daarbij een struikelblok: zij woonden vrijwel overal, maar werden vaak niet geaccepteerd als deel van de nieuwe nationale beweging. Zij waren een probleem in de transitie van 'empire' naar 'natiestaat'.
Volgens het zionisme, sinds het einde van de negentiende eeuw de joodse nationale beweging, was er daarom maar één oplossing. Aan het liberale ideaal van emancipatie moest vastgehouden worden, joden moesten eindelijk geaccepteerd worden als gewone burgers net als ieder ander. Maar als dat niet lukte via de individuele route, dan moest dat maar via de collectieve route gebeuren. Joden waren een volk als alle andere, en als zij net als al die andere een land zouden krijgen, was het 'joodse probleem' de wereld uit. De locatie voor die joodse nationale droom werd Erets-Jisraël (het Land Israël), het Heilige Land. Dat was het oerland van de joden, daar woonden de eeuwen door vrome joodse gemeenschappen in de vier joodse heilige steden (Jeruzalem, Hebron, Tiberias en Safed), die werden onderhouden door financiële bijdragen uit de hele wereld. Dat was de locatie die in de dagelijkse joodse gebeden vermeld werd als de eindbestemming voor het joodse volk. Dat moest dan ook de plek worden voor joodse nationale zelfbeschikking.
Dit zionisme, lange tijd aangehangen door slechts een kleine minderheid binnen joodse gemeenschappen, leidde tot grote intellectuele debatten en tot groeiende politieke betrokkenheid van Europese grootmachten. Iedereen had wel een mening over de joden en over de vraag of zij al dan niet een eigen land moesten krijgen. Wat de toekomst van joden moest zijn, werd niet louter als een intern-joods vraagstuk gezien, maar als iets waarover iedereen zich moest uitspreken.
De Europese geschiedenis met joden wordt getekend door het absolute dieptepunt: de holocaust. De nationaal-socialisten kwamen daarmee als de 'eindoplossing van het joodse probleem'. Sommigen hadden de neiging de holocaust als een ongemakkelijke zwerfsteen in de Europese geschiedenis te zien, maar velen voelden aan dat dat te makkelijk was. De holocaust had alles te maken met hoe joden tot 'de ander' en tot 'probleem' waren gemaakt. Hierdoor ontstond nu een grote verantwoordelijkheid of, zoals anderen zeiden, een ereschuld, richting de joden.
De staat Israël, opgericht in 1948, was door al die factoren niet het zoveelste nieuwe land dat ergens in de postkoloniale'global South'ontstond.
Het was het land van de joden; de joden die tot 'probleem' waren verklaard, die object waren geweest van eeuwenlange religieuze, intellectuele en politieke obsessie, en nu de overlevenden van de holocaust waren. Dat maakte dat het bestaansrecht van Israël als joods thuisland een uitgangspunt werd voor veel Europees politiek beleid. De joden hadden er recht op om eindelijk vrij te zijn, eindelijk niet de ander, eindelijk niet het probleem. De Duitsers waren daarin het meest uitgesproken. Ook in de huidige oorlog herhalen SPD-kanselier Scholz en de Groene vice-kanselier Habeck het: Israël isStaatsräson.
Culturele code
Er mocht dan een joodse staat zijn ontstaan, dat betekende allerminst dat de discussie in 1948 verstomde. Het Arabisch-Israëlisch conflict, dat zich had opgebouwd vanaf 1881, toen de eerste zionistische pioniers zich in het Ottomaanse Palestina vestigden, raakte verweven met de Koude Oorlog. Israël werd deel van het Westen, veel Arabische landen zochten steun bij de Sovjet-Unie. In die context raakte het conflict tussen Israëli's en Palestijnen vanaf de jaren 1960 steeds sterker verbonden met bredere politieke en culturele agenda's. Dat is het derde antwoord.
Steun voor de ene of de andere groep wordt 'culturele code', zoals de Israëlische geleerde Shulamit Volkov heeft laten zien. Het is een herkenningsteken voor een groter pakket van overtuigingen dat daaronder schuilgaat. Die code zorgt ervoor dat gelijkgezinden elkaar herkennen. Ze hebben genoeg aan een enkel symbool of woord. Dat betekent tegelijkertijd dat er vaak weinig echte kennis is van het conflict.
In de jaren zestig en zeventig woedde in linkse milieus een felle discussie over de vraag wie nu de echte underdog waren: de Israëli's of de Palestijnen. Er tekende zich een tweedeling af, waarbij de stellingname in de Koude Oorlog leidend werd. Anti-Amerikanisme, kapitalismekritiek en verzet tegen westerse liberale overtuigingen, kolonialisme en imperialisme werden deel van een pakket waartoe ook steun voor de Palestijnse zaak ging behoren. De Palestijnse vlag groeide uit tot een 'culturele code' voor een brede intersectionele links-progressieve agenda. Veelzeggend in dit opzicht is de opstelling van Extinction Rebellion. Die beweging beperkt zich niet tot activisme voor beter klimaatbeleid, maar verknoopt dat aan de Palestijnse zaak met tal van protesten en demonstraties.
Kernwoord bij intersectioneel links is inmiddels dekolonisatie geworden. Het fungeert als prisma voor het begrip van vrijwel alle wereldwijde conflicten, en Israël en Palestina krijgen daarin een prominente symbolische rol. Israël wordt als de onderdrukkende, machtige kolonisator gezien en de Palestijnen als de onderdrukten die een verwoede strijd voeren tegen het koloniale juk. Veel postkoloniale samenlevingen spiegelen zich aan de Palestijnen en zien hun strijd en pijn in het verlengde van hun eigen strijd en pijn.
Aan de andere kant van het politieke spectrum werd steun voor Israël gedurende de Koude Oorlog ingeweven in een pakket dat stond voor westerse, liberale waarden, pro-Amerika en pronavo. Na 9/11 raakte het Israël-thema bovendien verweven met de'war on terror'en het westerse debat over de islam. Vooral aan de rechterkant van het politieke spectrum werd Israël nu gezien als bastion van het Westen in een wereldwijde strijd tegen islamistische terreur.
Dit werd ingebed in de constructie van een vermeende joods-christelijke cultuur, die werd afgezet tegen een homogeen geachte islamitische cultuur. Joden en Israël werden hierdoor ingelijfd bij een dominant westers perspectief en gepositioneerd tegenover de islam. Zo werd het Palestijns-Israëlisch conflict in toenemende mate gezien als een religieus-cultureel conflict tussen twee 'beschavingen', in plaats van als een politiek conflict om land tussen twee strijdende nationale bewegingen.
Bij extreem- en nationalistisch rechts zorgde dit na 9/11 voor ongemakkelijke debatten. Waren de joden nu een bedreiging voor Europa of waren zij in Israël juist een vooruitgeschoven post van Europa? Het leidde ertoe dat een deel van ultrarechts Israël omarmde en Israëlische vlaggen als symbool ging gebruiken, terwijl het ongemak over joden in Europa ondertussen allerminst weg was. De steun voor Israël bleek een dun laagje, zoals bij Forum voor Democratie, dat zich eerst opzichtig profileerde als vriend van Israël. In de huidige Gaza-oorlog bevond de enige FvD-europarlementariër zich in een klein gezelschap van vooral extreem-linkse collega's toen hij tegen een motie stemde die terreur van Hamas veroordeelde en opriep tot vrijlating van gijzelaars.
De politieke, culturele en religieuze breuklijnen in Europa en de Verenigde Staten zorgen voor een grote betrokkenheid bij het conflict en het idee dat 'onze zaken' daarin op het spel staan. Het opvallende is dat geografische, culturele en politieke afstand daarbij in hoge mate lijkt weg te vallen, wat soms leidt tot wonderlijke allianties.
Palestina
Het vierde antwoord is dat de betrokkenheid bij dit conflict ook zo groot is doordat in het Heilige Land veel moslims wonen. Jeruzalem geldt als de derde heilige stad van de islam en kent heiligdommen die grote religieuze en iconische waarde hebben voor moslims wereldwijd: de Al-Aqsamoskee en de Rotskoepel. Afbeeldingen daarvan zijn wijdverbreid en staan niet alleen voor religieuze verbondenheid, maar ook voor een bredere politieke agenda.
Vanaf de jaren 1960 groeit het lot van moslims in het Heilige Land uit tot een verbindende factor wereldwijd voor de Arabische en islamitische wereld. Over veel is onenigheid in de islamitische wereld, maar Palestina wordt een verbindend thema, zelfs tussen soennieten en sjiieten. Palestina wordt in een groot deel van de Arabische en islamitische wereld zelfs gezien als de sleutel tot de oplossing van alle grote problemen in de regio. Activisme daarvoor werkt verbindend, niet alleen tussen de verschillende landen, maar ook tussen overheden en de bevolking. Het is daarmee een ideale bliksemafleider voor falende overheden; zij kunnen de aandacht zo naar een externe vijand en een extern doel laten gaan.
De grote symbolische betekenis van Palestina werkt ook door in de islamitische diasporagemeenschappen in Europa en de Verenigde Staten. Het thema zorgt voor eenheid tussen verschillende etnische en religieuze subgroepen. Het feit dat het Palestijnse vraagstuk zich al zo lang en schijnbaar uitzichtloos voortsleept, versterkt alleen maar de symbolische rol ervan. Het is deel geworden van een bredere identiteit.
Het zijn al met al de diepe lagen in het Europese cultureel archief die ervoor zorgen dat het Israëlisch-Palestijns conflict zoveel meer aandacht krijgt dan welk ander conflict ook. De oorlog tussen Rusland en Oekraïne had grote impact, maar zelfs die wordt nu verdrongen door de Gaza-oorlog. In de Verenigde Staten en Europa heeft de militaire steun aan Israël en de humanitaire steun aan de Palestijnen nu voorrang boven alles.
Nog schrijnender is dat vlak voor 7 oktober de Armeniërs uit Nagorno-Karabach werden verjaagd. Tegen die etnische zuivering gingen wereldwijd slechts hier en daar diasporaArmeniërs de straat op, de wereld sprak een paar afkeurende woorden en ging weer over tot de orde van de dag. De etnische zuivering in Darfur en de verdrijving van Afghanen uit Pakistan, die momenteel plaatsvinden, krijgen zo mogelijk nog minder aandacht.
Waarom? Het antwoord is dat de symbolische betekenis van het Heilige Land en zijn inwoners garant staat voor een hoge mate van identificatie. Ook mensen die er nooit zijn geweest en niet door familiebanden met het gebied zijn verbonden, hebben het idee dat 'onze zaken' er op het spel staan. Het sterke engagement, ook in Nederland, bouwt voort op meerdere lagen: de (post)christelijke fixatie op het Heilige Land als de centrale locatie in de wereldgeschiedenis, de verwevenheid van de Europese en de joodse geschiedenis met daarin de holocaust als dieptepunt, het denken in 'politieke pakketten' en de grote betrokkenheid van islamitische gemeenschappen. Hierdoor zijn veel grote politieke en culturele thema's verknoopt geraakt met posities over het conflict.
Bart Wallet is hoogleraar Joodse Studies: Vroegmoderne en moderne joodse geschiedenis aan de Universiteit van Amsterdam
Amir Levy / Getty Images | Heilige week in Jeruzalem. Christenen lopen de Via Dolorosa