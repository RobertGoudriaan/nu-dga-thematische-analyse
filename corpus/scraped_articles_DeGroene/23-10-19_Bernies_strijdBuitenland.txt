Bernie's strijd Buitenland

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
19 oktober 2023
Er kwam buitenlands bezoek en links Nederland liep over van enthousiasme. Op zoveel fora als er in het programma van Bernie Sanders paste, mocht de 82-jarige Amerikaanse senator zijn verhaal houden, zoals hij het ook optekende in zijn recente boekIt's OK to Be Angry about Capitalism. Nederland deelt Sanders' woede en, zo bleek eens te meer, laaft zich graag aan 'The Bern'.
Het heeft iets opmerkelijks, een buitenlandse volksvertegenwoordiger die kan rekenen op een fan-achtig enthousiasme dat niet lijkt weggelegd voor onze eigen progressieve politici. Je kunt daar een hoop in lezen: dat links bij ons misschien niet links genoeg is, dat ons politieke denken zo veramerikaniseerd is dat een senator uit Vermont voelt als iemand die onze problemen kan oplossen.
Natuurlijk snijdt Sanders thema's aan die hier niet snel aangekaart worden. Dat is het geval. Sanders ziet de politieke arena als de plek waar een klassenstrijd wordt uitgevochten en waar hij spreekt namens de klasse die aan het kortste eind trekt.
Bij al het versnelde hartengeklop die Bernie's retoriek hier teweegbrengt, is het wel goed om aan te tekenen dat wat in de VS geldt als het doel van een 'revolutie' in naam van het 'democratisch-socialisme' hier nog altijd maatschappelijke uitgangspunten zijn, ook al staan die onder druk: een progressief belastingstelsel, zorgverzekering voor iedereen en een sociaal vangnet.
Ook is het de vraag of Sanders' voornaamste diagnose van toepassing is aan deze zijde van de Atlantische Oceaan. 'Jullie hebben hier ook oligarchen, toch?' vroeg hij aan het publiek dat zich vorige week had verzameld voor een van zijn lezingen. Hij doelde op de eigenaren van grote bedrijven die hun miljarden gebruiken om het politieke proces naar hun hand te zetten, via donaties aan partijen en het betalen van lobbyisten. Nu zullen velen het erover eens zijn dat in Nederland de democratie niet naar behoren functioneert, maar zeggen dat dat vooral komt doordat er te veel euro's in het democratische proces rondgaan zou een geval van klok en klepel zijn. Sanders' voornaamste oplossing - de rijken minder rijk maken zodat burgers kunnen krijgen waar ze recht op hebben - kan als wens worden gekoesterd, maar is geen panacee voor onze maatschappelijke problemen.
Laat Sanders' nadruk op klasse dan vooral iets zijn ter inspiratie in plaats van ter emulatie. Zoals de Britse politiek strateeg Claire Ainsley beschrijft in haar boekThe New Working Classis de werkende klasse in een huidige westerse democratie zo divers van samenstelling en levensopvatting dat een 'de rijken tegen de rest'-frame daar maar deels bij aansluit. Wat deze - ook in economisch opzicht zeer uiteenlopende - groep deelt volgens Ainsley is de wens dat salarissen fatsoenlijk zijn, dat gezinnen ondersteund worden, dat wetten en regels eerlijk worden toegepast en dat de samenleving zich fatsoenlijk gedraagt. Nu haar Labour-partij deze agenda heeft omarmd en is afgestapt van de koers van Jeremy Corbyn heeft deze weer politieke kansen.
Deze les uit het Verenigd Koninkrijk sluit beter aan bij Nederland dan de Amerikaanse invulling van klassenstrijd. Vooral ook omdat het laat zien waarom een traditionele linkse partij niet vanzelfsprekend de politieke bestemming is voor wie zich tot de werkende klasse rekent. Een kiezer, en zeker ook de Nederlandse, vaart niet bij een economische strijd tussen verschillende niveaus van rijkdom alleen. Een verhaal over hoe de overheid in onze welvarende verzorgingsstaat zich verhoudt tot haar burgers en hoe burgers zich tot elkaar verhouden hoort daar ook bij.
In Nederland klopt de werkende klasse hiervoor aan bij groene sociaal-democraten en neo-christendemocraten. Bij partijen die vinden dat de overheid geen geluksmachine is of bij partijen die migranten willen weren. Verkiezingen in Nederland zijn daarmee nog altijd ook een ideeënstrijd. Die kun je niet persen in een mal van enkel sociaal-economische tegenstellingen. Bernie's strijd is inspirerend, maar niet gelijk aan de onze.
Overigens zijn er goede redenen om te hopen dat Bernie blijft komen, ook al is zijn verhaal vooral geschikt om onze nieuwsgierigheid naar Amerika te bevredigen. Bij zijn lezing in De Balie oogstte hij met elke uitspraak luid applaus. Toen hij zijn onomwonden veroordeling van de aanslagen door Hamas liet volgen door verwijzingen naar Israëlische bezettingspolitiek en de blokkades van de Gaza-strook gingen maar een paar handen op elkaar. Wat betreft morele helderheid kan links Nederland in ieder geval iets leren van hun grote held uit de VS.
Bernie's strijd is inspirerend, maar niet gelijk aan de onze