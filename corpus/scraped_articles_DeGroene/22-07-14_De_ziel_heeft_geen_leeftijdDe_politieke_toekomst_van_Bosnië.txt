'De ziel heeft geen leeftijd' De politieke toekomst van Bosnië

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
14 juli 2022
In Bosnië, het land met de meeste grenzen in Europa, proberen nationalistische politici het land nog verder te verdelen. Maar sinds de oorlog in Oekraïne groeit het verzet.
Jesenko Galijasevicdoet een lepel Nescafé in een mok, een klein beetje water en suiker erbij, buigt zich over het aanrechtblok en begint hard te roeren. Kunstschilder Milivoj Kasapovic, Milo voor vrienden, die in een fauteuil naast de houtkachel zit, doet hetzelfde. In het atelier, dat verborgen achter een rij huizen in het centrum van Sarajevo ligt, klinkt even alleen luid getik van lepels tegen aardewerk. Dan bekijken ze het drabje op de bodem, knikken, en schenkt Jesenko er kokend water bij. 'Als je hard roert en dan pas het water toevoegt, dan is het net cappuccino', zegt hij. 'Echt.'
In de kleine kamer waarin Milo leeft en werkt, zijn de muren bedekt met werken van hemzelf, in een kast bewaart hij antieke wapens, ook andere attributen zoals oude olielampen, een Bosnisch koffiestel, om na te schilderen, in de hoek staan een oude kachel, een bank, schildersezels, twee grote fauteuils met doeken eroverheen gedrapeerd, bij de voordeur hangt een opgezette uil. Een klassieke schilder noemt Milo zichzelf. 'Dat is mijn moeder', zegt hij en wijst op een portret van een vrouw, geschilderd in donkerbruine streken, aan de muur boven zijn bed. 'Ze was een sterke vrouw, als haar ook maar iets niet beviel schreef ze direct een brief aan maarschalk Josip Broz Tito.'
Twee avonden per week geeft Milo (69) schilderles aan Jesenko (62) en aan de jonge muurschilder Benjamin Cengic, die iets later zal binnenkomen. Op die avonden schilderen ze samen, maar vooral praten ze, filosoferen ze over Bosnië, het verleden, de oorlog, en over de toekomst, hoe het nu verder moet. Milo en Jesenko waren in Sarajevo toen de stad in 1992 werd belegerd door de Bosnisch-Servische troepen van Ratko Mladic. Milo, zelf Servisch, vocht mee in het leger ter verdediging van de stad. 'Ook al was ik Servisch, ik hoorde er gewoon bij. Voor de oorlog wisten we niet eens wie wat was.'
'We hadden zoveel gemengde vrienden', zegt Jesenko die in de stoel naast die van Milo is gaan zitten. 'Het was normaal in ons leven. Nationalisme heeft geprobeerd dat kapot te krijgen. Verdeel mensen, en neem dan het land in.'
Tijdens de belegering van Sarajevo schilderde Milivoj Kasapovic de Bosnische hoofdstad; de daken zijn met sneeuw bedekt, de dunne sierlijke minaretten steken erbovenuit. Toen het af was, bekeek hij het doek van een afstandje. Hij was redelijk tevreden, maar er ontbrak nog iets. Hij liep naar de kast, pakte een pistool en schoot een paar keer op het doek. Toen klopte het. Hij grinnikt. Ergens heeft hij het hier nog staan. Na twee jaar vechten waren er geen wapens meer. 'We konden niets doen', zegt Milo. 'Wij kregen niet zoals de Oekraïners steun uit het Westen, sterker nog: het was verboden wapens aan ons te leveren.' Hij besloot met zijn vrouw en dochter naar Frankrijk te vluchten. Na de oorlog kwam hij terug. 'Toen ik net hier was, stapte ik in een gat in de straat vol met water. Ik dacht: o, wat heerlijk, ik ben thuis!'
'Een gemengd Sarajevo, dat is waar ik voor vocht', zegt Milo, die zijn hond Kaja op schoot neemt. 'Voor een diverse stad, een multicultureel Bosnië.'
'Daar vechten we nog steeds voor', zegt Jesenko.
We reisden na vijf jaarterug naar Bosnië en Herzegovina vanwege de oplopende spanningen in het land. Er gingen geruchten over een mogelijke nieuwe oorlog. 'Deze keer zijn we voorbereid', zei iemand uit de hoek van de Moslims. Dat klonk alarmerend. Na de vorige oorlog heeft iedereen wel een kalasjnikov of een ander wapen in de tuin begraven. Zeker de Bosniakkan laten zich na de genocide niet nog eens overvallen. Begin dit jaar demonstreerden Bosniërs in meer dan dertig Europese steden om aandacht te vragen voor de oplopende spanningen en de dreigende opsplitsing van hun land. In Brussel stonden ze bij het Europees Parlement, om de EU aan te sporen 'wakker te worden'. 'Om voor Bosnië te staan', zo luidde de slogan. 'Laat Dodik zien dat er grenzen zijn', riep iemand vanaf het podium.
Aanleiding waren de afscheidingsplannen van Milorad Dodik, de Bosnisch-Servische president van de Republika Srpska. Bosnië en Herzegovina is sinds de Dayton-vredesakkoorden uit 1995 opgesplitst in twee entiteiten, de Republika Srpska, waar in meerderheid Serviërs wonen, en de Federatie voor Bosnië en Herzegovina, waar overwegend Kroaten en Bosniakken wonen. Een aantal gezamenlijke instellingen, het rechtssysteem, de belastingdienst, de nationale politie, het leger en een drievoudig voorzitterschap verbinden het land. Dodik heeft nu procedures in gang gezet om zich terug te trekken uit de gezamenlijke instellingen. Ook erkent hij het gezag van de Hoge Vertegenwoordiger, die namens de internationale gemeenschap toeziet op de uitvoering van het Dayton-akkoord, niet meer. Dodik wordt gesteund door de Servische president Aleksandar Vucic, en beiden worden gesteund door de Russische president Vladimir Poetin.
'Kom in het voorjaar', had Jesenko ons op het hart gedrukt. 'Dan is Sarajevo op z'n mooist.' En het is waar. De mimosa verspreidt een zwoele geur over de stad, de lucht is nog fris, de zon niet te warm, de parken zijn lichtgroen en de lindenbomen langs de allee aan de Miljacka, de rivier die door de stad stroomt, bloeien. De vorige keren waren we er bijna altijd in de winter, ook vijf jaar geleden, toen we Jesenko en zijn vrouw Biljana ontmoetten.
Afscheiding zal het begin van het einde van Bosnië inluiden, daar is iedereen van overtuigd. Want de al even nationalistische Bosnische
Kroaten, onder leiding van Dragan Covic, eisen nu ook een eigen entiteit op; ze willen uit de Federatie stappen waarin ze met de Bosniakken zitten. Deze lijn wordt gesteund door buurland Kroatië. Genoeg redenen waarom de pasbenoemde Hoge Vertegenwoordiger in Sarajevo, de Duitser Christian Schmidt, afgelopen jaar waarschuwde dat Bosnië en Herzegovina kampte met de grootste bedreiging in zijn voortbestaan sinds het beëindigen van de oorlog in 1995.
'Het kan zo kapot', zei Jesenko vijf jaar geleden tegen ons. Hij vertelde toen over hoe de oorlog in 1992 hem en vele anderen in de stad overviel. 'Denk niet dat het niet gebeurt, dat er geen oorlog kan komen', zegt hij in ons boekBloed en honing: Ontmoetingen op de grenzen van de Balkan(2020). 'De wereld waarin je leeft, die je gewoon vindt, kan in één klap voorbij zijn. Niemand geloofde het, wij ook niet, maar het is toch gebeurd.'
'Objectief gezien is Bosniëin een slechtere positie dan tien jaar geleden', zegt politicoloog Jasmin Mujanovic, die ik vlak voor ons vertrek per Zoom vanuit zijn studeerkamer in Los Angeles spreek. 'Geen enkel fundamenteel probleem is opgelost. Dodik zet zijn afscheidingsplannen nog steeds door, de Russen zijn nog steeds betrokken, de Russische Ambassade in Sarajevo is als een fort, Servië is nog steeds Servië. De structurele ontwikkelingen wijzen allemaal in de verkeerde richting. En het kan heel snel, heel erg fout gaan. Hoe dichter we naar de verkiezingen komen in oktober dit jaar, hoe hoger de spanningen op zullen lopen.'
Mujanovic, die oorspronkelijk uit Sarajevo komt en als kind met zijn ouders de oorlog is ontvlucht, is als onderzoeker gespecialiseerd in Zuidoost-Europa. Hij adviseert nu regeringsfunctionarissen van de EU tot de Navo en heeft meer dan 53.000 volgers op Twitter. In zijn laatste boek,Hunger and Fury: The Crisis of Democracy in the Balkans(2018),beschrijft hij de autoritaire elites op de Balkan, die sinds de jaren negentig de macht hebben en voortbouwen op oude politieke structuren, en het falen van het Euro-Atlantische project om een werkelijke democratie in de regio tot stand te brengen. Om directe conflicten te voorkomen, hebben de EU en andere westerse mogendheden een 'stabiele instabiliteit' geaccepteerd, schrijft Mujanovic. Hij was hoopvol over een transformatie door sociale bewegingen van onderaf. Nu is hij daarover minder optimistisch. 'De politieke situatie in de regio is geïnternationaliseerd op een manier die ik vreesde.'
Het gaat om iets wezenlijks, benadrukt Mujanovic. 'Kroatië heeft maar één buitenlandbeleid en dat is gericht op Bosnië. En Dodik maakt er geen geheim van dat hij zich wil afscheiden om daarna aansluiting te zoeken bij Servië.' Als Kroatië en Servië het land onderling verdelen. Wat gebeurt er dan met de Bosniakken? 'Als Bosnië verdwijnt, dan komt ons bestaan als gemeenschap in gevaar', zegt Mujanovic. 'Het politieke wereldbeeld van de Bosniakken is fundamenteel zionistisch. En ik zeg dit niet in negatieve zin. Het is een existentiële strijd.'
Vanaf de Bascarsija,de oude Turkse bazaar, lopen we over de winkelpromenade naar het nieuwere deel van de stad. In Sarajevo is net het einde van de ramadan gevierd, de etalages van de patisserieën liggen nog vol met helva en speciale soorten baklava. Een groep toeristen volgt gehaast hun gids naar de zestiende-eeuwse Gazi Husrev-Beg-moskee, de grootste en oudste moskee in Bosnië en Herzegovina. 'Het gaat in werkelijkheid veel beter dan de retoriek doet voorkomen', zegt Jesenko tot mijn verbazing als we aankomen op het terras tegenover een parkje waar we, twee dagen voordat hij ons mee zal nemen naar het atelier van Milo, koffie gaan drinken met hem en zijn vrouw Biljana. Bijna opgetogen gaat hij verder. 'Het gaat slecht met de nationalistische Bosniak-partij van Alija Izetbegovic. Dat is goed. Ze hebben in vrijwel alle steden verloren, zelfs in Zenica.'
De laatste jaren zijn civiele en multi-etnische politieke partijen sterker geworden, ziet ook onderzoeker Jasmin Mujanovic. Zoals Nasa Stranka, dat een alternatief plan heeft gepresenteerd voor een nieuwe grondwet waarin alle Bosniërs gelijke rechten hebben. 'Zij streven naar een liberale democratie, gebaseerd op een land van burgers, in plaats van op Serven, Kroaten en Bosniakken', zegt hij. 'Door het huidige systeem worden veel mensen niet vertegenwoordigd, onder andere twintig procent van de mensen, vooral Bosniakken en Kroaten die in de Republika Srpska wonen.'
Vijf jaar geleden waren Jesenko en Biljana overwegend somber over de situatie in het land. De verdeeldheid was groot, evenals de corruptie. Kort na het begin van de belegering van Sarajevo waren ze samen gevlucht naar Parijs, later gingen ze in Den Haag wonen, waar Jesenko ging werken als tolk voor het Joegoslavië-tribunaal. Nu zijn ze al een aantal jaren terug, maar sinds de oorlog was het land, en ook hun stad, niet meer hetzelfde. Het Dayton-vredesakkoord had ze opgezadeld met een constitutie gebaseerd op etniciteit. Zo zijn inwoners voor de kieswet verplicht aan te geven 'wat' ze zijn: Serviër, Kroaat of Bosniak. Uit protest vinken ze consequent de optie 'anders' aan. Wat zouden ze invullen? Jesenko heeft een moslimachtergrond, Biljana Servisch-Kroatische wortels. Mensen die onder 'anders' vallen, dus ook Roma, joden en andere minderheden in Bosnië, hebben echter geen passief kiesrecht en kunnen dus nooit verkozen worden.
'Wij, de gewone mensen, kunnen het heel goed met elkaar vinden', zegt Jesenko. 'De problemen die we hebben, komen van buiten: van Servië en Kroatië. Ze zijn extreem nationalistisch, hun leiders zijn gefixeerd op Bosnië. Zij willen Bosnië verdelen en werken daarin samen. En die landen worden alsmaar nationalistischer. Ze hebben niets anders. Zo houden ze hun mensen stil.'
Maar een nieuwe oorlog? Daar zijn ze niet bang voor. 'In 1992 hadden de Serviërs het hele Joegoslavische leger tot hun beschikking, en een internationale gemeenschap die toekeek', verklaart Jesenko. In de Bosnische oorlog vielen de Bosnische Serviërs, met steun van Servië en het Joegoslavische leger vanuit Belgrado, Bosnië aan. Pas in 1995, toen er ruim honderdduizend mensen waren gestorven, steden en dorpen waren verwoest, tienduizenden vrouwen waren verkracht, meer dan achtduizend mannen en jongens in Srebrenica waren vermoord, greep de internationale gemeenschap in. 'Als wij die steun hadden gekregen die Oekraïne nu heeft, was de oorlog zo over geweest', zegt Jesenko. 'Joegoslavië werd tot een lokale oorlog gebombardeerd. Wij hebben altijd gezegd dat dat niet zo was.'
Hij voelt zich door de oorlog in Oekraïne, legt hij uit, opeens onderdeel van de geschiedenis die in Bosnië in de jaren negentig begon. 'Poetin gebruikt dezelfde retoriek als de Servische nationalistische leider Milosevic deed - het is niet voor niets dat ze in Belgrado nu pro-Rusland-demonstraties houden. Die leiders willen meer macht, meer invloed, dat is de enige manier die ze kennen. Daarvoor creëren ze dezelfde mythes van een Groot-Servië, Groot-Rusland, verwijzend naar voormalige rijken, een combinatie van orthodoxie en nationalisme, van zogenaamde etnische zuiverheid.' De Oekraïners vechten daarom volgens Jesenko ook voor hen. 'Door Poetin te stoppen, stoppen ze Le Pen, Orbán, Dodik, Vucic...'
'Al die enorme Servische vlaggen die in de Republika Srpska overal hangen, langs wegen, in steden, in dorpen', zegt Biljana. 'Dat is alleen maar een teken van zwakte. Waarom heb je dat nodig?'
'Dodik en de zijnen kunnen niets', zegt Jesenko. 'Ze dreigen met oorlog voor eigen gewin, voor de verkiezingen, om mensen bang te maken, eigen burgers en de EU-leiders die daardoor weer aan hem toegeven.' Maar de internationale gemeenschap is wakker geworden, denkt Jesenko. 'Ze zijn oplettender.'
Dat denken meermensen die we spreken in de Bosnische hoofdstad. Ook Valida Koric Vilic (51), onze'landladyvan Halvat Guesthouse', zoals ze zichzelf noemt, met wie we op een avond een biertje gaan drinken. Zij maakte als twintiger de belegering mee van de stad. Sindsdien leeft ze in een slechte droom die maar niet stopt, vertelde ze ons vijf jaar geleden. Dagelijks is ze bang dat het weer misgaat.
Maar nu niet meer. 'Omdat het nu door de oorlog in Oekraïne is omgedraaid', zegt ze lachend met een grote pul Sarajevska-bier in haar hand. Sinds de Russische inval in Oekraine is de positie van de Servische leiders Vucic en Dodik, die de Russische president nog steeds openlijk steunen - Dodik is net nog bij hem op bezoek geweest -, verzwakt. Zo hebben Europese landen nu wel sancties ingesteld tegen Dodik vanwege zijn afscheidingsplannen. 'Het Westen ziet nu de aard van Poetin', zegt Valida tevreden. 'Hij kan ook onrust gaan stoken bij ons, aan deze grens van de Europese Unie.'
'Als Poetin wanhopig en boos wordt, zal hij proberen om zoveel mogelijk plaatsen tegelijk te destabiliseren', beaamt politicoloog Jasmin Mujanovic. 'En in dat geval ligt Bosnië voor de hand. Hij heeft proxy-troepen, binnen Servië, Montenegro, Noord-Macedonië, die hij kan activeren. Hij kan de Republika Srpska zo transformeren tot een Transnistrië, net als Loehansk, Zuid-Ossetië en Abchazië.' Eigenlijk denkt Mujanovic dat het al zover is. 'Er zijn zeer hoge bezoeken geweest, niet alleen door Russische functionarissen, maar ook door elementen dicht bij de Russische veiligheidsdienst.' Hij noemt de lokale afdelingen van de Nachtwolven, de motorbende die is verbonden met het Kremlin, evenals andere paramilitaire organisaties. 'Ze hoeven nu alleen maar een beveiligingsincident te creeren, Dodik zal graag meewerken, Servië zal op z'n minst indirect helpen.'
Valida vertelt in het café over de filmNo Man's Landvan de Bosnische filmregisseur Danis Tanovic uit 2001 die ze maar niet uit haar hoofd kan krijgen. Er ligt een soldaat tussen twee vijandige linies op een mijn. Als de man zou opstaan, ontploft de mijn en gaat hij dood, maar als hij blijft liggen, zal hij sterven van de honger en dorst. 'Dat is de situatie waarin Bosnië zich bevindt', zegt ze. 'De bom is het Daytonakkoord; als we het openbreken, wat gaat er dan gebeuren? Komt er dan weer oorlog? Maar als we het niet openbreken, dan zal Bosnië een langzame dood sterven.'
Nu Oekraïne en Moldavië kandidaat-EU-lid mogen worden, hopen veel Bosniërs dat zij nu ook die status krijgen. Ze zien het als enige mogelijkheid voor een andere toekomst. Maar de nationalistische agenda's van de leiders staan vooralsnog in de weg. 'In Sarajevo hebben we met het presidentschap, inclusief Dodik, gesproken', zegt GroenLinks-Europarlementariër Tineke Strik telefonisch na onze reis. Strik is schaduwrapporteur voor Bosnië en Herzegovina en is zelf ook net terug van een werkbezoek aan het land. 'Alle drie begonnen ze over het belang van de kandidaat-status, maar we hebben Dodik duidelijk gemaakt dat hij niet kan pleiten voor EU-lidmaatschap en tegelijkertijd afscheidingswetten kan indienen en steun aan Poetin kan verlenen.'
Ook al hebben veel gewone burgers genoeg van het etno-nationalisme, het is de vraag of ze op kunnen tegen de internationale krachten die zich rondom het land hebben verzameld. Het politieke klimaat in Bosnië en Herzegovina laat volgens Strik alle ruimte voor ondermijnende inmenging van autocraten als Rusland, China, Turkije en Servië, maar ook van lidstaten Hongarije en Kroatië die openlijk hun eigen belangen dienen, inclusief de Hongaarse commissaris voor Uitbreiding, Olivér Várhelyi. 'Niet vreemd dat de EU weinig betrouwbaar overkomt', zegt Strik. Toch ziet ook zij dat uitzicht op lidmaatschap voor burgers belangrijk is. 'Aan echte problemen wordt niet gewerkt, zoals het gebrek aan economisch perspectief dat veel jonge mensen, in combinatie met het nepotisme, het land uit jaagt.'
Als later die avondBenjamin Cengic (29) binnenkomt, staat het kleine atelier van Milo blauw van de rook. Benjamin heeft net een grote muurschildering gemaakt, grote bloemen op een cultuurcentrum in Banja Luka, de hoofdstad van de Republika Srpska. 'Ik ben ook optimistisch', zegt hij, inhakend op het gesprek, en hij gaat in zijn korte broek op de bank zitten. 'Ons optimisme is gebaseerd op de werkelijkheid', benadrukt Jesenko.
'Gebaseerd op mijn micro-universum', nuanceert Benjamin. 'Ik voel dat etno-nationalisme niet. Ik heb Servische vrienden in Banja Luka, ook al heb ik een moslimachtergrond.' Ook hij zegt dat het vooral de politici zijn die zorgen dat ze verdeeld blijven. De nu regerende nationalistische partijen hebben vrijwel het hele publieke en private stelsel in handen, veel mensen zijn dus van ze afhankelijk. 'Dat buiten ze uit', zegt hij. 'Ze kijken niet naar wat goed is voor het land, maar wat goed is voor hun broekzak.'
Hij geniet van zijn leven, zegt hij, maakt muurschilderingen en is daarin succesvol. 'Maar de internationale gemeenschap laat ons zitten, ze zeggen: alles goed, tot ze beginnen te schieten...' Milo en Jesenko knikken instemmend. Ook al is Benjamin jonger dan zijn twee vrienden, ze zien geen verschil in hoe ze denken over Bosnië. 'De ziel heeft geen leeftijd', zegt Milo. 'Wij zijn allemaal van de categorie "anders"', gaat Benjamin verder. 'We zijn geen schapen, ik wil niet in een etnisch hok. Maar we worden niet vertegenwoordigd. We zijn geen land met gewoon één president die er is vooralleBosniërs.'
De enige levensvatbare toekomst is volgens hen uiteindelijk een liberale, democratische multi-etnische staat. 'Een staat die de rechten van alle burgers beschermt', zegt ook Jasmin Mujanovic vanuit Los Angeles. Maar dat is precies wat de nationalistische Bosnische Kroaten niet willen, en de Bosnische Serven evenmin. 'Mensen van mijn generatie, de dertigers, hebben geen geduld meer voor dat etnische sektarisme. Het enige wat je daartegenin kunt brengen en dat opdeling kan voorkomen is een liberale democratie.'
Hij is ervan overtuigd dat dat niet alleen goed is voor Bosnië, maar voor de hele regio. 'De toekomst van Bosnië bepaalt het lot van de Balkan, en van Europa.'
'De nieuwe generatie moet ervoor zorgen dat die verandering er komt', zegt Milo. 'Wij kunnen onze ervaring overbrengen.'
'Het begint met te gaan stemmen bij de verkiezingen in oktober', zegt Jesenko. 'Daarin zou Brussel ons kunnen helpen, ze kunnen een ngo oprichten die een ga-stemmen-campagne start. Extremisten gaan namelijk altijd stemmen.'
'Het beste is een putsch', zegt Benjamin quasi serieus. 'We arresteren de drie presidenten en roepen Milo uit tot president.'
De Bascarsija, de oude Turkse bazaar in Sarajevo