De oversteek naar Groot-Brittannië blijft in trek Aan de grens

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
13 oktober 2022
Grande-Synthe -'Help!' en 'We zullen sterven!' luiden de noodkreten die op vrijdag 30 september om 23.54 uur binnenkomen bij de hulppost van Utopia 56 in Grande-Synthe, even ten noorden van Calais. 55 vluchtelingen op weg naar Engeland verkeerden in moeilijkheden, schrijft de Franse hulporganisatie in haar persbericht twee dagen later. 'Er zat een lek in de boot en er begon water naar binnen te komen.'
Onmiddellijk waarschuwen de hulpverleners de Franse kustwacht en geven de coördinaten door van waar de boot zich op dat moment bevindt. Anderhalf uur later zijn de drenkelingen door de Franse kustwacht uit het water gehaald en in de stromende regen bij een temperatuur van zeven graden op het strand gezet met de boodschap: 'Go!' De onderkoelde vluchtelingen worden in isolatiedekens gehuld, krijgen iets te eten en te drinken en de Franse versie van 112 wordt gebeld. Ruim een uur later wordt bij een aantal wat verhoging geconstateerd, maar niemand verkeert in levensgevaar. 'Sorry', zeggen de ambulancemedewerkers. 'Meer kunnen we niet doen.'
Ook de noodopvang geeft die nacht niet thuis en ten slotte zetten de hulpverleners de drenkelingen tegen half vijf in de ochtend af bij een van de geïmproviseerde kampen langs de kust bij Grande-Synthe. De volgende dag worden er alsnog twee migranten naar het ziekenhuis gebracht. Enkele dagen later neemt de Franse politie tijdens een routineoperatie hun schamele bezittingen, slaapzakken en tentjes af in een poging de vluchtelingen overeenkomstig de afspraak met het Verenigd Koninkrijk te ontmoedigen. Dat lijkt vooralsnog niet gelukt. Volgens de officiële cijfers van het Britse ministerie van Defensie hebben in september dankzij het mooie weer 7961 migranten voet aan de andere kant van de Straat van Dover gezet.
Het brengt het aantal migranten voor het Verenigd Koninkrijk dit jaar op een record van 34.961. De nieuwe premier Liz Truss bekrachtigde afgelopen week het omstreden beleid van haar voorganger Boris Johnson om illegalen en uitgeprocedeerde asielzoekers naar Rwanda te deporteren. 'Onze nieuwe, briljante minister van Binnenlandse Zaken zal met wetgeving komen die door geen enkele Europese rechter kan worden tenietgedaan.'
Het aantal in 2022 getelde doden en vermisten aan de buitengrenzen van Europa, volgens het Missing Migrants Projects (IOM): 2062