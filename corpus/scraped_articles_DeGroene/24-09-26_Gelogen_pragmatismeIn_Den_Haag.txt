Gelogen pragmatisme In Den Haag

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
26 september 2024
Het is het officiële motto van dit kabinet: 'bevlogen pragmatisme'. Het kabinet wil 'stap voor stap' problemen oplossen, 'met energie en bevlogenheid, maar ook pragmatisch en met realiteitszin'.
Het zijn de typische Haagse dooddoeners die het brein even in slaapstand zetten. Het had zo in een regeerakkoord van een van de kabinettenRutte kunnen staan. In dit geval is er echter iets bijzonders aan de hand. Want dit kabinet ís helemaal niet pragmatisch. Het wíl helemaal geen problemen oplossen.
Pragmatisme, als dat woord ook maar iets betekent, draait erom dat je los van je ideologische overtuigingen kijkt naar wat praktisch werkt. Het is een kwaliteit waar PvdA'ers zich lang op voor lieten staan. Ze voerden marktwerking door en flexibiliseerden de arbeidsmarkt, niet omdat ze daar ideologisch punten mee dachten te scoren, maar omdat het economische groei en werkgelegenheid opleverde.
Wie goed kijkt, ziet dat bij dit kabinet het omgekeerde geldt. Het wil ideologisch punten scoren door hoofdpijndossiers niet op te lossen. De praktische manier om de problemen in de asielketen te lijf te gaan is om de opvang goed te regelen, met de spreidingswet. Het kabinet wil die wet juist van tafel.
Of neem de bed-bad-broodregeling, bij uitstek een pragmatische oplossing voor een lastig probleem. Want veel uitgeprocedeerde asielzoekers kunnen niet zomaar terug. Minister Faber schaft de financiering af, zodat uitgeprocedeerde asielzoekers op straat komen te staan. Het zal veel overlast opleveren en het beeld van een asielcrisis versterken. De PVV kan weer politiek scoren. Het is een beproefd radicaal-rechts recept dat we kennen van de overkant van de oceaan: Donald Trump die immigratiewetgeving van Biden en Harris tegenhield om zo in de verkiezingscampagne te kunnen blijven scoren op migratie.
Een asielcrisis uitroepen als je al weet dat dit juridisch geen stand houdt, is zo'n beetje het omgekeerde van pragmatisme. Het hogere doel is om ideologisch een punt te scoren, namelijk dat de rechtsstaat een sta-in-de-weg is voor een daadkrachtig asielbeleid.
Een belangrijk ideologisch speerpunt van dit kabinet is dat er allerlei overheidsregels zijn die effectief ingrijpen bemoeilijken. We hoorden het Koning Willem-Alexander gehoorzaam oplezen in de Troonrede. 'Veel van de acute problemen waar we voor staan, bijvoorbeeld met migratie, woningbouw, landbouw en natuur, zijn terug te voeren op een overweldigende, door de jaren heen gegroeide complexiteit van te veel regels, procedures en controledrang.' En even verder: 'Te vaak krijgen mensen de boodschap dat iets om formele redenen niet kan of mag, waardoor zij het gevoel krijgen de regie over het eigen leven te verliezen.'
Dit is een heel specifieke ideologische lezing van de problemen. Niet het afschalen van de opvangcapaciteit, maar regels die rechten van asielzoekers beschermen zijn het probleem. Niet de afbouw van de ruimtelijke ordening en volkshuisvesting onder VVD-kabinetten, maar de bouwregels zijn het probleem. Niet de megastallen van de intensieve veehouderij met bijbehorend mestoverschot, maar de stikstofregels zijn het probleem. Het kabinet wil deze analyse leidend maken door de situatie politiek op de spits te drijven. Met als uiteindelijke doel om genoeg steun te verwerven om de regels buiten werking te stellen.
Daarbij doet het kabinet voortdurend alsof het enkel luistert naar de mensen in het land, terwijl het stiekem aan het zenden is. Schoof had het bij de presentatie van het regeerakkoord over 'luisteren naar de mensen die een asielcrisis ervaren'. Maar het frame van een 'asielcrisis' is toch echt het kabinet-Schoof zelf dat de 'asielcrisis' continu probeert in te prenten in de hoofden van mensen. Gevraagd naar het einde van de asielcrisis, antwoordde Schoof als 'de instroom gedaald is' en de toegang tot de 'woningmarkt, zorg en onderwijs genormaliseerd zijn'. Het is de kernboodschap van dit kabinet (naast de afkeer van regels): bijna al onze problemen zijn aan asielzoekers te wijten. Dezelfde zendingsdrang zien we bij Wilders, Van der Plas en Yesilgöz. Ze stellen dat ze voortdurend appjes van 'het volk' binnenkrijgen op hun telefoon. In werkelijkheid krijgt het volk voortdurend de boodschappen van dit kabinet binnen via de media. Zo benadrukte Caroline van der Plas bij de APB dat er wel degelijk een asielcrisis was: 'Onze kinderen kunnen niet meer uit huis gaan, geen woning krijgen, geen gezin stichten.' Dat dit aan asielzoekers ligt, is een leugen die Yesilgöz en Wilders al gretig rondbazuinden tijdens de campagne.
Dit kabinet wíl helemaal niet pragmatisch problemen oplossen. Het wil haar radicaalrechtse boodschap uitdragen. Zelfs al zou het kabinet kortstondig het parlement en de Vreemdelingenwet buiten werking kunnen stellen, dan zal dat de problemen op de woningmarkt, in de zorg en het onderwijs niet verhelpen. Dat is ook helemaal niet de intentie. Het is geen bevlogen maar gelogen pragmatisme.
Boodschap van dit kabinet: bijna al onze problemen zijn aan asielzoekers te wijten