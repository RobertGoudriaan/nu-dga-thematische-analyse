Op wie kwam Luceberts bruidegom wraak nemen? Dichters&Denkers Essay De minnebrief herlezen

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
12 september 2024
Het is 75 jaar geleden datminnebrief aan onze gemartelde bruid indonesiaverscheen, het debuut van Lucebert. Na alle commotie rond de ontdekking van zijn nazisympathieën is het tijd voor een post-postkoloniale lezing van dit iconische gedicht.
zoete boeroeboedoer, je leende vrije voeten eens...Hoe vaak klinkt de echo van deze woorden nog in onze taal? Ze vormen de epische beginregel van het gedichtminnebrief aan onze gemartelde bruid indonesia,waarmee Lucebert (1924-1994) 75 jaar geleden debuteerde:
zoete boeroeboedoer, je leende vrije voeten eens, - ik liep melattiepassen ik zag je ogen waren sawahnat, - ik lachte dan stond de rijst op van je nieuwe witte huid ik boog mij als het dansen als de ritusboog en diende als het suikerriet toen met witte luchtapen de maan optrok heelal van legers en je dromen zuchtten als de jungle, 's avonds zilvere harpijen de harpen van de spin over je ogen trilden van de tamarindeminnaar waar zou hier wolf niet huilen van begeerte en de wanhoop het opgemaakte vuur als bedden voor asbesten vorst maar zelfs de maan beklom je niet ik zag haar stoeien met koraal en zee
Lucebert, op 15 september 1924 geborenin de Amsterdamse Jordaan, had al een heel leven achter de rug toen hij zijn gedicht publiceerde in het tweede en laatste nummer vanReflex: Orgaan van de Experimentele Groep in Holland,in februari 1949. Volgens de datum die nadrukkelijk boven het gedicht vermeld staat, schreef hij het vlak voor of tijdens het begin wat toen in Nederland de Tweede Politionele Actie werd genoemd - in Indonesië had men het simpelweg overAgresi.
Het lange gedicht, bestaande uit twaalf strofen van verschillende lengte, zou in de nacht van 18 op 19 december 1948 in een 'vlaag van spontane woede' zijn neergepend. In Nederland was net een rooms-rood kabinet aangetreden, waarbij vooral het roomse deel inzette op nieuwe gewapende actie tegen de onafhankelijkheidsbeweging in Indonesië. Operatie Kraai stond op het punt te beginnen.
De dreiging moet op ieders tong hebben gelegen. De krantenberichten vlak voor de aanval geven aanzwellende geruchten weer; een communistische opstand in Madiun is neergeslagen; de oplopende spanning is voelbaar; de vraag is wat de VN zullen doen. Op 14 december 1948 vergelijktTrouwde situatie in Indonesië met die in Palestina, voor wat betreft het recht en de bereidwilligheid van de Veiligheidsraad om zich te bemoeien met 'koloniale conflicten'. Onderhandelingen tussen Nederland en de Republiek worden gestaakt.
Op 19 december drukt het Indische bladDe locomotiefde toespraak van de Hoge Vertegenwoordiger van de Kroon Louis Beel van die ochtend af, waarin hij oproept tot 'zuivering' van 'terroristische bendes': 'Veiligheid van lijf en goed in geheel Indonesië voor alle rassen en beleiders [sic] van alle Godsdiensten [is nodig]. (...) Thans zal U [soldaten] de gelegenheid worden geboden om Uw ideaal tot werkelijkheid te maken.' Delen van de toespraak worden door verschillende kranten overgenomen. Lucebert zal het nieuws op de radio hebben gehoord.
De dichter, die volgens de mythe in de naoorlogse jaren een zwervend bestaan leidde, verbleef op dat moment bij de familie Pelgrom aan de Kloveniersburgwal 91 in Amsterdam. Diezelfde ochtend nog zou hij met het handschrift van zijnminnebriefnaar zijn vriend Gerrit Kouwenaar zijn gelopen. Die woonde een paar huizen verderop. We zien de 24-jarige man onder de kale bomen langs de gracht voortjakkeren, de gevouwen papieren van zijn toekomstig debuut in zijn jaszak, witte wolkjes uitademend van de kou.
Bij Kouwenaar typte hij het gedicht over, het typoscript bracht hij vervolgens naar Constant Nieuwenhuijs, een van de oprichters van de Experimentele Groep in Holland, die later werd voortgezet in Cobra. Vervolgens duurde het vanwege geld- en papierschaarste nog twee maanden voor het in druk kon verschijnen.
De familie Pelgrom was een trotskistisch, avant-gardistisch gezin; Constant, Kouwenaar en Elburg waren communistischangehaucht. De drie dichters hadden zich - 'bij wijze van grap', zo zeiden Lucebert en Kouwenaar later - in het najaar van 1948 de Cel Majakovski gedoopt, naar de Russische futuristische dichter Vladimir Majakovski, maker vanagitpropin de jaren twintig in Rusland. Voor Elburg was de Cel Majakovski serieuzer dan een grap. Later vertelde hij dat er voor hem een nieuw tijdperk mee aanbrak in de kunst en samenleving. 'Ik had het gevoel dat de bevrijding toen pas echt was begonnen. Dat wij toen pas echt met de periode van vóór 1940 afrekenden. "Sterft gij oude vormen en gedachten", weet je wel', zegt hij in de Lucebert-biografie van Wim Hazeu.
Al deze linkse avant-gardisten en wereldverbeteraars - de Pelgroms; de journalisten en dichters Kouwenaar en Elburg en hun vrouwen, de kunstenaars Lotte Ruting en Tientje Louw; maar ook Nieuwenhuijs en Luceberts vriend Karel Appel, en Bert Schierbeek, oud-verzetsman en latere huisgenoot van Lucebert - gaven aan de jonge dichter zijn politieke opvoeding. Dat deden ze in de veronderstelling dat hij daarvoor 'helemaal niet' met politiek bezig was geweest, zo verklaarde Kouwenaar later.
Met de kennis van nu zou je kunnen zeggendat Lucebert een politieke kijk op de wereld op dat moment al sterk had leren relativeren.
Sinds Hazeus biografie uit 2018 weten we dat de zich in 1943-1944 nog Bertus of, op zijn Duits, Lübert J. Swaanswijk noemende dichter vanuit Duitsland, waar hij zich vrijwillig te werk had laten stellen, brieven vol nazistische propaganda en jodenhaat stuurde aan zijn vriendin Tiny Koppijn. Een van de schokkende feiten rond de onthullingen van Luceberts extreem-rechtse verleden is dat geen van zijn naoorlogse vrienden ervan op de hoogte bleek te zijn geweest (misschien op Bert Schierbeek na). Volgens de vrienden van weleer was Lucebert een naïeve, wereldvreemde jongen die in de oorlog, zoals zovelen, nare dingen had meegemaakt. In tegenstelling tot Kouwenaar en Elburg had hij geen verzetspoëzie geschreven en de experimentele revolutie niet 'voorbereid' in journalistiek of poëtisch werk. Als dichter kwam hij als het ware uit de lucht vallen.
Dat roept de vraag op hoe het zit met de verhalen dat Lucebert zich al voor de oorlog en in de beginjaren daarvan communist zou hebben genoemd. Lucebert schreef in de eerste jaren van de oorlog steun betuigende brieven aan door de SD gearresteerde communisten. Hij zongDe Internationaleen bestudeerde de Spartakus-opstand, lezen we in Hazeus biografie. Nog geen drie jaar later pende hij'Sieg Heil'onder zijn brieven aan Koppijn en schreef in hysterische bewoordingen over 'onze führer', tegen 'de Joodse sjacherige zwetsaard'.
Waaide hij dan met alle winden mee, en meende hij niet wat hij zei? Dat is wel ongeveer wat Graa Boomsma betoogde inDe Groene Amsterdammervan 31 maart 2021 ('En, heb je mijn moffenbriefje gelezen?'). Zonder Lucebert te willen schoonwassen, brengt Boomsma 'nuanceringen' aan in het beeld van Lucebert-de-nazi, die erop neerkomen dat de aankomende dichter niet echt geloofde in wat hij schreef.
'In politiek opzicht was hij zonder twijfel een onbenul', oordeelt Lucebert-kenner Cyrille Offermans in de bundelDoor de schaduwen bestormd,maar Lucebert was ook een rebel. Van zijn vader en oudere broer moest hij voor de oorlog op kantoor gaan werken in plaats van een kunstopleiding te volgen bij Mart Stam, 'een beslissing die een funeste invloed had op Bertus', aldus Hazeu. Als jongste bediende bij de Java Sumatra Handelsmaatschappij (!) saboteerde hij die machines en werd ontslagen.
Aan de hand van de psychologische theorieen van Klaus Theleweit komt in dezelfde bundel hoogleraar Sander Bax(Lucebert opnieuw lezen, maar hoe?)tot de conclusie dat Luceberts nazisme 'meer (...) dan slechts het naïeve en opportunistische gedrag van een Titaantje' was. Een zwaar aangezet, romantisch idealisme brengt hem in 1943 naar Duitsland, stelt Bax, maar vooral naar 'Duitschland': Goethe, Hölderlin, Nietzsche, Rilke... en Hitler. Een 'complex van gedachten en gevoelens' speelt daarbij een rol: 'typerende constellaties van mannelijkheid en vrouwelijkheid (...), die vaak verwoord worden in zeerlichamelijketermen'. Bovendien de angst voor en tegelijk de fascinatie met seks en 'onzuiverheid', 'het discours van de soldatenman', 'het beeld van de kunstenaar' als nieuwe, zichzelf opofferende mens.
In die optiek zou Lucebert zijn gegrepen door het nazisme vanuit de zoektocht naar zichzelf, naar een aangrijpingspunt voor zijn kunstenaarschap, zoals hij daarvoor en daarna ook door het linkse gedachtegoed gegrepen werd. Het 'met alle winden meewaaien' moeten we niet als ideologische wispelturigheid opvatten, maar als een levenshouding.
Toen ik als student deminnebriefin de late jaren negentig voor het eerst las, was ik teleurgesteld. 'zoete boeroeboedoer', dat klonk natuurlijk mooi, 'jij leende vrije voeten eens': een soort elegie vol beminnelijke alliteraties, associatief aan elkaar geweven tot een historischsweeping statement. 'ik liep... ik zag... ik lachte... ik boog mij'. Eeuwen en eeuwen die worden overbrugd in de exotische droom van een, tja, eennatuurmens,vol bloemengeur en maneschijn. Maar eenantikoloniaalgedicht?
Neem de titel: 'minnebrief aanonzegemartelde bruid indonesia'. Dat wilde toch zeggen dat de dichter vond dat Indonesië bij ons hoorde, bij Nederland? De bezitsrelatie die ik in de titel las, werd niet ontkend maar juist bevestigd door oriëntalistische representaties van 'onze bruid indonesia' in de rest van het gedicht, was mijn pedante stelling. Maar niet alleen het woordje 'ons', ook en vooral de personificaties 'bruid' en 'bruidegom' wekten argwaan. Dat het Oosten vrouwelijk is en het Westen mannelijk, komt door culturele vooroordelen waarbij 'mannelijk' gelijk zou staan aan 'rationeel' en 'vrouwelijk' aan 'intuïtief' enzovoort. Omgekeerd wortelt deze dichotomie in het feit dat het Westen het Oosten heeft gekoloniseerd, veroverd en geëxploiteerd. Zoals een man een vrouw bezit, zo bezit men het land.
Ik concludeerde in die tijd: kolonialisme is patriarchaat, patriarchaat is verkrachting, is hebzucht plus geweld. Lucebertsminnebriefdroeg bij, in mijn visie, aan die conclusie: Indonesia, 'onze' bruid, is het veroverde land met 'ogen' als 'sawahnat', haar huid vol rijst, vruchtbaarheidsriten die mannelijke veroveraars ten goede komen, die voor haar 'buigen' en 'dienen als het suikerriet'... 'en je dromen zuchtten als de jungle'. Wat erotisch allemaal!
Was deminnebriefdan soms ironisch bedoeld, vroeg ik me af, kon je het gedicht lezen als een karikatuur van oriëntalisme? Weg met het patriarchale veroveringsdiscours, leve het experimentele veroveringsdiscours? Ironie tegen de ironie?
Maar de liefde voor de 'bruid' in deminnebrieflijkt echt. Vol erotisch verlangen en tegelijk kinderlijk oprecht leeft de 'ik' zijn wraakfantasieën uit. Lees het beroemde einde, als de bruidegom de bruid te hulp komt:
'ik ben de bruidegom zoete boeroeboedoer hoeveel wreekt de bruidegom de bruid als op java plassen bloed zij stuiptrekt uitbuiters hun buit haar ogen oesters inslaan en uitzuigen?'
Je ziet de dappere held neerdalen aan de plastic lianen -'the horror, the horror'. Alleen, wie is dan de martelbeul van de bruid? Komt de bruidegom soms wraak nemenop zichzelf?Het ging mijn twintigjarige verstand te boven. Ik legde het gedicht weg en heb er jarenlang niet meer naar omgekeken.
Inmiddels denk ik dat het debuutgedicht van Lucebert nog steeds, of opnieuw, een revolutionaire strekking heeft, júist door zijn ongepositioneerdheid, het steeds verschuivende subject, kortom de ongrijpbaarheid, de ontologische onzekerheid ervan. Wie is nog 'zichzelf' in de naoorlogse, postkoloniale wereld? Dat valt eigenlijk niet te zeggen. De 'ik' in het gedicht is zowel Max Havelaar als Indiana Jones, als Poncke Princen als Mr. Kurtz. 'Hij' is een 'ik' en een 'wij', een 'bruidegom', 'minnaar' en 'kameraden' tegelijk.
Tegelijkertijd denk ik dat het gedicht daarmee in een Nederlandse literaire traditie staat. Deze traditie - te beginnen bijMax Havelaar- is in ideologisch opzicht antikoloniaal. Zij past daardoor niet goed in een 'westerse' (lees: Amerikaanse), postkoloniale literatuurkritiek die uitgaat van een dader-slachtofferdichotomie, van identiteitspolitiek en cultureel imperialisme.
Daarom wordt het tijd voor een nieuwe lezing van deminnebrief.Niet om de oude interpretaties te weerleggen of een 'sluitende' analyse te geven, maar om de mogelijkheden te verkennen die Luceberts poëzie biedt om onze wereld mee te verrijken.
Het postkolonialisme gaat er grof gezegd van uitdat 'de westerse cultuur' vanaf de negentiende eeuw over de hele wereld dominant was, omdat 'westerse' (Europese) landen in politiek en economisch opzicht de baas waren in de wereld. En het gaat ervan uit dat dit nog steeds zo is. Die veronderstelde culturele dominantie van het Westen, toen en nu, wordt door het postkolonialisme zowel beschreven als verworpen. Een kritische blik op 'koloniale' teksten moet de westerse vooroordelen, stereotyperingen en retorische clichés daarin blootleggen én tegenspreken. Tegelijk moet er meer aandacht zijn voor 'niet-westerse cultuur' zowel binnen als buiten die teksten, voor 'andere', 'niet-dominante stemmen' zoals die van vrouwen, queer-personen, ongeletterden of zelfs 'taal-lozen' in de marges van de tekst.
Aan de ene kant brengt het postkolonialisme dus een verbinding tot stand van kunst met politiek, ethiek en maatschappijkritiek die nuttig kan zijn in de emancipatiestrijd van onderdrukte groepen. Aan de andere kant gaat het uit van tegenstrijdigheden: een soort essentialisme en zwart-witdenken dat de oude imperialistische stereotypen, die het postkolonialisme wil bestrijden, juist dieper inslijpt. Daarbij lijkt het puur om de politieke betekenis van literatuur te gaan - haar representaties, retorische strategieën en discoursen, zodat het idee van kunst als een vrijplaats en mogelijkheid tot sublimatie, of zelfs maar plezier, bekneld raakt. De postkoloniale pavlovreactie leidt kortom tot nieuwe inzichten én nieuwe blinde vlekken.
Een goed voorbeeld hiervan is de analyse die historica Susan Legêne van deminnebrief aan onze gemartelde bruid Indonesiageeft inDeze lange eeuw: Metamorfosen van het vaderland 1780-1950(2015). Hoewel Legêne interessante verbanden legt tussen de Onafhankelijkheidsoorlog van Indonesië en de 'brief' van Lucebert, verbindt ze de proteststem van de 'bruidegom' in mijn ogen te veel aan zijn verondersteldeNederlandseidentiteit. Legêne interpreteert de 'minnebrief' daarbij vooral als een ideologische reactie op de vrijheidsstrijd van Indonesië vanuit Nederland: 'de enorme troepentransporten (...) "men strijkt mij met de kraaien op"', 'de aankomst van Indische migranten', enzovoort. Ze identificeert de spreker in het gedicht nadrukkelijk met een Nederlandse man, die zijn Indische bruid met kilte verwelkomt: 'Ze komt zeer dichtbij, op de trap, onze sprei en schrijftafels' (alsof 'sprei en schrijftafels' automatisch Nederlands zijn). Legêne betoogt: 'De opgeroepen jongemannen hebben de ontberingen van de Tweede Wereldoorlog net achter de rug, leven in slechte huizen, zijn "hol gemaakt met het blazen nieuwsblad en journaal".Zijvatten hun oproep op als de oproep aan een minnaar - dichterminnaar, mijnwerkersminnaar, asbakkenminnaar, metaalbewerkerminnaar (r. 45-50) -, beseffend dat "niets goedkoper is dan als zaagsel te sterven" (r. 43).Hijwaarschuwt [hen] voor zo'n berustende instelling: "de koeliebellen mennen ons" (r.51).'(Mijn cursiveringen - ls)
Deze lezing is te beperkt, zeker in het licht van de recente onthullingen over Luceberts werdegang. Ik zie de 'ik' van deminnebriefeerder als een mythische, Orpheus-achtige figuur, een mystiek dichter die niet historisch kan worden vastgepind op een bepaald standpunt, maar die er in zekere zin altijd al was - vergelijkbaar met de 'heidense natuurmens' die Lucebert in Duitsland wilde zijn, zonder de bijbehorende religieus-romantische hysterie.
Het gedicht van Lucebert verzet zich tegen een esthetica die louter uitgaat van representaties, van discoursen of 'strategieën'. Wat in dit gedicht ook gewroken wordt, het is niet de Nederlandse geschiedenis. De 'koeliebellen mennen' niet de 'opgeroepen jongemannen', de dienstnemers in de koloniale oorlog met wie de dichter zich volgens Legêne identificeert: 'ik ben vol van de karkassen honger en dorst en men strijkt mij met de kraaien op' - ja, dat is misschien een referentie aan Operatie Kraai; 'ik stikte mijn lippen goud/ en bij de slokken van de beurs ik goot het oliestroopgeboorde oostelijke bloed (...)' Maar die woorden zijn niet, of niet alleen, ideologisch gemotiveerd, zoals al blijkt uit de opeenvolging van oo-klanken. De 'kameraden minnaar' is niet zomaar een Nederlandse jongen met wie het lyrisch 'ik' zich identificeert alsof 'de Indonesische bevolking' passief meedraait in de maalstroom van de tijd. Eerder nog wordt hier de internationale revolutie bezongen; de Buruh-strijd, om het op z'n Indonesisch te zeggen.
'Buruh' betekent arbeider - in september 1945, vlak na de onafhankelijkheidsverklaring van Indonesië, hadden voormalig 'Digulisten' - concentratiekampgevangenen die tijdens de oorlog naar Australië waren uitgeweken - de Barisan Buruh Indonesia opgericht, het Indonesisch Arbeidsfront. Dat Lucebert de Barisan Buruh kende, lijkt me onwaarschijnlijk. De vraag is echter of het zinvol is om deminnebrief aan onze gemartelde bruid indonesialouter te interpreteren als een uitdrukking van een Nederlands politiek standpunt, een representatie van Nederlandse geschiedenis, Nederlandse cultuur. Het gedicht van Lucebert vraagt om een zorgvuldiger interpretatie, minder schematisch, met aandacht voor ieder woord, de grammatica, fonologie, intertekstuele betekenissen.
De Indische letterkundige R.A. Cornets de Groot deed hiertoe een poging en concludeerde dat in deminnebriefhet kolonialisme zélf spreekt. In dat spreken ziet hij een uitdrukking van romantisch verlangen, namelijk het verlangen 'de ander' met 'zichzelf' te doen samenvallen om zo verlost te worden uit een innerlijk conflict. De esthetische dimensie blijft hierin echter nog steeds onderbelicht en de ongrijpbaarheid van deminnebriefnog altijd onbegrepen. Pas als we ons rekenschap geven van de ironische pogingen om het onderscheid tussen ethiek en esthetiek op te heffen - de kern van de experimentele revolutie - komen we verder dan een lezing waarin poëzie tot icoon van de geschiedenis wordt gemaakt. Zo maken we het gedicht los uit het (post)koloniale schema waarin het een vertegenwoordiger ('representatie') zou zijn van de Europese kolonisator en zijn cultuur, in dit geval van Nederland.
Tot een meer 'talige' interpretatiekomt Anja de Feijter in haar proefschrift uit 1994,Het historisch debuut van Lucebert in het licht van de intertekst van de Joodse mystiek en Hölderlin. Volgens haar analyse ontleent de zevende strofe van Lucebertsminnebrief'kracht aan de spanning tussen onder- en nevenschikking', in een 'radicaliserend procédé' waarbij 'een over zeven regels uitgesponnen conditionele bijzin vooraf [gaat] aan een hoofdzin die één regel vult':
als jij nu met de geranselde zij-deuren torso worstelt voor onze deur en je stem loopt blaren op onze trap en je ogen staan als kelders op en de ratten van ons knagen rennen door je scherven hals en je heft de bommenkraters busten rokende vulkanen op onze sprei en schrijftafels en je met spervuur pneumatische boren gevilde zilveren longen gillen ons: zalf ons zalf ons en de geblakerde slapen kreten ruïne haschischgassende schuilkelder heupen en je wrikt nog wrikt nog met de soebatten tools, de vreemde de vreemde ons dicht spijkeren provinciën zullen wij zwijgen, doen wij onze kaden wennen, battle-dress boetseren onze tong
Het is volkomen onduidelijk, en van geen belang, welke politieke of identitaire groep met het woordje 'wij' in dit fragment wordt bedoeld. Het idee van literatuur als een vorm van 'vertegenwoordiging', zoals in postkolonialistische theorie gepropageerd, wordt hier radicaal verworpen. Bruidegom en bruid 'representeren' antikoloniaal verzet slechts op een wijze die het proces van representatie opheft, oplost in een nieuwe, lichamelijke esthetiek.
Maar Lucebertsminnebriefeindigt met een vraag. Overigens net zoalsMax Havelaarvan Multatuli, waar het gedicht ook op andere manieren naar verwijst. En Lucebert schrijft in het Nederlands. Dat Indonesia 'onze' bruid is zou, in overeenstemming met de postkoloniale literatuuropvatting, betekenen dat de dichter zich iets toe-eigent wat 'eigenlijk' niet van hem is('cultural appropriation'),al schaart hij zich aan de kant van de onafhankelijkheidsstrijd. Wat je hiertegen zou kunnen - en moeten - inbrengen, is dat het niet eerlijk is om een dichter de taal te verwijten waarin hij schrijft. Die taal is van iedereen. Het lezen van poëzie of andere literatuur om verlost te worden van een koloniaal of wat voor schuldgevoel dan ook, lijkt me geen goede 'leeshouding'. Het gedicht van Lucebert verloochent dan ook die houding, gaat voorbij aan het idee dat het 'imperialistisch kapitalisme' een eeuwigdurend rijk is dat de weg verspert naar de mogelijkheid om zich dankzij de taal in anderen en andere werelden te verplaatsen, om solidair te zijn.
'Ik heb nauwelijks een herinnering aan mijn werk' zei Lucebert in een interview in 1991. Daarmee nam hij afstand van zichzelf als kunstenaar en gaf hij aan dat hij zichzelf, als kunstenaar, steeds opnieuw uitvond.
Zijn weigering om terug te kijken zal ook zeker te maken hebben gehad met angst. 'Mijn vader was een bange man', aldus Luceberts dochters na de onthullingen in 2018.
Lucebert stelde met zijnminnebriefde vraag naar de consequenties van verkeerde keuzes - en vooral naar de mate waarin ze ons later opbreken:'hoeveelwreekt de bruidegom de bruid?' Het is een vraag naar de grenzen van verzet, solidariteit en autonomie, en hoe met die grenzen om te gaan.