In Hongkong moet de geile jeugd gaan badmintonnen

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
21 november 2024
Hongkong- Willen jullie graag vrijen? Niet doen, jongens en meisjes. Tem je hormonen door samen badminton te gaan spelen. En trek geen uitdagende kleding aan. Dat staat in nieuw lesmateriaal voor middelbare scholieren in Hongkong. De invoering van de lesstof, genaamd 'Adolescenten en intieme relaties', heeft een onbedoeld effect: de pubers van Hongkong durven geen badmintonracket meer te kopen.
Eeuwenlang hebben de Chinezen weinig last gehad van seksuele vooroordelen. Dat veranderde in de negentiende eeuw, vooral door toedoen van de Europeanen die China wilden onderwerpen. Na de Opiumoorlog voerden de Britten een semikoloniaal bewind en een Victoriaanse moraal in. Mao Zedong verjoeg de buitenlanders, maar niet de puriteinse geest. Zelf was hij een seksueel roofdier, maar zijn onderdanen moesten seks uit hun hoofd zetten, want ze behoorden slechts aan één ding te denken: de revolutie. In de landbouwcommunes mochten man en vrouw eens per week met elkaar naar bed, niet om plezier te maken maar nieuwe communistjes.
Na Mao werd de seksuele moraal losser, vooral onder het gestaalde kader. Partijbazen die zichzelf respecteerden, hielden er minstens één concubine op na. Totdat Xi Jinping het obscurantisme weer omhelsde. Seks moet terug in de taboesfeer en mag daar alleen even uit voor de voortplanting, die de Partij vanwege de bevolkingskrimp met vele maatregelen - tevergeefs - aanmoedigt. Seks is niet voor tieners, vindt de Partij. In Hongkong vonden steeds meer jongeren iets heel anders. Dat kon dankzij een relatieve vrijheid. Vier jaar geleden maakte een dictatoriale veiligheidswet daar een eind aan. Hongkong werd een gewone Chinese stad, waarin de pro-Chinese overheid alles bepaalt, tot het seksleven van de jeugd toe.
De meeste reacties op de nieuwe instructies van het Hongkongse Onderwijsbureau, een soort ministerie, zijn in de trant van: waar bemoeien ze zich mee, wat een achterlijke ideeën, ze leven niet in deze wereld, in plaats van de seksuele gevoelens van de tieners te onderdrukken zouden ze hun moeten leren hoe daarmee om te gaan.
Een krant durfde te schrijven: 'Is badminton het antwoord van Hongkong op de seksuele impulsen van schoolkinderen?' Over badminton worden sinds kort veel grappen gemaakt. Iemand vroeg zich af hoe je op stel en sprong aan een racket komt als de seksuele nood hoog is gestegen. Het Onderwijsbureau isnot amused.