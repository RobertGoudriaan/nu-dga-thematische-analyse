Het eiland

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
11 juli 2024
Eilanden spreken al sinds mensenheugenis tot de verbeelding. Het feit dat ze op afstand liggen van het vasteland, dat de bewoners ervan geïsoleerde, op zichzelf staande gemeenschappen vormen, met eigen riten en gebruiken, maakt dat ze de fantasie aanjagen. Eilanden worden als exotisch gezien, als plekken van avontuur, als onderwerp van mythes en legenden. Sinds Plato over Atlantis schreef, de eilandbeschaving die werd opgeslokt door de zee, voeren schrijvers eilanden op. Van William Shakespeare die zijn schipbreukelingen Prospero en diens dochter Miranda inThe Tempestlaat aanspoelen op een mythisch eiland, waar hij zich toverkrachten eigen maakt, tot Daniel Defoe die zijn Robinson Crusoe op een onbewoond eiland laat stranden. VanTreasure Islandvan Robert Louis Stevenson, waarbij het draait om piraten en een heuse schat, totThe Beachvan Alex Garland, waarin jonge backpackers in Thailand op de vlucht voor het massatoerisme een idyllisch eiland vinden.
Geen wonder dat het toerisme zich begin twintigste eeuw juist ontwikkelde op eilanden. Hoe kun je beter de sleur doorbreken dan door je voor een paar weken terug te trekken op een eiland, afgesneden van hectiek? Daar kwam de praktische omstandigheid bij dat de compacte eilandgemeenschappen het makkelijkst de omslag naar een nieuwe economie konden maken, van visserij en landbouw naar toerisme. Grote kans dat u dit dubbeldikke zomernummer op een eiland leest.
Maar eilanden zijn natuurlijk veel meer dan exotische toevluchtsoorden. Charles Darwin ontwikkelde zijn evolutietheorie tijdens zijn reis naar de Galapagoseilanden. Ook de Amerikaanse bioloog E.O. Wilson, die we in dit nummer profileren, zag in eilanden 'de beste van alle natuurlijke laboratoria' en deed er zijn baanbrekende onderzoeken naar insecten. Eilanden lopen de grootste kans verzwolgen te worden door de zee, die hard stijgt als gevolg van de klimaatcrisis. En ze zijn geopolitieke hotspots, zoals blijkt uit het verhaal over Spitsbergen van Joan Veldkamp in dezeGroene. Ze zijn vaak strategisch gelegen en vormen zo betwist gebied.
Voor dit nummer verplaatsen we ons niet alleen naar Spitsbergen, waar de walvisjagers plaats hebben gemaakt voor Russen en Europeanen die elkaar beloeren, maar ook naar hip Ibiza, verdwijnend Tuvalu, naar Taiwan, Samos, de Filipijnen, GrootBrittannië, Vlieland en Schiermonnikoog. En we staan stil bij de metaforische betekenis van het eiland, die vaak heel wat minder aanlokkelijk is dan die van ongerept paradijs of mythische plek. Dan gaat het vaak over de 'eilandmentaliteit', die gelijk wordt gesteld aan bekrompenheid. Over je op je eigen eiland terugtrekken, wat zo veel wil zeggen als dat je blijft steken in je eigen gelijk of dat van je bubbel. Over op een eiland zitten, wat de afzondering tekent waarin je je bevindt. Dat laatste geldt bijvoorbeeld voor de Nieuwe Liberalen, waarover Coen van de Ven schrijft in dit nummer, een geïsoleerde stroming binnen de VVD die zich steeds onbehaaglijker voelt over de samenwerking met Wilders. Of voor de vriendschapsrecessie, die we volgens veel sociologen beleven. Koen Haegens plaatst vraagtekens bij de veronderstelde eenzaamheid van onze tijd.
'No man is an island',schreef de zeventiende-eeuwse Engelse dichter en geestelijke John Donne in een van zijn preken. Om even later te vervolgen:'Every man is a piece of the continent, a part of the main.'Het zijn beroemde regels die in deze dagen van polarisatie, van een nieuw kabinet dat uit vier eilanden lijkt te bestaan met een eenzame kapitein erboven, niet vaak genoeg geciteerd kunnen worden.
Wij wensen u een mooie zomer, al dan niet op een eiland.
P.S. Dit is leesvoer voor twee weken. De volgendeGroenestaat 24 juli online of valt de dag erna op papier bij u in de bus.
Het eiland is vaak heel wat minder aanlokkelijk dan een ongerept paradijs