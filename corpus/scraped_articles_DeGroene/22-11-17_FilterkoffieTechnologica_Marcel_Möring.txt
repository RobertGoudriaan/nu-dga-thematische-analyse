Filterkoffie Technologica Marcel Möring

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
17 november 2022
Wat te doen als de dure Zwitserse machine een bonk roestvrij staal staat te wezen en geen sjoege meer geeft?
Ineens behoor je niet meer tot de espressodrinkende bovenklasse. De uit roestvrij staal opgetrokken machine heeft het na drie jaar opgegeven en kan maar op een plek in Nederland worden gerepareerd, wat betekent dat je vijf kilo metaal moet inpakken en versturen, waarna het afwachten is hoe de reparatie uitvalt. Duur waarschijnlijk, want het binnenwerk heb je zelf al geïnspecteerd en de conclusie is dat het meest essentiële deel, het verwarmingsblok, vervangen moet worden. Drie jaar, bijna op de kop af twaalf maanden na het verstrijken van de garantieperiode. Er zou woede, of op zijn minst boosheid moeten zijn, maar in plaats daarvan is er een vorm van berusting die veel te maken heeft met ervaringen uit het verleden. Vergankelijkheid, en het vage besef dat er daar meer van is dan vroeger. Maar dat dachten de Romeinen waarschijnlijk ook al.
Er komt een onverwachte herinnering boven aan filterkoffie in een theehuis in de bossen, gezet door blozende jonge Drentse vrouwen. Het is een herinnering die je nog verder terugvoert, naar de jaren zeventig, toen iedereen een koffiezetapparaat had en het aroma je tegemoet kwam als je een vacuüm getrokken pak openknipte. Snelfiltermaling en koffiemelk uit een fles... De roestvrijstalen ketel met tapkraantje op de redactie van deDrentsche en Asser Courantdie 's ochtends werd gevuld door de eerste die binnenkwam en daarna de hele dag steeds gruwelijker smakende koffie bleef leveren... Begin jaren tachtig was dat. Tien jaar later konden de espressodrinkers die waren opgegroeid met Van Nelle en Douwe Egberts er alleen nog maar smalend over praten en bestelden bouwvakkers met toolbelt om de heupen hun latte bij de koffiebar.
Ik leerde pas koffiedrinken in het voorlaatste jaar van de middelbare school. Op de fiets, op weg van school naar huis, passeerde ik een café in de binnenstad van Assen en werd ineens bevangen door een onverklaarbare trek in koffie. Fiets tegen de muur gezet, binnen mijn bestelling geplaatst en, zoals dat heet, nooit meer omgekeken. Waarom? Waarom toen? Waarom daar? Misschien omdat het die dag rook naar de bonen die werden gebrand bij Broekema & Nagel, de kleine koffiebranderij waar ik een paar jaar later naast zou komen te wonen. Maar misschien ook niet. Koffie was, net als bier,'an aquired taste'en een'rite de passage'.Het kan best zijn dat ik daar, op mijn fiets, ineens dacht dat ik er nu aan toe was: het leven van hen die bij benzinestations uit een kartonnen bekertje drinken terwijl ze naar het verkeer op de snelweg staren, het leven van mannen die op een steiger zitten, thermosfles in de ene hand, bekertje in de andere.
Het Assen van mijn jeugd rook op verschillende dagen in de week naar twee dingen: vers gebrande koffie en de gefruite uitjes van de Wilco. In de zomer rook het naar naaldhout en dor blad, in september naar aardappelloof dat op de velden buiten de stad werd verbrand.
Ooit kregen mijn twee vrienden en ik een spontane rondleiding door de koffiebranderij, maar destijds kregen we niet te horen dat J.B. Charles (pseudoniem van de dichter Willem Hendrik Nagel) de zoon was van een van de eigenaren. Dat had ons minstens zoveel geïnteresseerd als het branden van de bonen en de blenders die lauwe koffie van hun proeflepels slurpten. Tegen mensen die niet uit Assen komen, of die het zien als de onaanzienlijke provinciehoofdstad die het is, zeg ik weleens dat ik bijna alles terug kan voeren tot dat stadje. Dat Rutger Kopland er woonde naast de gasfabriek waarvan zijn vader directeur was. Dat Gerard Reve er met een delirium in het ziekenhuis heeft gelegen, waar hij werd behandeld door Vasalis. Dat de vlaflip er zou zijn uitgevonden door de directeur van zuivelfabriek Acmesa, wat overigens wordt betwist. Dat Gerrit Krol er bij de NAM werkte (net als ik). Dat de moeder van Herman Brood er een wasserette exploiteerde.
Ik ging er in de vroege jaren tachtig op mijzelf wonen en wist de hand te leggen op een espressomachientje van Douwe Egberts dat, in tegenstelling tot Italiaanse apparaten, niet met druk werkte, maar gebruikmaakte van centrifugale krachten. Een buitengewoon effectief apparaatje dat het lang heeft volgehouden. Het was het begin van een Nederland waarin mijn generatie niet alleen espresso begon te drinken en de koffiemelk vaarwel zegde, maar ook de Hollandse avondmaaltijd met zijn aardappels, vlees en groenten schamper afwees als iets ongelooflijk burgerlijks en zich op de Italiaanse keuken stortte.
Nu de dure Zwitserse machine een bonk roestvrij staal staat te wezen, moet er vervanging komen en dat ding ga ik niet weer kopen. Ook niet een volautomatische Italiaan van duizend euro. Mijn vader had er zo een en hij heeft er in al die jaren nooit iets van begrepen. Als je 'm aanzette begon hij eerst met een reeks mededelingen van huishoudelijke aard: kalibreren! systeem reinigen! voorverwarmen! Alsof het niet meer een kop koffie betrof, maar de lancering van een hypersonische raket.
De keuze, zoals ik die mevrouw mijn echtgenote voorstelde, ging wat mij betrof tussen de oerHollandse Moccamaster (hip in New York) en Nespresso.
'Filterkoffie?' Vanonder gefronste wenkbrauwen. 'Een kan op een warmhoudplaatje?'
Waarna ik de lof bezong van de Moccamaster in de wetenschap dat het boter aan de galg is, water naar de zee dragen, uilen naar Athene, enzovoort. Dan maar Nespresso. Per slot van rekening is mijn dochter daar net haar carrière begonnen. Eigen koffie eerst.
Als je 'm aanzette begon hij eerst met mededelingen van huishoudelijke aard