'Elke dode motiveert ons om door te gaan' De Iraanse opstand verandert in een revolutie

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
27 oktober 2022
Iraanse burgers blijven hun onvrede over het regime van de moellahs uiten, ondanks de hardhandige onderdrukking die al tot honderden doden en duizenden arrestaties leidde. 'De gevangenissen puilen uit.'
'Wij zijn niet meer bangvoor de veiligheidstroepen, zij zijn nu bang voor ons', zegt Arezou (26), een net afgestudeerde vrouw uit Teheran. Oorspronkelijk komt ze uit Tabriz, een stad in het noordwesten van Iran waar de Azari-minderheid het grootst is. Ze draagt een vrolijke roze jurk met spaghettibandjes, haar zwarte haar komt net tot aan haar ontblote schouders.
'Eerst volgde ik de demonstraties terwijl ik thuis zat, want ik was te bang om zelf de straat op te gaan. Op een gegeven moment zag ik oudstudiegenoten op mijn beeldscherm, ze riepen "kanon, tank, voetzoeker, moellah moet weggaan", dat kwam binnen', zegt ze. De melodieuze leus,'top, tank, feshfesheh, mollah bayed kom besheh'rijmt in het Farsi op zo'n manier dat het moeilijk uit je hoofd te krijgen is. Een strijdbaar motiverend deuntje, zoals de Iraanse creatievelingen er al vele hebben bedacht.
'Arezou'betekent in het Farsi 'wens' of 'hoop', het gevoel dat het land met ruim 85 miljoen inwoners verenigt en houvast biedt. 'Ons recht in het leven is meer dan het afdoen van de hidjab. We willen vrijheid, democratie, vrije media, een land waarin alle bevolkingsgroepen gelijke rechten hebben. Fundamentele mensenrechten, dat is wat we willen', zegt Arezou in een videogesprek.
De eerste dagen was ze bang. Voordat ze de straat op ging om te demonstreren informeerde ze bij vrienden in welke wijken de demonstraties relatief rustig verliepen, met de belangrijkste vraag: waar lopen de minste veiligheidstroepen?
'Nu maakt het me niet meer uit', zegt Arezou. 'Als iemand wordt gearresteerd, vallen we met z'n allen de veiligheidstroepen aan om de demonstrant los te trekken. De veiligheidsdiensten zijn moe geworden door onze wil en eenheid.' Op de filmpjes die ze met haar telefoon tijdens de demonstraties maakte, is niet veel te zien. Het is donker, het beeld beweegt. Dat maakt het niet minder indrukwekkend, want het ritmische geklap en de leuzen dreunen onvermoeibaar door.
Ook waar het relatief veilig is, wordt niet met zachte hand opgetreden. Ook Arezou is mishandeld door veiligheidstroepen. Ze zegt geluk te hebben gehad, want ze is 'alleen' maar geslagen en geschopt. Geen reden om te stoppen met demonstreren, integendeel. 'Als iemand wordt gedood of gewond raakt motiveert het juist om door te gaan. Het overtuigt ons alleen maar meer van ons gelijk dat het regime weg moet.'
'Volgens de autoriteiten ben ik nu onderdeel van het "westerse complot tegen het regime", omdat ik met westerse media praat', zegt Arezou. 'Maar dat mensen wereldwijd weten dat we aan het demonstreren zijn, betekent veel voor ons. Dat is het waard.'
Niet iedereen durft de straat opzoals de jongeren dat doen, want het regime onderdrukt meedogenloos. 'Al deze jonge mensen hebben ook ouders, die zijn werkzaam in verschillende industrieën en willen hun kinderen steunen', zegt de Iraanse politicoloog Ammar Maleki, verbonden aan Tilburg University en directeur van Group for Analyzing and Measuring Attitudes in Iran (Gamaan). 'Iedereen is met elkaar verbonden. Voor wie niet de straat op kan of durft, is staken een logisch alternatief. Elk deel van de samenleving kan zo bijdragen. We zien jongeren op straat, scholieren die beginnen te zingen in hun klaslokalen, stakende universiteitsstudenten en docenten.'
'Onze oliearbeiders zijn onze koppige leiders', scanderen studenten op video's die viraal gaan op sociale media. 'Zo'n leus, om dat te zien en te horen, dat motiveert ons als werknemers om door te gaan met deze stakingen', zegt de 31-jarige Mahdi, die voor een petrochemisch bedrijf in Asalouyeh werkt. De industriestad ligt aan de kust van de Perzische Golf, op zo'n driehonderd kilometer van de universiteit waar de leus wordt gezongen. Naar schatting staken 25.000 medewerkers in de olie- en petrochemische industrie in Asalouyeh en de nabijgelegen stad Bushehr.
'Met de stakingen sluiten we ons aan bij de revolutie', zegt Mahdi hoopvol, een paar dagen na het eerste telefoongesprek. De stakingen in Asalouyeh begonnen op 10 oktober en het einde is niet in zicht. 'Twee jaar geleden staakten we ook, omdat we maandenlang ons salaris niet ontvingen. Nu is het anders. We willen het regime veranderen. Olie, gas en de petrochemische industrie zorgen ervoor dat het hart van het economische systeem blijft kloppen. Als wij de economie kunnen verlammen, kunnen we veel betekenen voor de revolutie. We brengen het regime in de problemen.'
Déjà vu.'De Iraanse olievoorraden zijn de slagader van het regime', zei een westerse ambassadeur in Teheran in november 1978 tegenNewsweek. 'Het doorsnijden van deze leveringen is het doorsnijden van de keel van de sjah.' Ook tijdens de Iraanse Revolutie speelden oliestakingen een grote rol. Ook in 1978 begon een cyclus van geweld, waarin elk dodelijk slachtoffer een nieuw protest aanwakkerde. De Iraanse sjah wisselde concessie en repressie met elkaar af, tot het onhoudbaar werd. De concessies en beloftes mochten niet baten, de leus 'Noch het Oosten, noch het Westen. Islamitische republiek!' werd na ruim een jaar demonstreren werkelijkheid.
Het effect van de huidige stakingen moet niet worden overschat. De internationale sancties hebben ervoor gezorgd dat het Iraanse regime de afhankelijkheid van olie-inkomsten terug heeft geschroefd. Bovendien heeft het land voldoende oliereserves om de stakingen nog even te doorstaan. Maar het einde van de stakingen is nog niet in zicht, en ze breiden zich steeds verder uit naar andere sectoren door heel het land, zoals de bazaars, het onderwijs en de kunstsector.
Van een afstand lijkt de berichtgeving van het Iraanse regime tegenstrijdig. De ene minister zegt klaar te zijn voor dialoog, een andere dreigt met arrestaties en gevangenisstraffen.
Voor Iraniërs is het duidelijk. Al drie jaar staat een tweet vastgepind boven aan Ammar Maleki's profiel, waarin de politicoloog drie 'gouden regels' meegeeft om de islamitische republiek beter te begrijpen. Regel nummer één: de islamitische republiek kan niet worden hervormd door dialoog, maar zal zich overgeven aan druk. Nummer twee: islamitische republiek-functionarissen liegen altijd, tenzij het tegendeel wordt bewezen. Drie: als functionarissen of regime-aanhangers Iran zeggen, bedoelen ze alleen de islamitische republiek.
'Het is een lippendienst, burgers weten dat ze worden voorgelogen', zegt Maleki. 'Iraniërs hebben 25 jaar lang geprobeerd te hervormen, met wettelijke acties. Het werkte niet. Nu zijn ze overgegaan tot burgerlijke ongehoorzaamheid. Slechts 22 procent van de Iraniërs staat achter het huidige regime, liet onze survey zien.' De resultaten van de survey zijn gebaseerd op een enquête onder bijna zeventienduizend Iraniërs die woonachtig zijn in Iran.
Weer een déjà vu.Concessies en repressies. Ali Larijani, een voormalige voorzitter van het Iraanse parlement en een vooraanstaand figuur van het establishment, riep op om de verplichte hidjab-wet te heroverwegen. Daarnaast erkende hij dat de demonstraties diepe politieke wortels hebben en niet alleen een product zijn van Amerikaanse en Israëlische opruiing.
'Dat is vergelijkbaar met de laatste dagen van het oude regime van de sjah', zegt mensenrechtenactivist Ramyar Hassani van de ngo Hengaw Organisation for Human Rights. 'Ook toen werden er concessies gedaan om de demonstraties te sussen. Het was te laat. Er werd niet geluisterd toen er geluisterd had moeten worden.'
Terwijl in de straten van Teheran demonstranten, zoals Arezou, steeds zelfverzekerder de straat op gaan, worden buiten de hoofdstad de demonstraties onvermoeid hardhandig neergeslagen. Inwoners buiten de hoofdstad hebben minder middelen om zich uit te spreken, én minder berichtgeving bereikt de buitenwereld, of met flinke vertraging. Waar het regime in Teheran voorzichtiger omgaat met het afsluiten van het internet, om de eigen systemen in de lucht te houden, is dat in andere provincies minder van belang, met als gevolg: meer internet- en telefoonstoringen en dus minder mogelijkheden om de buitenwereld te bereiken.
'Onderdrukking en geweld zijn overal te zien, maar in de provincies Koerdistan, Beloetsjistan of in Ahvaz is het extreem', zegt Hassani. Dat is ook wat deze demonstraties uniek maakt. 'In de afgelopen jaren was het makkelijker voor het regime om demonstranten het zwijgen op te leggen, want de protesten vonden niet door heel het land plaats.'
Door heel het land,waar Nederland zo'n vijftig keer in past, zijn ondertussen bijna alle politieke activisten gearresteerd. Ongeacht of ze hebben deelgenomen aan de demonstraties. In Koerdische steden zijn daarnaast ook veel dichters en kunstenaars opgepakt, zodra ze kleur bekenden. 'De gevangenissen puilen uit. In sommige Koerdische steden worden garages gebruikt om mensen in op te sluiten', zegt Hassani. En dat doen ze niet discreet, want geschreeuw is door omwonenden te horen.
In het zuidwesten van Iran, bijna grenzend aan Irak, ligt de stad Ahvaz. De inwoners zijn nog niet geheeld van de wonden van het bloedbad dat plaatsvond tijdens Bloody November, in 2019. 'Op zo'n honderd kilometer hiervandaan, in de moerasgebieden van Mahshar, werden binnen twee dagen minstens 130 demonstranten gedood', zegt de 24-jarige mensenrechtenactivist Hesam.
'De meeste inwoners demonstreerden hier in eerste instantie niet. Uit angst. Maar Iraanse inlichtingendiensten vallen de afgelopen weken huizen binnen van mensenrechtenactivisten. Dat gebeurde ook bij Emad Haidari.' Het huis van Emad Haidari werd eind september binnengevallen, ongeveer een week later kreeg zijn familie te horen dat hij in de gevangenis een hartaanval had gekregen. Een gezonde 31-jarige man, zonder medische geschiedenis. Zomaar, een hartaanval.
'Emad werd door de inlichtingendiensten begraven op een afgesloten begraafplaats, alleen een van zijn broers mocht aanwezig zijn', zegt Hesam. De inlichtingendiensten deden geen moeite om de sporen van blauwe plekken en wonden te verhullen. 'Emad was hier beroemd door zijn werk. Door zijn moord ben ik niet meer bang om te demonstreren. Het maakt toch niet meer uit, vandaag was hij het, morgen ben ik misschien aan de beurt', zegt Hesam. Dagelijks scanderen de bewoners in Ahvaz nu, 'als één persoon wordt vermoord, staan daar duizend mensen achter'.
In Iran denken verschillende jonge prominente figuren na over de toekomst van het land. Zoals Narges Mohammadi, of studentenleider Majid Tavakoli. Beiden zitten vast in de beruchte Evin-gevangenis, de belangrijkste gevangenis voor politieke gevangenen in Iran, en dus onderdeel van de systematische onderdrukking van afwijkende meningen door de staat. 'Evin University' is de bijnaam van de gevangenis, door het grote aantal intellectuelen en academici dat daar wordt vastgehouden.
Het is dezelfde gevangenis waarvan kortgeleden chaotische beelden de buitenwereld bereikten. Op video's is een sirene te horen en stijgt een dikke zwarte rookwolk op. Door de gloed van de lantaarnpalen lijkt een tweede rookwolk oranjerood, voordat het overgaat in wit. Algauw volgen harde knallen, het geluid van luide schoten. Wat er precies is gebeurd, blijft onduidelijk. Dat er minstens acht gevangenen omkwamen en dat oproerpolitie insloeg op gevangenen, is wel bevestigd.
'We kunnen verwachtendat het Iraanse regime op een gegeven moment weer een bloedbad aanricht. Maar intern heeft het veel problemen gehad', duidt Ammar Maleki. 'Generaal Qasem Soleimani had in 2019 nog een leidende rol. Een jaar later werd hij door de Verenigde Staten geliquideerd. In 2009 was de leidende generaal Hossein Hamadini, hij werd vermoord in Syrië toen hij daar was om president Bashar al-Assad te steunen. Ze waren allebei ongelooflijk wreed. Niet dat ze er nu niet meer zijn, wrede generaals. Het is ook niet zo dat de demonstranten nu niet hardhandig worden onderdrukt, maar de impact op het collectieve geheugen van de massamoord tijdens Bloody November in 2019 is nog groot. Mensen gaan nu de straat op voor gerechtigheid van toen. In Londen is er het Aban Tribunal voor opgericht. Misschien is het regime bang dat ze weer hetzelfde moeten doen, als laatste redmiddel. Westerse politici zouden dit niet mogen tolereren, voor het belang van de mensheid.'
Dat het islamitische regime niet alleen voor Iraniërs een bedreiging vormt, is de afgelopen weken weer gebleken. In één maand tijd zijn er in Oekraïne meer dan tweehonderd aanvallen uitgevoerd met de Iraanse 'Shahed-136 drones', ook wel 'kamikazedrones'. Elektriciteits- en waterinfrastructuur was het grootste doelwit. Dezelfde drones werden eerder door Houthi-rebellen in Jemen ingezet om olie-installaties in de Verenigde Arabische Emiraten en Saoedi-Arabië aan te vallen. Vermoedelijk werden deze drones ook gebruikt om een Israëlische olietanker in Oman te bestoken. En, nog recenter, in Iraaks-Koerdistan, tegen Iraans Koerdische oppositiepartijen in Irak.
'Het Iraanse regime is een van de grootste sponsors van terrorisme wereldwijd', zegt Maleki. 'Libanon zou weer kunnen ademen zonder het islamitische regime, net als Jemen. Als Iran niet had ingegrepen in Syrië, zou Assad misschien wel zijn gevallen. Dan was er wellicht een democratisch regime gekomen, zoals in Tunesië. Of, in het ergste geval, een terugval naar een dictatoriaal regime zoals in Egypte. Maar het steunen van Assad door het Iraanse regime heeft bijgedragen aan de vijfhonderdduizend doden en zes miljoen Syrische vluchtelingen. Geopolitieke conflicten zijn altijd onderling verbonden.'
Maar toch, vindt Maleki, is het belangrijk om een rooskleurig toekomstperspectief voor Iran te behouden. Niet alleen in Iran, maar ook in de Iraanse diaspora van ruim vier miljoen mensen zijn er vele hoopvolle boegbeelden. Zoals journalist en activist Masih Alinejad, Nobelprijswinnaar Shirin Ebadi en voorzitter van de Association of Families of Flight PS752 Victims, Hamed Esmaeilion, die afgelopen zaterdag een grote bijeenkomst van de Iraanse diaspora in Berlijn organiseerde. 'Op veel gebieden hebben zij gelijksoortige ideeën van seculaire democratie, met een mensenrechtenverklaring als basis voor een toekomstige grondwet. Idealiter vormen zij een coalitie. In binnen- en buitenland', zegt Maleki.
Ondertussen lopen in Iran steeds meer vrouwen rond zonder hidjab, worden de demonstraties een revolutie genoemd en heerst er een nieuwe stemming. 'Dit kan niet meer worden teruggedraaid', zegt Maleki. 'Het kan wel onderdrukt worden, of vertraagd. Maar dat is onhoudbaar. We zullen keer op keer een soortgelijke situatie terugzien, tot het einde van het regime. De eisen van de bevolking moeten worden beantwoord, want de publieke opinie is duidelijk. Wat we eerst in de survey zagen, zien we nu op straat.'
'De veiligheidsdiensten zijn moe geworden door onze wil en eenheid'
...