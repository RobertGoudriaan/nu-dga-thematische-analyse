Japanse supercomputers voorspellen tornado's Extreem weer

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
27 februari 2025
Tokio- Het Japanse bedrijf Fujitsu en de Nationale Yokohama-universiteit hadden heugelijk nieuws te melden. Japan wordt, zeker in de zomer, vaak geteisterd door tornado's, zo'n twintig per jaar. Die wervelwinden kunnen plotseling ontstaan, zijn daardoor lastig te voorspellen en kunnen in een paar minuten verschrikkelijke schade aanrichten, niet zelden met dodelijke slachtoffers. In augustus vorig jaar raasde een tyfoon, een tropische storm, over Japan, waarbij enkele tornado's de grond bereikten. Zes mensen kwamen om het leven.
Nu zijn onderzoekers en programmeurs er in geslaagd tornado's die voortkomen uit een tyfoon beter te voorspellen dankzij de rekenkracht van een supercomputer. De onderzoekers konden al langer tornado's simuleren, maar die simulatie duurde tergend lang: elf uur, waardoor de tornadowaarschuwing vaak te laat kwam. Die tijd heeft de supercomputer - een computer met een enorm rekenvermogen - drastisch ingekort: naar tachtig minuten, acht keer sneller dan voorheen. Dat moet meer tijd geven om te vluchten en kan dus levens redden. Goed nieuws!
Ingezoomd zou je het daarbij kunnen laten: slimme koppen, fantastische innovatie, levens gered. Toch is het lastig het bredere plaatje weg te denken. Klimaatverandering resulteert in meer tyfoons en tornado's en dus meer doden. De technofiks die hier tegenover wordt gesteld is een snellere waarschuwing van een energieslurpende supercomputer die vertelt wanneer je je moet verstoppen in een bunker.
Er is een vreemde dynamiek van vraag en aanbod aan het ontstaan. Japan ligt in een deel van de wereld waar men meer dan gemiddeld in aanraking komt met tyfoons en tornado's en dat goed weet hoe destructief de natuur kan zijn. Datzelfde deel van de wereld - Taiwan, Zuid-Korea, Japan - is het kloppende hart van de moderne chipproductie die de supercomputers hun rekenkracht geven om de stormen te voorspellen. Meer tornado's betekent meer vraag naar techno-oplossingen en chips.
Het is iets wat we vaker zullen zien: een suboptimale technische oplossing die enkel symptomen bestrijdt en de stroomvraag doet groeien. In een land dat vol inzet om in technologisch opzicht mee te doen met de grootmachten en halfslachtig klimaatbeleid voert, is dat een doekje tegen het bloeden wanneer je huis door een tornado wordt opgeslokt.
...