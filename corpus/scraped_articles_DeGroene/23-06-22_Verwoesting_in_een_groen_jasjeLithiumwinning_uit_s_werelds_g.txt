Verwoesting in een groen jasje Lithiumwinning uit 's werelds grootste zoutmeer

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
22 juni 2023
Klimaatambities houden geen rekening met de onherroepelijke gevolgen van mijnbouw. In noordelijk Chili worden een oeroud ecosysteem en een twaalfduizend jaar oude cultuur opgeofferd. Maakt klimaatbeleid juist datgene kapot wat het zou kunnen repareren?
Het is regenseizoenin 's werelds droogste ecosysteem. De 'Boliviaanse winter' zorgt voor zeldzame regenval op de hoogvlaktes van de Chileense Atacama-woestijn. Als ik er aankom, stort het water met bakken uit de hemel. Een vreemde gewaarwording in de woestijn, met name omdat het door klimaatverandering steeds minder regent. Essentiële waterreservoirs vullen zeer moeizaam aan. Toch is dat niet de grootste dreiging voor het bestaan in dit gebied.
Via een goede kennis uit Santiago leer ik Carlos Vega kennen. Hij is 49 jaar oud en woont met zijn familie in Coyo, een kleine Lickanantaygemeenschap in het noorden van de Salar de Atacama. De Lickanantay zijn een inheemse cultuur waarvan de oudste archeologische vondsten in de Atacama-woestijn meer dan twaalfduizend jaar oud zijn. Van jagers-verzamelaars hebben de Lickanantay zich ontwikkeld tot landbouwers en veehouders door een sterk aanpassingsvermogen en regelmatige interactie met naburige groepen uit Zuid-Bolivia en Noord-Argentinië. Om hier te overleven is gemeenschappelijk gebruik van beperkte middelen cruciaal. Meer dan 2400 meter boven de zeespiegel, met een van de meest genadeloze klimaten op aarde, hebben de Lickanantay met verfijnde kennis en technologieën en met zeer schaars water toch voedsel weten te produceren.
Dat schaarse water staat nu op het spel. 'We waren hier ver voor de Inca's en nu worden ons bestaan en de tradities van onze voorouders bedreigd', zegt Vega. 'Het water is de basis voor het leven en de schaal waarop het wordt onttrokken is een bedreiging voor ons, onze dieren en het land dat we voeden.'
Het water uit de stroomgebieden voert naar het waterbekken van de Salar de Atacama. Met een oppervlakte van drieduizend vierkante kilometer (groter dan de provincie Zeeland) is het een van 's werelds grootste zoutmeren. Al duizenden jaren is dit zoutmeer, dat ecologen ondanks het droge klimaat eenwetland(waterrijk gebied) noemen, een belangrijk toevluchtsoord voor de Lickanantay en een oase van biodiversiteit.
De minerale rijkdom in de Atacama trekt al sinds het eind van de negentiende eeuw veel aandacht. Chili vocht met buurlanden Peru en Bolivia de salpeteroorlog uit en veroverde zo het gebied waar sinds de jaren tachtig steeds meer grootschalige mijnbouw naartoe trekt. Eerst voor salpeter, toen voor koper en nu ook voor lithium voor elektrische voertuigen. Al deze mega-industrieën doen aanspraak op de weinige waterbronnen in het gebied. 'Dit gebied is veranderd in een opofferingszone', legt Vega uit. 'Op sommige plaatsen is het waterpeil met twee meter gedaald. En het water uit de Salar de Punta Negra hebben ze al helemaal leegeroofd.'
Tijdens onze eerste ontmoeting zitten we in Vega's achtertuin die veel weg heeft van een botanische tuin. Midden in de droogste woestijn ter wereld groeien hier bossen munt, alle kleuren mais en een apotheek aan medicinale planten. Zorgvuldig legt Vega de werkende krachten van elke plant uit. Het wordt snel donker en met elke zin die hij uitspreekt zie ik hem minder goed.
De Salar de Punta Negra, ten zuiden van de Salar de Atacama, werd tussen 1990 en 2017 leeggepompt door de Escondida-mijn: 's werelds grootste kopermijn die eigendom is van het Australische BHP. In 2021 werd het mijnbouwbedrijf door Chili's eerste milieutribunaal verantwoordelijk gesteld. BHP moet mogelijk meer dan negentig miljoen dollar compensatiegeld betalen, maar de mijn draait nog steeds op volle toeren en pompt nu water uit andere stroomgebieden.
De Escondida-mijn is slechts een van de vele mijnen in het gebied. De Salar de Atacama wordt omringd door enorme open mijngroeven van Lomas Bayas, eigendom van het Amerikaanse
Glencore, en Gabriela Mistral en Chuquicamata van de Chileense koperproducent Codelco. Op het zoutmeer zelf zetelen de grootste lithiumproducenten ter wereld, het Amerikaanse Albemarle en het Chileense SQM.
De grootste aandeelhouder van het Chileense SQM is Julio Ponce Lerou, de ex-schoonzoon van Augusto Pinochet, wiens rijkdom mogelijk werd gemaakt door de privatisering van staatsbedrijven tijdens het bewind van de dictator (1973-1990).
Op de Salar de Atacamawordt door SQM en Albemarle samen grofweg tweeduizend liter water per seconde uit het grondwater weggepompt; 95 procent van al dat water wordt verdampt in grote bassins (evaporatiebassins) waarna het overgebleven lithium en andere niet-metalen mineralen 'geoogst' kunnen worden. De hoeveelheid water die wordt weggepompt is volgens een studie minstens 21 procent meer dan het zoutmeer aankan, gezien de natuurlijke watertoevoer. Met de toenemende productie en een gebrek aan milieuwetgeving kan dat cijfer alleen maar toenemen.
'De Salar de Atacama is een waterbekken. Als je aan de ene kant van een waterbekken water wegpompt heeft dat gevolgen voor iedereen', zegt Vega.
De aanwezigheid en impact van de mijnbouw hebben lokale gemeenschappen rond de Salar de Atacama in het nauw gebracht. Vega legt uit hoe het zo'n tien jaar geleden voor een toenmalige Lickanantay-president onvermijdelijk was om gesprekken aan te gaan met de mijnbouwbedrijven.
Zo kwam de Raad van Atacama Gemeenschappen (Consejo de Pueblos Atacameños, CPA) in 2017 tot een akkoord met het toenmalige Rockwood Lithium, het Amerikaanse mijnbouwbedrijf dat nu bekendstaat als Albemarle. Sindsdien ontvangt de CPA ter compensatie een klein winstpercentage van Albemarle, dat wordt verdeeld over projecten die Lickanantay-gemeenschappen ten goede komen.
Ik kom in contact met Manuel Salvatierra, ex-president van de raad. Recent heeft hij zijn taken neergelegd. 'Er komt een tijd dat je aandacht moet hebben voor je familie. Ik richt me voorlopig op mijn persoonlijke leven', zegt hij. In de schaduw van eenalgarrobo(johannesbroodboom) schuilen we voor de brandende zon. Salvatierra (letterlijk vertaald 'aarde-redder') legt de ingewikkelde rol van de raad uit.
De CPA staat voor het behoud van de Lickanantay-cultuur en het beschermen van het gebied tegen invloeden van buitenaf. Illustratief voor het werk van de CPA was hun bijdrage tijdens de cop25 in Madrid toen ze het statement maakten dat er geen sprake is van duurzame mijnbouw in de Atacama, en dat de Lickanantay niet het ruilmiddel willen zijn voor de ontwikkeling van groene economieën.
Het verdrag dat de CPA sloot met Albemarle zorgt echter voor veel kritiek op de rol van de CPA. 'Je moet je voorstellen dat dit een van de gebieden is waar de meeste mineralen vandaan komen', zegt Salvatierra. 'Koper, zeldzame aardmetalen, lithium, salpeter. Maar we zien niets terug van deze rijkdom. Qua publieke voorzieningen, gezondheidszorg, energievoorzieningen en stromend water is de Chileense overheid compleet afwezig.'
Volgens Salvatierra is na ruim dertig jaar mijnbouw in het gebied nog geen enkele dialoog met de overheid mogelijk geweest. 'Daarom zijn we als Lickanantay-gemeenschappen de dialoog met de mijnbouwbedrijven aangegaan. Alslast resort,én als een manier om waardigheid en zelfbeschikking terug te geven aan decommunities.'Voor die tijd bestonden de Lickanantay-gemeenschappen niet voor de mijnbouwbedrijven.
De dominantie van mijnbouw in het gebied verklaart de afwezigheid van de overheid, volgens Salvatierra. Het idee is dat in een woestijn geen leven is. En waar geen leven is, zijn er geen rechten, geen bestuur of publieke voorzieningen nodig. Maar de werkelijkheid is anders. Dus vullen de mijnbouwdollars een belangrijk vacuüm op dat de overheid achterlaat, zegt Salvatierra. 'Dankzij dit geld gaat het goed met de gemeenschappen, in tegenstelling tot in andere gebieden. We kunnen nu zelf de publieke voorzieningen creëren die we nodig hebben.'
Het verdrag dat de CPA ondertekende met Albemarle is zeer lucratief. Dankzij deboominglithiumindustrie had Albemarle vorig jaar veertien keer zo veel inkomsten als het jaar daarvoor. 'Voordat je een loterij wint heb je geen idee wat het effect van zoveel geld zal zijn. Wij zitten in datzelfde proces', zegt Salvatierra.
Dat is de kern van het probleem volgens critici, die mijnbouwdollars als een bedreiging voor hun manier van leven zien. Carlos Vega is een van deze mensen en verzucht meermaals dat tegenwoordig alles alleen nog maar om geld draait. Gemeenschappelijke vergaderingen gaan niet meer over het land, het water of de manier waarop de Lickanantay de wereld zien, maar om geld.
Via Zoom spreek ik afmet de Chileense Bárbara Jerez Henríquez, postdoctoraal fellow in de politieke ecologie van lithium aan de Universiteit van Concepción. Ze deed veel onderzoek naar de sociaal-ecologische impact van mijnbouw in het gebied. 'Voor de gemeenschappen was het in eerste instantie een overlevingsstrategie', legt ze uit. 'Maar geld van de mijnbouw is voor de bedrijven altijd een strategie geweest om gemeenschappen te ondermijnen en te verdelen. De oorspronkelijke relaties tussen gemeenschappen worden vermarkt en "verbureaucratiseerd".' Jerez Henríquez noemt het de introductie van een westerse, neoliberale logica. Die houdt mensen bezig en neemt kostbare tijd in beslag die eerder werd benut om gemeenschapsrelaties te onderhouden.
In het Westen kennen we niet anders, maar Carlos Vega helpt met een voorbeeld. Tijdens onze tweede ontmoeting zitten we in de schaduw van een oudetamarugo-boom terwijl Vega's geiten en lama's om ons heen lopen. In de verte steekt de Lascar-vulkaan af tegen een typisch roze-blauwe lucht van een vooravond op de hoogvlaktes.
'Van oudsher leven we samen op het land', vertelt hij. 'Het duurt ruim een dag om een stuk grond in te zaaien en dan ontstaan er momenten dat je moet schuilen voor de hitte of wachten op de dieren. Dat is kostbare tijd die je samen bent en praat over hoe het met jou gaat, met je familie of het land verderop. Deze tijd is essentieel om aan de gemeenschap en relaties te bouwen. Met het geld kwam de tractor, dan is aan het einde van de dag een kort gesprek alles wat je deelt.'
Bovendien wordt de generatie jongeren die de Lickanantay-cultuur in leven moet houden gecontracteerd door de mijnbouw. 'Onze jongeren worden gelokt door het snelle geld dat ze kunnen verdienen in de mijnen.' Vega spreekt uit ervaring. Hij heeft zelf in de lithiummijn gewerkt. De omstandigheden waren zwaar en soms onmenselijk. 'Je werkt dan zeven dagen achter elkaar nachtdiensten en slaapt overdag. Midden op het zoutmeer met extreme hitte in containers zonder airconditioning. Dus sliepen we maar op matrasjes onder de containers voor wat frisse lucht. Maar je kunt relatief veel geld verdienen.' Als ze vrij hebben, hebben jongeren vervolgens geen tijd om het land te bewerken en doet men liever inkopen in het winkelcentrum van Calama, twee uur rijden verderop.
Een breuk in de relatie met het landschap is tegelijk een breuk met waardevolle tradities. Kennisoverdracht en ruilhandel met schaarse middelen maakte plaats voor discussies over geld. Wat historisch gezien een hoeksteen was van de Lickanantay-identiteit verdwijnt door een nieuwe realiteit die wordt opgelegd. Nu is de gang naar het winkelcentrum daarvoor in de plaats gekomen. Het is een vorm van etnocide, legt de Chileense Jerez Henríquez uit. 'Het praten, oefenen en overbrengen van kennis is fundamenteel voor het leven in oorspronkelijke gemeenschappen waar kennis vooral oraal wordt overgedragen. Nu er miljoenen dollars via de CPA naar de gemeenschappen stromen is die tijd er niet meer. Een moderne kapitalistische wereld wordt al dan niet geforceerd geïntroduceerd. Waar wantrouwen en geld steeds meer de hoofdrol spelen en de natuur slechts een hulpbron van de "vooruitgang" is. Als gevolg kan een cultuur met meer dan twaalfduizend jaar ervaring en tradities voorgoed verdwijnen.'
Dat heeft alles te makenmet de klimaatambities op het noordelijk halfrond. Zo kondigde de voorzitter van de Europese Commissie, Ursula von der Leyen, in maart aan dat 'de race is begonnen om te bepalen wie in de toekomst dominant zal zijn op de markt van schone technologie'. Het is de toon van de geopolitieke strijd die gaande is op het gebied van kritieke transitiemineralen.
Een belangrijke stap die de EU maakte in deze strijd is een nieuw handelsakkoord met Chili, dat eind december 2022 werd ondertekend. Het verdrag, dat de vrijhandel tussen Chili en de EU nog verder liberaliseert, moet de Europese toegang tot transitiemineralen als lithium, koper en waterstof uit Chili verbeteren. Met de grootste koper- en lithiumreserves wereldwijd is Chili (volgens de U.S. Geological Survey) een belangrijke handelspartner voor de EU. Tot 2040 zal de vraag naar koper wereldwijd vijf keer zo groot worden (volgens het Chileense ministerie van Mijnbouw) en de vraag naar lithium groeit met een aanzienlijke vijfhonderd procent tot 2050 (volgens de Wereldbank). Alleen dit jaar verwacht lithiumgigant SQM een groei van veertig procent in de vraag naar lithium.
Business is booming.Maar terwijl het verdrag door EU-vicevoorzitter Josep Borrell werd aangekondigd met woorden over gemeenschappelijke waarden als duurzaamheid en mensenrechten, wil de EU geen belasting betalen aan de Chileense burger. In het geopolitieke getouwtrek trekken de Chileense burgers, met name diegenen die de ecologische gevolgen in de Atacamawoestijn ervaren, aan het kortste eind.
Want terwijl de rijkdom van de Atacama de energietransitie in het mondiale noorden voedt, wordt de stroom voor lokale dorpen opgewekt door gierende petroleumgeneratoren. Water, vervuild met zware metalen, stroomt alleen overdag uit de kraan en voor drinkwater ben je afhankelijk van mineraalwater uit de supermarkt. Het eerste ziekenhuis is twee tot drie uur rijden vanaf het zoutmeer. Het 'kloppende hart van de mijnbouwindustrie' zit een paar uur rijden verderop langs de kust. Vijftien kolencentrales die stroom opwekken voor de 'groene' mijnbouw zijn daar mede verantwoordelijk voor het hoogste aantal mensen met longkanker en ademhalingsproblemen in Chili.
Dit jaar kondigde de regeringvan president Gabriel Boric twee belangrijke maatregelen aan. Het nationaliseren van het Chileense lithium en een aanscherping van milieueisen voor lithiummijnbouw. Met de 'Nationale Lithium Strategie' die Boric voorstelt wil hij 'de Chileense rijkdom vergroten'. Geen gek plan. SQM maakte alleen in 2022 al bijna vier miljard winst. Met de nationalisatie van lithium kan een financiële impuls gegeven worden aan gebrekkige gezondheidszorg, onderwijs, huisvesting en andere publieke voorzieningen in het land. Nu de uitvoering nog.
Tijdens de aankondiging van de plannen ging dat al mis. Er werd gesproken over het belang van afstemming met de plaatselijke bevolking, terwijl er geen enkele vorm van dialoog plaatsvond met de Lickanantay-gemeenschappen of de CPA over de regeringsplannen. De ILO-conventie 169 over inheemse volkeren, die geratificeerd is door Chili, bepaalt dat deze volkerenvan tevorenmoeten worden geraadpleegd wanneer maatregelen worden genomen die hen rechtstreeks kunnen raken.
Bovendien stellen critici dat de plannen een reductionistische kijk op de ecosystemen in het noorden van Chili geven, door zeventig procent van de zoutmeren te categoriseren als 'vervangbaar'. Slechts dertig procent zal worden beschermd. Dit zet de deur open voor meer opofferingszones in het gebied ten behoeve van economische vooruitgang in Chili, zonder de lokale bevolking daarbij te betrekken.
Dan de milieueisen. In maart dit jaar kondigde Boric aan dat Chili niet nog meer evaporatiebassins wil. De voorkeur wordt gegeven aan meer duurzame en minder waterintensieve vormen van lithium-extractie, zoals 'directe lithium-extractiemethoden' (DLE). Ik spreek Henk van Alphen over deze technologie, hij is CEO van het Canadese mijnbouwbedrijf Wealth Minerals Ltd. dat ver is met de ontwikkeling van DLE. 'Met directe lithium-extractiemethoden pompen we bijna al het water terug, zonder lithium dan', zegt hij. 'Zo verbruiken we maar tien liter water per seconde, ten opzichte van de tweeduizend liter water die SQM per seconde verbruikt in de evaporatiebassins.'
Met DLE hoopt Van Alphen eindelijk een mijn te openen op de Salar de Atacama. Daar zijn ze tenslotte al jaren mee bezig, zonder succes. 'Ze houden liever alles voor zichzelf', verwijt Van Alphen SQM en Albemarle terwijl hij een beeld schetst vanHouse of Cards-achtige intriges tussen machtige stakeholders op het zoutmeer en de politiek. 'Laten we zeggen dat de [conservatieve] regering-Piñera relatief close was met Albemarle en SQM. Bestaande overeenkomsten die Wealth Minerals had gesloten met de eerdere regering van Bachelet werden door Piñera zo van tafel geveegd.'
Piñera is nu een van de hoofdverdachten in de 'SQM-zaak' die dit jaar begon. De zaak kwam eind 2015 aan het licht en onderzoekt aanklachten wegens corruptie, omkoping van politici en belastingontduiking door SQM. 'De nieuwe regering-Boric is lang niet zo verliefd op Albemarle en SQM', zegt Van Alphen. 'Met de nieuwe milieueisen hebben ze een flink probleem omhanden. De licentie van SQM loopt tot 2030 en ze willen niet moeten investeren in meer duurzame technologieën. Ze hebben tenslotte nog maar zeven jaar, zonder garantie op verlenging.'
Voor Wealth Minerals zien de zaken er goed uit met de nieuwe milieueisen. Maar de maatregelen bieden de lokale bevolking weinig perspectief.
Milieueisen worden vooral als koevoet gebruikt in een concurrentiestrijd en het nationaliseren van lithium lijkt vooral de landelijke neoliberale economie te dienen, terwijl het een weg baant voor meer extractie. Er is tenslotte een verpletterende mondiale vraag naar lithium en groene beloftes van Europese politici walsen de belangen van de lokale bevolking plat. 'Er zitten daar enorme inkomstenbronnen onder de grond. Niemand drinkt dat water. Het zou toch zonde zijn om het lithium er niet uit te halen', aldus Van Alphen.
Het 'fossiele water'(brine) waar Van Alphen het over heeft is echter vitaal voor alle biodiversiteit in dit gebied, legt microbioloog Maria Farías uit. 'Dit water met zeer hoge zoutconcentraties biedt een unieke habitat voor het meest primitieve ecosysteem op aarde.' Farías is co-auteur van het rapportExtremofielen en de oorsprong van het leven in de Atacama.Dankzij de bevindingen in het rapport werd de lagune Tebenquiche op de Salar de Atacama tot natuurreservaat uitgeroepen. 'Het doorslaggevende resultaat was de capaciteit van de microben om zuurstof te produceren. Procentueel is dit per vierkante meter meer dan een vierkante meter Amazonewoud.'
De beestjes die hier verantwoordelijk voor zijn, zijn een type micro-organismen genaamd 'saline extremofiele bacteriën'. Een soort levende fossielen die gedijen in omstandigheden vergelijkbaar met het begin van het leven op aarde, meer dan drie miljard jaar geleden. Ze stonden aan de basis van het leven op aarde zoals we dat nu kennen, mede door hun uitzonderlijke capaciteit om zuurstof te produceren. De microben zijn tevens het dieet van onder meer de flamingo's die in dit gebied leven.
Wat deze micro-organismen zo bijzonder maakt is dat ze alleen in zeer specifieke omstandigheden kunnen overleven. Op de hoogvlaktes boven 2500 meter in zoutmeren met hoge zoutconcentraties en hoge druk door relatief weinig water. Deze condities zijn fragiel en door kleine schommelingen in het zoutgehalte of ondergrondse druk kunnen hele kolonies uitsterven.
Lithium en waterextractie zorgen voor verstoringen in de ondergrondse druk en zijn daarmee een bedreiging voor dit ecosysteem. Directe lithium-extractiemethoden zijn daarin geen uitzondering omdat ze de fragiele balans verstoren. Volgens Farías een doodzonde voor een ecosysteem dat van onschatbare waarde is. 'Voordat we het kennen maken we het al kapot, terwijl de bacteriën mogelijk belangrijke oplossingen bieden voor toekomstige problemen die we nog niet eens kennen.' Met name de medische oplossingen die extremofiele bacteriën bieden, zijn enorm, legt Farías uit. Zo produceert een andere extremofiele bacterie uit Yellowstone een enzym dat essentieel is voor het opsporen van Covid-19 in PCR-tests. 'Dit laat zien dat de unieke eigenschappen van deze bacteriën doorslaggevend zijn in de geneeskunde. De extremofiele bacteriën in de zoutmeren in de Atacama bieden talrijke potentieel nieuwe antioxidanten en antibiotica', zegt Farías.
Antibiotica zijn natuurlijke bacteriële reacties die we cultiveren in laboratoria. Wat de zoutmeren op de hoogvlakte van de Atacama zo bijzonder maakt zijn de extreme condities: altitude, aanwezigheid van water met hoge zoutconcentraties, droog klimaat en de aanwezigheid van deze microbiële rijkdom die zich over miljoenen jaren heeft aangepast aan deze omstandigheden.
Eerder vertelde Carlos Vega dat de Lickanantay de medicinale krachten van het zoutmeer kennen. Hij tekent een piramide met drie niveaus in het zand. Op verschillende dieptes zitten diverse microbiële lagen, legt hij uit. Ze maken laagjes antibiotica aan waarmee de bacteriën elkaar op afstand houden. 'Als je een handvol microben mengt, heb je een sterk medicijn. Daar is een verre voorouder vast per toeval achtergekomen toen hij met een gewond been in het zoutmeer is gaan staan', zegt hij lachend. 'Onze kennis is nu bewezen door de westerse wetenschap.'
Farías legt uit dat het door de unieke omstandigheden in de Atacama slechts mogelijk is om twee procent van de bestaande bacteriën uit de zoutmeren te cultiveren; 98 procent van de unieke bacteriële eigenschappen van de meren - die we dus nog nauwelijks kennen - dreigen binnen enkele jaren verloren te gaan door toenemende droogte en door de massa-extractie van lithium. 'Het is een race tegen de klok', aldus Farías.
De rijkdom aan oplossingen die bacteriën bieden, bracht Farías ertoe de wetenschap te verlaten en de start-up Punabio op te richten. 'Met de start-up die ik samen met andere wetenschappers heb opgericht cultiveren we microben uit zoutmeren die landbouwgrond helpen regenereren. Ze zijn een oplossing voor door droogte aangetaste bodems en kunnen grote hoeveelheden CO2 uit de lucht halen.'
De gevolgen voor lokaleecosystemen en hun bewoners worden opgeofferd door mondiale klimaatambities en de race naar dominantie over transitiemineralen. De schaal en de manier waarop mijnbouw opereert in noordelijk Chili is slechts een van de voorbeelden van waar een uniek ecosysteem en de leefwijzen van oorspronkelijke bewoners worden ingeruild voor groene groei.
Hoe gezond en weerbarstig deze ecosystemen zijn, of hoe klimaatbestendig en kwetsbaar de levens van bewoners - dat houdt mijnbouw niet tegen om deze gebieden onherroepelijk te verwoesten. Die impact is, anders dan de toekomstvoorspellingen waar klimaatbeleid en rekenmodellen van het ipcc zich op richten, direct.
Een recent rapport van Stichting Onderzoek Multinationale Ondernemingen (Somo) laat zien dat tegen 2031 de wereldwijde productiecapaciteit van Li-ion-batterijen zal toenemen tot bijna achtduizend GWh. Dit is genoeg om 2,6 miljoen huizen een heel jaar van stroom te voorzien. Negentig procent van de vraag naar deze batterijen zal komen uit de industrie voor elektrische voertuigen waarvan naar verwachting ruim 87 procent wordt verkocht in de VS, Europa, India en China. De werkelijke prijs van elektrisch rijden in slechts enkele landen wordt in de Atacama-woestijn betaald met kostbaar water, voedsel, gezondheid, zuurstof en levens van mensen en niet-mensen. 'In plaats van het water en de grond hier uit te putten door die mega-industrie zouden we deze aarde moeten koesteren voor de rijkdom die er is', concludeert Vega.
In San Pedro de Atacamahangt de publieke ruimte vol met affiches. 'Je zult lithium drinken en koper eten, wanneer er geen land meer is om te misbruiken'. 'De schuld ligt niet bij het lithium, maar bij degene die ervan profiteren'. 'De woestijn als een gewond lichaam'. Het is het werk van het lokale ontwerpcollectief Lagda. Als ik een ambtenaar vraag naar het waterpeil van een plaatselijke waterbron spreekt ze over 'waterroofdieren' die het leven in het hele gebied bedreigen, verwijzend naar SQM en Albemarle.
Het sentiment dat onder veel Chilenen heerst is dat het land wederom wordt bestolen van zijn minerale rijkdommen door buitenlandse profiteurs. Maatregelen die worden getroffen komen tot stand onder druk van een overweldigende mondiale vraag naar grondstoffen en laten tijd noch ruimte voor een zorgvuldige dialoog met de lokale Lickanantay-bevolking. Gemeenschappen krijgen geen kans om nee te zeggen tegen mijnbouw, wat volgens de ILO-conventie 169 wel zou moeten.
Somo stelt dat voor een rechtvaardige transitie een focus nodig is op het verminderen van de materiële voetafdruk. Meer en beter openbaar vervoer en een fundamenteel andere relatie met auto's zijn daarin een mogelijke stap in de goede richting. Maar ook handelsverdragen die zijn ingegeven door een drift naar dominantie kunnen moeilijk 'gemeenschappelijke waarden' dienen. Hierin trekken landen met een industriële voorsprong altijd aan het langste eind.
De Uruguayaanse schrijver en journalist Eduardo Galeano schreef eind jaren negentig over de aderlating van het continent Latijns-Amerika. 'Dit is de regio van de open aderen. Alles, vanaf de ontdekking tot aan onze tijd, is altijd omgezet in Europees - of later Amerikaans - kapitaal, en heeft zich als zodanig opgehoopt in verre machtscentra.' De situatie van het lithium bevestigt dat deze koloniaal-imperialistische handelswijze vandaag de dag een groen jasje draagt.
Darko Lagunas is milieusocioloog en schrijver