Yael Dayan 12 februari 1939 - 18 mei 2024 Het einde

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
13 juni 2024
Politiek leider en vredesactivist Yael Dayan gaf gediscrimineerde en gemarginaliseerde minderheden in Israël een stem.
'Chutzpah!'schreeuwden de Knesset-leden. 'Weg met de regering!' Tijdens haar toespraak in de Knesset in 1993 eiste Yael Dayan afschaffing van alle discriminatie, expliciet en stilzwijgend, tegen de gay-gemeenschap en suggereerde ze dat koning David en Jonathan, de zoon van Saul, ook gay waren geweest. Ze citeerde Samuël II: 'Jouw liefde was mij dierbaar meer dan die van vrouwen.' Optredens en uitspraken die recht voor z'n raap waren tekenden Yael Dayan, de feministe, vredes- en mensenrechtenactiviste, gevierd schrijver en politica. Die provocerende stijl in combinatie met haar bekende familienaam 'Dayan' en de voor het conservatieve Israël radicale onderwerpen die ze aansneed, maakten haar tot doelwit van scheldcampagnes en seksuele toespelingen door Knesset-leden en van openlijk geweld. Een kolonist op de Westoever gooide hete thee in haar gezicht, anderen tekenden graffiti op de deur van haar appartement; een onbekende liet kogels achter in haar brievenbus.
Maar de slanke, kettingrokende vrouw had lak aan conventies en kritiek. Ze werd in 1992 op Jom Kipoer, de heiligste dag in het jodendom, door de roddelpers in bikini op het strand gefotografeerd. Partijleider Yitzhak Rabin was razend, maar in de Hebreeuwse krantHadashotzei ze: 'Een foto van een vrouw in bikini is toch verboden voor religieuze mensen? Waarom kijken ze er dan naar?' Dat Dayan in die tijd bijna 24/7 mantelzorger voor haar man was, die aan parkinson leed, vertelde de pers niet.
'Mannelijk seksisme ligt ten grondslag aan die wrede aanvallen', zei ze in 1993 inThe Independent. Daar moest je gewoon mee omgaan, want Dayan was een'tottachiet',een stoere, die dingen voor elkaar kreeg. 'Ik dacht dat politiek een mannenspel was en ik me als man moest gedragen', verklaarde ze in 2017 in het feministische tijdschriftLilith. En dat deed ze in drie volledige ambtstermijnen voor de Arbeidspartij in de Knesset. Ze drukte er wetten door die anderen genegeerd hadden, zoals de wet tegen seksuele intimidatie en geweld. Ze richtte de Knesset-commissie voor de status van vrouwen en gendergelijkheid op en steunde maatregelen ter bescherming van de lhbtiq+-gemeenschap.
Yael (Yuli) Dayan werd in 1939 in Nahalal geboren, een joodse nederzetting in het Brits Mandaat Palestina, die door haar opa was opgericht. Zij behoorde tot de Kennedy-achtige Dayan-dynastie; voor Israëliërs een soort zionistische versie van het koningshuis. Als dochter van staatsman en commandant Moshe Dayan - de man met het ooglapje - en het nichtje van president Ezer Weizman stond Dayan van jongs af in de schijnwerpers. Ze was hoogbegaafd en deed al op haar zestiende eindexamen. Vier jaar later publiceerde ze haar eerste roman,New Face in the Mirror,over een jonge vrouwelijke Israëlische soldaat uit een militair gezin. Verschillende fictie- en non-fictieboeken volgden en bezorgden haar de titel van 'Israëlische Françoise Sagan'.
Toen ze in de Zesdaagse Oorlog van 1967 als luitenant bij de militaire persvertegenwoordiging Dov Sion ontmoette - zij was 28 en hij 44 - trouwde ze anderhalve maand later met hem. De oorlog had haar veranderd, schreef ze in haar boekIsrael Journal:'Niets zal nog hetzelfde zijn. Ik heb het einde van leven gezien, de vernietiging van materie, het verdriet van de vernietigers, de pijn van de overwinnaar en dat heeft sporen achtergelaten.' Vanuit een diep feminisme kwam ze op voor iedereen die slachtoffer was of gemarginaliseerd werd. Dat waren vrouwen, maar ook Palestijnen en Eritrese vluchtelingen. Toen ze besefte dat de Israëlische regering de vrede niet bevorderde en geen einde maakte aan de bezetting was naar eigen zeggen de 'Woman in Black' geboren, een verwijzing naar de feministische groep die tegen de Israëlische bezetting demonstreerde. Toch ging Dayan pas na het overlijden van haar vader de politiek in en kreeg ze in 1992 een zetel in de Knesset. Ze was toen 52.
'Ik begrijp dat ik, nu ik zo laat... de politiek ben ingegaan, niet alles heb kunnen bereiken', zei ze inLilith. 'Maar [de timing] leek niet goed zolang hij nog leefde.' Daarmee doelde ze op de problematische relatie met haar vader. Ze adoreerde de briljante strateeg, maar vond hem privé onverdraagzaam. Ze had een hekel aan zijn amoureuze escapades en was boos dat hij na zijn dood bijna niets aan zijn kinderen naliet. In tegenstelling tot haar vader was Yael Dayan uitgesproken voorstander van een tweestatenoplossing. Een van haar controversieelste optredens die wederom de ergernis van premier Rabin opriep, was haar geheime ontmoeting met plo-leider Yasser Arafat in 1993 in Tunis. Dat deed ze omdat er zonder vrede geen leven is, niet voor Israël noch voor de Palestijnen. Haar bekendste uitspraak: 'Als Israëliër heb ik ingezien dat je niet van Israël kunt houden en Palestina verwerpen.'
In 2013 legde ze teleurgesteld haar publieke functie neer. Ze schreef in haar memoires dat Israël een gevaarlijk etno-theocratisch messiaans regime was geworden, dat ver verwijderd was van een samenleving die vrede en gerechtigheid zoekt. 'Er kan geen echte en duurzame vrede zijn zolang er massale kolonisatie van de bezette Palestijnse gebieden is. Het basisprincipe... twee volkeren, twee staten wordt ondermijnd', zei ze in 2020 in een interview metReset Dialogues.
Yael Dayan leed aan copd maar bleef tot het laatst detottachietvan de vredesbeweging. 'Als ik op pad moet, zelfs in een rolstoel en met een zuurstofslang in mijn neus, dan kan ik nog steeds een microfoon pakken en spreken', zei ze in 2019 tegen de Israëlische publieke omroep.
Dayan was een tottachiet, die dingen voor elkaar kreeg
Esaias Baitel / Gamma-Rapho via Getty Images | 1992