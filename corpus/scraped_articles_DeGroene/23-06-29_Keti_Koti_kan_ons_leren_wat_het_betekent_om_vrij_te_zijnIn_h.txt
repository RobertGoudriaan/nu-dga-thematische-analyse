Keti Koti kan ons leren wat het betekent om vrij te zijn In het nieuws

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
29 juni 2023
Er bestaat zoiets als de'whig interpretation of history'.Het lijkt een beetje op wat filosofen teleologie noemen: het idee dat de geschiedenis, als een mooi verhaal, zich onherroepelijk richting een vaststaand punt ontwikkelt. Het 'whig'-verhaal is dan dat van meer vrijheid, meer welvaart, meer vrede − van het verschrikkelijke verleden naar het heerlijke heden.
De Britse historicus Herbert Butterfield muntte de term whig history zo'n honderd jaar geleden (de 'whigs' waren de pruikendragers die tijdens de Engelse burgeroorlog in de zeventiende eeuw tégen een absolute vorst waren en vóór het parlement). Hij bedoelde het niet positief. Het gevaar van deze 'interpretatie', zei Butterfield, was dat iedereen hem minstens een beetje met zich meedraagt. Je kunt honderd keer laten zien dat de theorie niet klopt, mensen zullen altijd stiekem het idee hebben dat hun tijd en hun moraal de voorhoede van de beschaving zijn.
Dat draagt het probleem met zich mee dat het verleden kan worden afgedaan als 'o, maar dat was toen'. In het geval van slavernij is dat de dooddoener:toen had iedereen slaven, dat was nu eenmaal hoe de wereld toen werkte. Het woordje 'toen' telt dan als vrijpleiting.Nuhoeft voortoengeen verantwoording af te leggen. De whig interpretation is gevaarlijk voor historici, zei Butterfield, omdat het het zo aanlokkelijk voor ze maakt om de krenten uit de pap te vissen, en alleen de gebeurtenissen uit te lichten die dat verhaal van vooruitgang vertellen.
Het is, kortom, maar net hoe je abolitionisme wil zien. Als krent of niet. Lang voordat de officiële afschaffing van de slavernij een feit was, waren er al slavenopstanden (zie het stuk van René Koekkoek verderop in dezeGroene).Of kwamen damesclubjes bij elkaar om antislavernij-petities op te stellen (zie het stuk van Anna Stibbe). Dat kun je zien als het bewijs van onze almaar toenemende Verlichting. Je kunt het daarentegen ook zien als een argument dat 'maar dat was toen' niet altijd een excuus is. Lang voor 1863 waren er al stemmen die riepen dat slavernij niet deugde. Ook in die tijd was het fout.
Als koning Willem-Alexander komend weekend op Keti Koti spreekt, met het voltallige kabinet aanwezig, zou het royaal zijn als hij in zijn speech daarop inzoomt. En dat hij niet een verhaal vertelt over hoe het idee van abolitionisme als een prachtige, onvermijdelijke wind kwam aanwaaien, maar ook stilstaat bij hoeveel partijen er niets van wilden weten, hoelang men treuzelde, hoezeer de slavenhouders beter vergoed werden dan de mensen die zo lang in slavernij door hen waren uitgebuit.
Ook belangrijk om te noemen: dat het verhaal van de slavernij niet af is. Het is geen streep in het zand waarvan wij, omdat we nu eenmaal 21steeeuwers zijn, aan de goede kant staan. Nog steeds leven er volgens de Global Slavery Index vijftig miljoen mensen in slavernij. Zoals David Graeber en David Wengrow lieten zien in hun bestseller van vorig jaar,Het begin van alles,werd slavernij door de millennia heen vaker afgeschaft, maar ook vaak weer ingevoerd. Dus de excuses van de koning moeten geen eindpunt zijn in het nemen van verantwoordelijkheid. Op 4 en 5 mei wordt elk jaar gezegd dat de bevrijding een historische gebeurtenis is, maar dat vrijheid door elke generatie gewogen moet worden. Keti Koti zou datzelfde gewicht moeten krijgen − niet slechts een pluim in onze eigen hoed waarop we zeggen 'wat goed van ons dat we slavernij hebben afgeschaft', maar een nieuw moment waarop we bedenken wat het is om in vrijheid te leven.
Het verhaal over slavernij is niet af, het is geen streep in het zand