'De raket die je hoort, raakt je niet' Essay Getuigenis van de oorlog in Gaza

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
22 augustus 2024
Eerst slaan de raketten in, daarna worden elektriciteit en water afgesloten. Mensen slaan op de vlucht, vechten om voedsel of helpen elkaar juist. Ook schrijver Mahmoud Jouda en zijn gezin proberen in Gaza te overleven.
De dodelijke molen blijft maar malen.Lichamen van kinderen, jongeren, ouderen, mannen en vrouwen liggen verspreid. Bloed op de straten. Beelden van doden verschijnen onophoudelijk op televisie en mobiele telefoons. En ik?
Ik dwaal doelloos door de straten van Rafah, ik wil alleen maar lopen. Mijn voeten leiden me naar een wijk die enkele dagen geleden volledig is verwoest.
In de verte zie ik meer dan tien katten in een rij over een half ingestort gebouw sluipen. Een van hen springt van een hoog, verlaten balkon, alsof ze de dood omarmt. Althans, dat maak ik op uit de manier waarop ze de grond raakt en sterft. Een golf van overweldigende angst overspoelt me, een angst zoals ik die nog nooit heb gekend. Een gevoel van urgentie overvalt me; ik moet hier weg, ik moet hier weg. Deze keer besluit ik de dood voor te zijn door Gaza te verlaten.
Het is de avond van vrijdag 6 oktober.Samen met vrienden zit ik in de sinaasappelboomgaard van mijn vriend Wael. We praten over de noodzaak om nieuwe bomen te planten ter vervanging van de exemplaren die al meer dan vijftig jaar oud zijn. We bespreken ook hoe Gaza in de afgelopen tien jaar heeft geprobeerd te herstellen van de herhaalde schokken van blokkades en Israëlische militaire operaties die om de paar jaar plaatsvinden. De stad zet nu duidelijke stappen richting een meer stedelijk leven.
'Mijn meest recente roman,Een tuin voor verloren benen,is naar het Nederlands vertaald', vertel ik hun. 'Ik ga binnenkort naar Nederland voor de presentatie van mijn boek. Op advies van de Nederlandse vertaalster, Dr. Djûke, heb ik me ingeschreven bij een Engels taalinstituut in Gaza.' Ze zijn er heel blij mee. In die roman open ik, zeggen ze, een venster om Gaza van dichtbij te leren kennen, en de details van het lijden van vele jonge
Gazanen die benen hebben verloren doordat Israëlische sluipschutters tijdens de Mars van Terugkeer gericht op hun benen schoten.
Rond twee uur 's nachts vertrek ik naar het huis van mijn ouders in Rafah. Aan de overkant van de straat wandelen een paar mensen met oortjes in. De gele straatlantaarns werpen een betoverende gloed terwijl ik tussen de huizen en gebouwen door loop. Al het kleurrijke en flamboyante langs de weg en de geur en pracht van de witte lelies, geplant langs de boulevard van Gaza, creëren een openluchttheater van schoonheid.
Ik hou van deze stad waar ik ben geboren en getogen. Sinds ik een paar jaar geleden naar de stad Gaza ben verhuisd, kom ik elke zomer terug met mijn vrouw Samar, mijn zevenjarige dochter Bagdad en mijn vijfjarige zoon Khaled. Samar en Bagdad zijn vanmiddag teruggekeerd naar huis. De schoolvakantie is voorbij. Ik blijf in Rafah met mijn zoon Khaled. Wij moeten nog een paar zaken regelen voordat we naar huis gaan.
Ik val in slaap. Drie uur later schrik ik abrupt wakker van het oorverdovende geluid van raketten die de hemel vullen en in alle richtingen suizen. Het is een droom, denk ik. Ik probeer verder te slapen. Maar nee, het is geen droom; het is een voorbode van een overweldigende nachtmerrie die boven onze hoofden hangt. Niemand begrijpt wat er aan de hand is. Iedereen verkeert in shock. 'Het is waarschijnlijk een Israëlische liquidatie van een hooggeplaatst Hamas-lid', hoor ik overal om me heen. We hadden al rekening gehouden met een grote aanval op Gaza vanwege de dreigementen die in de maanden voorafgaand aan 7 oktober werden geuit.
Op die momenten denk ik alleen maar aan mijn vrouw en dochter. Ik bel Samar, maar ze neemt niet op. Enkele minuten later rinkelt mijn telefoon. 'Gebeurt bij jullie hetzelfde als hier?' vraagt ze met een angstige, bezorgde stem. 'Ja, het is overal', antwoord ik. Ze willen snel terug naar hier. 'Het is nu gevaarlijk, wacht nog even', zeg ik. Maar mijn vrouw is bang dat ze straks niet meer naar hier kunnen komen door een mogelijk Israëlisch offensief. 'Ze gaan de weg blokkeren, dan raken we elkaar kwijt. Ik ga terug, wat er ook gebeurt.' Ze nemen een taxi en een half uur later zijn ze er.
Samar rent snel naar Khaled en omhelst hem ferm, alsof ze hem al lange tijd niet heeft gezien. Ik knuffel Bagdad stevig, mijn handen trillen terwijl ik haar aanraak. Ze draagt haar schooluniform. In haar hand houdt ze een tas met een laptop. Samar heeft een tas met wat sieraden. Dat is alles wat ze uit ons huis konden meenemen. Maar ze hadden tenminste de kans om afscheid te nemen van elke hoek van het huis, de foto's, persoonlijke brieven, boeken, kleren en verzamelde geuren.
Fysiek zijn ze veilig, maar emotioneel zijn ze kapot. 'De auto reed op topsnelheid, terwijl de rakketten om ons heen insloegen en explodeerden, niet als regen, maar als hellevuur', vertelt mijn vrouw. 'De chauffeur probeerde de plekken van inslag te vermijden, net als de andere auto's op de snelweg die richting het zuiden rijden.' Samar zucht diep. 'Het bombardement werd heviger. Vlak bij ons, eigenlijk op twee auto's afstand, raakte een raket een auto die snel reed. De lichamen werden eruit geslingerd.'
Wij hebben geen stroom,zoals gebruikelijk valt die acht uur per dag uit. Maar we hebben elektriciteit van generatoren, die we tegen vier keer de normale prijs kopen. Wij zitten gespannen voor de televisie. Op het scherm verschijnen beelden van Hamas-strijders die rondrijden in Israëlische militaire voertuigen en enkele gevangenen meenemen. We hadden nooit kunnen bedenken dat we zulke beelden ooit zouden zien. 'Er zal nu een ongekende genocide op ons worden gepleegd', zegt iedereen in de woonkamer, ik ook.
De bevelen van het Israëlische leger zijn onverbiddelijk: de stroom- en watertoevoer naar Gaza wordt afgesloten. Het voelt alsof de wereld om ons heen instort. We moeten ons snel voorbereiden op een lange, donkere periode. Mijn broer Ahmed en ik haasten ons naar de markt. De winkels zijn overvol, mensen duwen en trekken in een poging hun tassen vol te krijgen. Iedereen grijpt wanhopig naar conserven, meel, suiker, zout, olie en andere levensbenodigdheden. De dreiging van een langdurige oorlog hangt als een zware, donkere wolk boven ons.
Het Israëlische leger wil de stad Gaza volledig evacueren. Ze noemen het een 'gevaarlijke gevechtszone'. Iedereen moet naar het zuiden. Ondertussen bombardeert het leger wijken als Beit Hanoun en Rimal, waar mijn huis staat. Mensen vluchten massaal richting Rafah. Bij de ingang van de stad zie ik auto's volgestouwd met matrassen, dekens, kussens en andere spullen voor de nieuwe onderkomens, allemaal op weg naar de unrwa-scholen voor opvang. Rafah ontvangt dagelijks duizenden vluchtende gezinnen. De huizen zitten vol met familieleden en vrienden die uit andere steden zijn gekomen. Scholen puilen uit en mensen zetten tenten op in open ruimtes en langs de straten. De stad is veranderd in een gigantisch vluchtelingenkamp, met meer dan anderhalf miljoen mensen op een gebied van nog geen 55 vierkante kilometer.
Met opgestroopte mouwen ga ik aan de slag om te helpen. We delen hulpgoederen uit aan de mensen in de overvolle scholen. De sfeer is gespannen. Zelfs om de kleinste dingen, zoals een stuk brood, ontstaan er gevechten. Er breekt een ruzie uit tussen twee vrouwen over wie aan de beurt is voor het toilet. De ene vrouw heeft haar kleine kind bij zich, en volgens de ongeschreven regels mag ze het toilet maar één keer gebruiken, zowel voor zichzelf als voor haar kind. De ruzie loopt snel uit de hand. Mensen slaan elkaar. Ja, het is een dierlijke overlevingsstrijd.
Nu en dan dwalen mijn gedachten af naar mijn boek,Een tuin voor verloren benen,dat in Nederland wordt vertaald door uitgeverij Jurgen Maas. Ik zou binnenkort in Nederland moeten zijn om het boek te presenteren. In deze donkere tijden is het als een straaltje licht aan het einde van een tunnel, dat even opflikkert en dan weer verdwijnt. De vertaling in het Nederlands raakt me diep. Ik geloof, of hoopte in ieder geval, dat ik de wereld via mijn literatuur een ander beeld van Gaza zou kunnen geven. Ik hoopte dat ik lezers ook zou kunnen laten voelen hoezeer deze stad lijdt onder de Israëlische blokkade.
Het boek gaat over de Mars van de Terugkeer tussen 2018 en 2020. Een groep boze jongens eisten toen dat Palestijnen die in het verleden het gebied ontvluchtten, mogen terugkeren naar wat nu Israël is. Bij de wekelijkse demonstraties vielen er veel gewonden, van wie velen hun benen verloren. Een van de Israëlische sluipschutters vertelde in een getuigenis, gepubliceerd in de Israëlische krantHaaretzen opgenomen in mijn boek, dat hij boos werd als hij bloed zag na een schot. De kogel had dan vlees geraakt. Hij was blijer als er geen bloed vloeide, maar een witte vloeistof. Dat zou betekenen dat de kogel het gewricht had geraakt en dat de persoon een ledemaat zou verliezen.
Een van die jongens, Fadi, ontmoette ik ooit op straat terwijl hij op krukken liep. 'Wat ga je schrijven, Mahmoud?' vroeg hij.
Ik keek naar zijn ontbrekende been en herinnerde me dat hij nog steeds niet weet waar het begraven is.
'Ik weet het niet, misschien een nieuwe tuin voor verloren benen.'
'Nee, een hele verloren stad in de woestijn.'
'Ben je echt zo pessimistisch?!'
'Ik ben niet pessimistisch, ik wéét het. Ik heb de prijs voor deze kennis betaald', zei hij terwijl hij met zijn vinger naar zijn geamputeerde been wees.
Mijn God, ik kan niet meer schrijven over de geamputeerden, doden en oorlogsslachtoffers. Ik heb het al twee keer gedaan en beloofde mezelf om over andere dingen te schrijven. Ik dacht, en denk nog steeds, dat Israël onze artistieke en literaire creativiteit belemmert door ons te laten verdrinken in crises, waardoor we zelfs in onze teksten niet kunnen ontsnappen. We vergeten dat het leven ook mooie dingen bevat die we met de wereld willen delen in ontdekking en avontuur.
Ik herken deze stad niet meer.Het leven begint vroeg in de ochtend en eindigt voor zonsondergang. We zitten met zo'n dertig mensen in huis, verdeeld over de kamers. Niemand slaapt. Zonder stroom. De brandstof voor de generatoren is op. De avonden zijn angstaanjagend, de wanhoop overheerst. Het is pikkedonker en de lichtjes van mobiele telefoons flitsen rond als geesten bij elk geluid van dichtbij inslaande bommen. We luisteren naar een kleine radio van mijn broer, wanhopig op zoek naar informatie over waar de bommen vallen. We bidden voor degenen die gedood of gewond zijn en voor degenen die nog onder het puin liggen. Daarna verzinken we weer in stilte.
Elke seconde in deze duisternis duurt een eeuwigheid. We houden elkaar vast bij het geluid van een fluitende raket. We weten nooit of de raket ons zal raken of een nabijgelegen huis. Elke keer dat de raket verder weg inslaat, danken we God voor onze veiligheid. Het is een wrang gevoel. De raket die ons heeft gemist, heeft ongetwijfeld een ander gezin getroffen, een gezin zoals het onze, net zo bang als wij. Nu zijn zij omgekomen. Misschien hebben ook zij eerder God gedankt toen de raket hun huis voorbijging.
De dagen verstrijken en de situatie blijft onveranderd. Raketten komen neer op gebouwen vol bewoners en laten talloze doden en gewonden achter. Familieleden, bekenden, vrienden, buren, elke dag neem ik afscheid van weer meer mensen. Ik huil niet, ik wil niet huilen. Ik ben iemand die snel tranen laat. Maar ik wil mijn woede niet omzetten in tranen. Op een dag zal ik huilen, maar nu nog niet. Alle emoties hebben zich in mij opgehoopt.
Nu komen ze eruit. De wijk Rimal is met de grond gelijkgemaakt. Ik hou enorm van deze wijk. Ik heb door haar straten gewandeld en over haar schoonheid geschreven in mijn artikelen en boeken. Ik heb haar zo omschreven dat veel vrienden me plachten te plagen: 'Je leeft in een andere stad dan wij.'
De drang om te overleven laat me niet los. Ik wil geen brokstuk onder het puin worden. Mijn zoon Khaled nestelt zich met zijn lange, zachte haar op mijn schoot terwijl hij probeert in slaap te vallen.
'Wil je met het vliegtuig reizen, lieverd?'
'Nee, ik wil niet. Ik hou niet meer van vliegtuigen, ze bombarderen ons en doden ons.'
'Dit zijn andere vliegtuigen. Er zijn ook vliegtuigen voor reizen, met mooie stewardessen die jouw zachte haar prachtig zullen vinden.'
Khaled valt in slaap in mijn armen terwijl de vliegtuigen onafgebroken boven ons blijven vliegen. De lucht is vol met allerlei soorten vliegtuigen, behalve die waar Khaled van zou houden.
Ik ga steeds minder naar buiten.Het vluchtelingenkamp in Rafah, waar het huis van mijn ouders staat, verlaat ik alleen om boodschappen te doen of voedselpakketten op te halen die af en toe worden uitgedeeld. De hulpgoederen, die vaak met veel moeite via de grensovergangen Rafah en Kerem Shalom worden binnengebracht, verdwijnen in de handen van invloedrijke groepen binnen de Hamas-regering en andere internationale organisaties.
Slechts een fractie bereikt degenen die het echt nodig hebben. De rest belandt op de zwarte markt, waar het tegen woekerprijzen wordt verkocht. Dit is een andere strijd die wij voeren in Gaza. Tja, het is de vloek van de oorlog.
In Rafah is het meel op. De voorraden zijn uitgeput en de bakkerijen zijn gesloten door het tekort aan meel en brandstof. Mensen lijden honger, en een brood is een droom geworden. Ik leg een lange afstand af. Zeven uur lang sta ik onafgebroken in de rij bij een bakkerij waar het brood nog net iets betaalbaarder is. De sfeer is gespannen. Plotseling breekt een vechtpartij uit, deze keer niet om een toiletbeurt, maar om brood. Mensen duwen elkaar. De bakkerij probeert haar deuren te sluiten.
Naast me begint een man te schreeuwen. Hij zoekt naar iets, een stok, die hij grijpt. Met al zijn kracht probeert hij de deur open te houden. Het hout van de stok is ruw en splinterig. Ik voel een scherpe pijnscheut in mijn been en iets warms langs mijn huid stromen. De stok heeft mijn rechterbeen geraakt. Teleurgesteld en met lege handen loop ik slingerend terug. Mijn gedachten dwalen onderweg af naar mijn kinderen, die thuis hunkeren naar een stukje brood. Wanneer ze mijn wond zien, vergeten ze het brood. Ze zullen zich zorgen maken om het bloed van hun vader, want ze weten inmiddels wat bloed betekent en wat de gevolgen kunnen zijn.
De volgende ochtend belt een oude vriend die een meelfabriek bezit. Over een paar uur moet ik op een afgelegen plek zijn. Hij heeft een zak meel van zestig kilo voor me klaarstaan. Zoiets is een zeldzame zegen, het voelt als een droom die werkelijkheid wordt: zestig kilo meel! Samen met mijn broer en twee neven begeef ik me naar die plek, ver buiten het bereik van mensen. Mijn vriend wil er zeker van zijn dat de meelzak beschermd blijft tegen dieven. We zetten de zak op een karretje, bedekken hem zorgvuldig met een deken en wat kleding. Daarna brengen we hem veilig naar huis. Mijn moeder bakt brood en deelt het uit aan de kinderen van de buren en aan iedereen die naar ons huis komt voor een brood of iets anders uit de keuken.
Terwijl ik met mijn vriend Youssef, die we Joseph noemen, op een zonovergoten ochtend voor een winkel zit, hoor ik iemand achter ons zeggen: 'Je moet je achterstallige belastingen betalen.' Het is een ambtenaar van het ministerie van Economie van de Hamas-regering in Gaza die de winkeleigenaar aanspreekt. De eigenaar is duidelijk gefrustreerd. 'Zie je niet wat er gebeurt? Je komt belasting innen terwijl jij en je regering niets doen om de winkels van de nodige goederen te voorzien!' antwoordt hij fel. Woord na woord wordt de discussie heftiger. De winkelier, steeds bozer, loopt naar de ambtenaar toe, heft zijn hand op en slaat hem in het gezicht. 'Ga weg, anders vermoord ik je, vieze dief!' schreeuwt hij.
Wij zijn geschokt. Dit soort scènes of gesprekken zie en hoor je zelden. Hamas had al die jaren Gaza met ijzeren hand onder controle. Maar het lijkt erop dat de situatie nu uit de hand loopt. Ze hadden nooit veel legitimiteit onder de mensen in Gaza. Duizenden mensen demonstreerden herhaaldelijk tegen hun heerschappij, belastingen en beperkingen van vrijheden. Ook de aanval van 7 oktober krijgt geen brede steun onder de bevolking; velen veroordelen die als roekeloos en onnodig. Maar wat doet het Israëlische leger? Vanaf het begin beschuldigden ze alle Gazanen via hun minister van Defensie: 'We leggen een totale blokkade op Gaza: geen elektriciteit, geen voedsel, geen water, geen gas... Alles is gesloten.' Volgens hem vecht Israël tegen 'beesten'.
Het is de nacht vanmaandag 17 januari. Een gewone nacht, net als de voorgaande. Grote bommen vallen op gebouwen en huizen en maken ze met de grond gelijk. Iedereen slaapt. De slaap wordt niet meer onderbroken door raketten. Het is de slaap van uitputting, gewend aan het fluiten van bommen en raketten die hun doel naderen. 'De raket die je hoort, raakt je niet', zeggen wij in Gaza. Maar deze keer raakt hij ons allemaal.
De grond schudt. De muren storten in. Ik voel de aarde onder mijn voeten beven, mijn hart bonst in mijn borst. Ik doe mijn ogen open en zie niets dan duisternis. Rook vermengd met kruit en cementstof dringt mijn neus en mond binnen, en ik hoest en adem snel. Kreten schallen door het huis. Zoals iedereen om me heen pak ik de handen van de kinderen, blindelings tastend in de duisternis. Ik weet niet van wie de handen zijn die ik vasthoud, maar het is een houvast, een verbinding in de chaos. Ik roep de namen van mijn kinderen: 'Khaled! Bagdad!' Ja, ze hebben het overleefd. Iedereen overleeft het.
De raket is gevallen op het gebouw naast ons, maar de helft van ons huis is ingestort. We komen moeizaam tevoorschijn, gehavend maar levend, met lichte verwondingen en kneuzingen. Iedereen probeert het cementstof van zijn gezicht te wassen en een beetje water te drinken. De vrouwen en kinderen zoeken hun toevlucht in de kamers achter in het huis die nog overeind staan. Mijn broer en ik klimmen voorzichtig naar het dak van het huis. Het is donker en overal hangt stof. Ik hoor een kreunend geluid, zacht maar doordringend.
Ik zet het licht van mijn mobiele telefoon aan. De stralen verlichten blond haar dat aan een deels ingestorte dikke muur hangt, de muur die ons huis van dat van de buren scheidt. Ik kom dichterbij en herken haar. Dit meisje komt van de buren, een paar meter verderop. Ze is door de explosie de lucht in geslingerd en hier blijven hangen. O God, wat voor filmische hel is dit? We staan machteloos. De explosie heeft de muren doen instorten en een diepe kloof geslagen tussen ons en haar. We kunnen haar niet bereiken. In de verte zie ik een paar jongens dicht bij de muur. Ik roep ze. Ze brengen een houten ladder en tillen het meisje voorzichtig naar beneden. Ze kreunt van de pijn. Haar gezicht en lichaam zijn bedekt met bloed.
De jongens blijven mensen redden. De ambulances kunnen onze smalle straat niet in. De gewonden moeten meer dan honderd meter lopen om de ambulance te bereiken. Het nieuws van het aantal doden stroomt binnen. De vijfjarige Maseh, de dochter van mijn vriend Mohammed. Een lief echtpaar van de familie Mukheimer. En een ander zesjarig meisje, Amal, de enige overlevende van een bloedbad twee maanden geleden waarbij al haar familieleden zijn omgekomen. Het lijkt erop dat de Israëlische rakketen vastbesloten zijn om de hele familie uit te roeien.
's Morgens betuig ik mijn medeleven aan mijn vriend en de buren. Daarna steek ik de handen uit de mouwen om ons huis weer bewoonbaar te maken. Het is immers beter dan leven in een tent op straat.
Een maand later treft een raket het huis van mijn neef Marwan, dat zich tien huizen verderop van het onze bevindt. Zijn twee kinderen en kleindochter komen om. We herhalen dezelfde rituelen van begraven, condoleren en rouwen. Ruim twee maanden daarna wordt het huis van mijn neef Ahmed getroffen. Zijn zoon, vrouw en hun driejarige dochtertje komen om. De moeder was zwanger van een tweeling, die de artsen levend uit haar buik haalden. Na een week stierven ze zonder ooit een naam te krijgen.
Ik heb nooit de wens gehadom Gaza te ontvluchten. De kans daartoe heb ik meerdere keren gehad, maar ik heb steeds geweigerd. Het beeld van de katten die van het hoge, verlaten balkon springen en te pletter slaan op de grond maakt me doodsbang. Misschien moet ik deze keer mijn geboorteland achterlaten om mezelf en mijn gezin te redden van een psychische afgrond. Ik begin met het regelen van onze vlucht.
'Jullie namen staan op de lijst van degenen die via de grensovergang Rafah mogen vertrekken', hoor ik op een middag begin maart. Ik loop naar buiten en zit dicht bij huis, starend naar de lucht en de vliegtuigen boven me. Nooit had ik gedacht dat ik mijn stad op deze manier zou verlaten. Ik ben met elke vezel met deze plek verbonden, zelfs met de ezels. Ja, ik hou van de ezels in onze stad. Ze zijn nu de redders van velen. Ze brengen mensen naar ziekenhuizen en vervoeren hun bezittingen tijdens de eindeloze evacuaties. Als wij ooit het recht op zelfbeschikking zouden krijgen over het lot van Gaza, dan verdienen de ezels dat net zo goed. Ze verdienen zelfs een groot standbeeld in het midden van de stad, ter ere van hun onvermoeibare hulp.
Ik blijf naar de lucht staren, ongeveer twintig minuten lang. In die tijd slaan drie raketten in op huizen vlakbij. Ik blijf roerloos zitten, niet uit gebrek aan angst, maar omdat ik me steeds weer afvraag: is overleven gewoon proberen niet dood te gaan?
Het is de ochtend van ons vertrek. We maken ons snel klaar. Van niemand neem ik echt afscheid; ik kan het niet verdragen en wil niet dat dat moment voor altijd in mijn geheugen gegrift blijft. Het vertrek is haastig. Ik kus mijn moeder en schud Khaled en Ahmed, mijn broers en hun vrouwen de hand. Ik vermijd ieders blik. Hun kinderen slapen nog en ik laat ze slapen. Het enige wat door mijn hoofd spookt, is de hoop dat ik ze ooit weer levend zal zien.
We stappen in de auto met slechts een kleine koffer. Geen kleding, geen bagage, want er is geen huis of kast meer om iets uit te halen. Wat ik meedraag, is zwaarder dan welke bagage dan ook; ik draag de last van herinneringen en van de plek die ik achterlaat.
In Caïro neem ik contact op met de uitgeverij in Nederland. 'Ik ben klaar om naar Nederland te komen voor de boekpresentatie', zeg ik. Twee weken later ontvang ik een antwoord. Het Nederlandse ministerie van Buitenlandse Zaken weigert me een visum te geven, onder het voorwendsel van wat ze 'oorlogswetten' noemen. Ze denken dat ik asiel wil aanvragen. Wat een kortzichtigheid. Ze begrijpen niet hoe diep een schrijver geworteld is in de details van zijn leven, zijn stad, en het huis dat hij verliet zonder zelfs maar de laatste roos mee te nemen die hij geplukt had uit een prachtige tuin aan de kust van Gaza en die hij aan zijn vrouw gaf.
Ik zit nog steeds in Caïro, maar mijn ogen en hart blijven in Gaza. Wanneer de verbinding goed is, bel ik mijn moeder. Ze vertelt me over het watertekort, het gebrek aan alles, de verspreiding van huidziekten en polio. Gaza keert terug naar de vroegste eeuwen. Een vriendin van me in Gaza vertelt me via de telefoon dat ze nog maar één wens heeft: een echte douche nemen en slapen naast het graf van haar kind. Hij kwam om in haar armen nadat een klein brokstuk van een raket in hun tent zijn hoofd had doorboord. Ja, wanneer de korte oorlogen van mannen in Gaza eindigen, beginnen de eindeloze oorlogen van vrouwen.
Voor deze oorlog verschenen er tekenen van leven in Gaza. Deze tekenen staken hun kop op door de ramen van pijn. We plantten rozenstruiken en zeelelies langs de trottoirs aan zee.
Vandaag verandert Gaza in een massagraf. Het verlies woekert als een kanker in het lichaam. De ene tragedie volgt op de andere, de ene begraafplaats na de andere. Elke dag verandert een nieuwe plek in een begraafplaats: parken, straten, trottoirs, tuinen van huizen, kassen, scholen, plekken aan zee waar eens witte lelies bloeiden, en de harten van moeders en geliefden, van familie en vrienden. De dood is hongerig, kruipt langzaam voort met zijn mond wijd open. Gaza krimpt steeds verder voor de levenden, terwijl hij zich vult met doden. En de katten blijven zichzelf van de hoge balkons van verlaten huizen werpen.
Vertaling: Yaghoub Sharhani
Mohammed Talatene / picture alliance / Getty Images | Een winkelier in Gaza-stad na een Israëlisch bombardement, 10 oktober 2023