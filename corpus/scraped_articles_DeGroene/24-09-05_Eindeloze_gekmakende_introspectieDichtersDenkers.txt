Eindeloze, gekmakende introspectie Dichters&Denkers

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
5 september 2024
Komende week verschijntIn den vreemde,ruim vijfhonderd pagina's kronieken, het sluitstuk van het oeuvre van Frida Vogels . Ze is de onwettige dochter van Franz Kafka en Emily Dickinson te noemen. In januari wordt ze 95 jaar.
Een van de eerste herinneringenvan Frida Vogels (1930): ze vindt het kruippakje dat een naaister voor haar broertje heeft gemaakt niet mooi. 'Die kraag is net een worst', meent de peuter, precies zoals ze Tante An heeft horen zeggen. De naaister staat erbij met open mond en tante roept verschrikt uit, net als die keer dat het meisje een buurvrouw in haar grote zachte borsten kneep: 'Dat geniepige kind!'
Nog een herinnering: 'Als ik gewassen en afgedroogd was, werden mijn haren geborsteld en nagels geknipt: alles wat afviel, haren en nagels, moest bewaard blijven.' Ze volhardt in die 'uitzichtloze onderneming', zoals Vogels schrijft, en vat daarmee ook haar latere schrijverschap samen. In duizenden bladzijden aan genoteerde gesprekken, bespiegelingen, en natuurobservaties probeert ze orde in haar leven aan te brengen, terwijl het denken telkens weer verwarring sticht.
De ouders van Frida Vogels gaan uit elkaar als ze nog geen vier is. Haar vader heeft een affaire met het Duitse dienstmeisje gekregen. Frida en haar moeder verhuizen naar Bloemendaal. De dienstbode raakt zwanger en bevalt van een zoon, maar ook de moeder baart in de maanden daarvoor nog een kind van haar man, een jongen deze keer. De moeder heeft een zwakke gezondheid, zowel haar longen als haar levenswil laten te wensen over. De twee kinderen worden vaak aan de zorgen van ooms en tantes toevertrouwd. Haar dochter moet dikwijls tot zonsondergang op straat spelen, het ontbreekt aan goede maaltijden of zelfs maar een kop warme thee als ze uit school komt.
Op haar achtste beseft Frida, als moeder weer eens thuiskomt van een sanatorium, dat zij de verantwoordelijkheid van het huishouden te dragen heeft. Ze heeft 'capaciteiten', krijgt ze te horen, ze is haar moeders 'steunpilaar'.
Frida beeldt zich in dat ze alles kan, nergens bang voor is, nooit ziek wordt en de 'angst des levens' van haar moeder torsen zal. Ondertussen verafgoodt ze haar vader, en die hemelt op zijn beurt zijn dochter op. Hij straalt levensvreugde uit, dat is wat hem als man en als vader aantrekkelijk maakt. Later, wanneer Frida naar het gymnasium gaat, tegen zijn zin, ontdekt ze dat die Gooisejoie de vivreook uit luiheid en opportunisme bestaat. Ze voert voortaan een 'guerrilla' tegen hem, juist door principiële standpunten in te nemen, en af te zien van zinnelijke genoegens, eten in de eerste plaats. Dat hongeren begint in de laatste jaren van de oorlog, als aan alles toch al een tekort is. Ze zit met haar moeder in een Larens pension waar meerdere onderduikers schuilen. Met twee joodse jongens, van wie er een jarenlang verliefd op haar blijft, houdt ze haar leven lang contact.
Ze wil aanvankelijk wiskunde studeren en weet geen raad met zichzelf. In het bevrijdingsjaar haalt ze haar gezicht open door er met schuurpapier overheen te wrijven. Ze begint een dagboek en noemt haar overpeinzingen, naar Pascal, 'mathématiques du coeur'. Bij haar studiekeuze - Nederlands aan de Universiteit van Amsterdam - ligt haar vader opnieuw dwars. Nooit heeft hij de afgesproken alimentatie aan haar moeder betaald en nu weigert hij bij te dragen aan de studiekosten. Hij heeft twee gezinnen te onderhouden, legt hij uit, al heeft hij die gezinnen inmiddels ondergebracht in het Amsterdamse huis van een moederlijke vriendin. Frida besluit op kamers te gaan. Ze verdient de kost als schoonmaker en verzorger.
Aan de UvA volgt ze nauwelijks colleges, maar gaat tot haar eigen verbazing wel deel uitmaken van een vriendenkring. De spil vormt Han Voskuil, samen met zijn latere vrouw Lousje
Haspers, naast Bert Weijde (wiens nagelaten werk Vogels na zijn overlijden samenstelt) en de latere hoogleraar literatuurwetenschap Jaap Oversteegen. De groep is afkerig van maatschappelijk succes. In tegenstelling tot hun vaders willen ze de sociale ladder niet beklimmen, en al helemaal geen litterator worden. Elk schrijven zou uit het leven en de persoonlijkheid van de auteur moeten voortkomen en mag geen masker of overgeleverde vorm zijn. Wat de buitenwereld of de kritiek daar vervolgens van vindt, is secundair. Met de invoelende Voskuil en diens broodnuchtere vrouw Lousje zal Vogels haar leven lang bevriend blijven, wat enige rivaliteit of meningsverschillen niet uitsluit.
Vogels breekt haar studie af en vertrekt naar Parijs. Wanneer ze helemaal alleen komt te staan, is haar overtuiging, zal ze zich wel als het genie ontpoppen dat ze denkt te zijn. En ze wil heel bewust als vrouw een volgende stap in de wereld zetten. Ze koopt een hondenhalsband van rood fluweel die ze een vriendin heeft zien dragen en wordt een 'Hollands meisje in Parijs, belust en preuts'. Bij de pas opgerichte Europese Gemeenschap krijgt ze een baan als typist, en na veel twijfel - dit is wel degelijk een stap op de sociale ladder - gaat ze ook als vertaler aan de slag. Ze neemt paardrijlessen, maakt een reis naar Italië, volgt privédanslessen en schaft zich, met het oog op de komende zelftransformatie, een stijlvolle wintermantel aan.
Haar drie jaar jongere broer vraagt ze in de zomer mee op een reis naar Bretagne, naar de plek waar E. du PerronHet land van herkomstschreef. Met haar broer heeft ze altijd een hechte band gehad, hoewel of juist doordat ze in hun jeugd vaak gescheiden zijn geweest. Hij is sociaal, spontaan, temperamentvol; de tegenhanger van zijn eenzelvige zus.
Ze heeft het plan opgevat het leven van hun ouders over te doen en zo te verbeteren. De drie jaar jongere broer moet nog eindexamen doen, maar dat kan volgens haar prima in Frankrijk. De twee slapen niet op dezelfde kamer, en tot een definitieve taboebreuk komt het niet, wel tot een knetterende ruzie. Broer verwijt zus dat ze hem voor haar karretje heeft gespannen en Frida vertrekt doodongelukkig naar Italië, ervan overtuigd dat ze alles heeft stukgemaakt. Op haar verjaardag ontmoet ze in Milaan een Italiaanse student, en deze Artenio 'Ennio' De Matteis wordt haar echtgenoot.
Vanaf 1992, ze is dan in de zestig, verschijnen bij uitgeverij Van Oorschot kort na elkaar de drie boeken van Frida Vogels' levenswerk
De harde kern. Voor het tweede deel, waaruit bovenstaand levensverhaal kan worden gedestilleerd, ontvangt ze de Libris Literatuurprijs. De auteur laat haar redacteur Gemma Nefkens een toespraak voorlezen. Ze is verguld met alle aandacht door dit 'jaarlijkse schrijverskampioenschap', meldt ze, en omdat het geldbedrag (100.000 gulden) auteurs in staat dient te stellen onbezorgd te werken, gaat ze ervan uit 'dat het ieders instemming heeft wanneer zij de prijs opstrijkt, met dank aan de gulle gevers, en zo goed als tot dusver ook verder niets van zich laat horen'. Het derde boekdeel vanDe harde kernverschijnt een jaar later, het bestaat uit kernachtige wijsheidspoëzie, het werk van een laaglandse Emily Dickinson.
Schrijven begint vaak uit onmacht, een poging het ongerijmde te ordenen, met vederzachte bewegingen, totdat al die kladjes samen een machtsgreep doen. Op haar dertigste had Vogels al het eerste prozadeel vanDe harde kern, getiteldKanker,geschreven. Frida heet daar Berta, haar achternaam is veranderd in Mees, ze figureert in de derde persoon enkelvoud. 'Door mijn verhaal als een ander aan een ander te vertellen, zou ik macht krijgen over mezelf.' Ze schrijft het boek voor haar echtgenoot, met wie haar verhouding moeizaam en conflictueus is geweest. De ziekte uit de titel is die van Ennio's oom en mentor, voor wie ze samen korte tijd zorgen. Vogels wil haar man laten zien wie ze werkelijk is, en haar penibele plek optekenen binnen de hiërarchische structuur van zijn familie.
In het tweede prozadeelDe naakte waarheidbeschrijft Vogels, nu in de eerste persoon enkelvoud, haar grote teleurstelling nádat haar man het manuscript vanKankergelezen heeft en, volgens haar, inadequaat reageert. Dat jaar, 1967, laat ze het manuscript aan twee goede vrienden lezen. Han en Lousje Voskuil, die leggen haar het thema ervan uit: de krampachtige poging van een Hollandse vrouw om solidair te zijn met haar Italiaanse man. Er bestaat een kloof tussen de twee, zelfs al hebben ze elkaars moedertaal geleerd, wat betreft hun levenshouding en politieke opvattingen. De Vietnamoorlog, de Zesdaagse Oorlog, de moord op Martin Luther King - Vogels neemt doorgaans het tegenovergestelde standpunt van haar man in.
En het gaat slecht in het echtelijk bed. De auteur vanDe naakte waarheidkan haar echtgenoot niet geven wat die, steeds amechtiger, van haar verlangt door onder de lakens vlak naast en boven op haar te schuiven. In Amsterdam houdt ze een kamer aan om een tweede boek te schrijven en om te ontsnappen, al kan en wil ze niet definitief afstand nemen. Ennio stelt voor om, zoals zijn familie verlangt, een kind te krijgen, om eindelijk 'samen' te zijn. Zij antwoordt dat ze dat niet kan, en als ze nu gewoon eens echt samen zijn, redeneert ze, is dat hele kind niet meer nodig. Jaren later komt ze erachter dat haar man een minnares heeft. Ze zou er zeker vrede mee kunnen hebben, als hij zijn affaire maar niet had verzwegen.
In Vogels' boeken worden telkens nieuwe verbanden gelegd, maar de rol van duider moet uiteindelijk de lezer op zich nemen, zoals een goede psychoanalyticus dat doet, voorbijgaand aan de clichés en eenduidige oorzakelijkheden. Neem de seksuele onmacht. In haar boeken draagt Vogels er meerdere oorzaken van aan. Ze is aanvankelijk doodsbang om een kind te krijgen met Ennio. Ze heeft in haar leven nog nooit een normale, dat wil zeggen terugkerende menstruatie beleefd, en haar worden tot twee keer toe hormoonpillen voorgeschreven, die mogelijk schade hebben aangericht, denkt ze zelf. Ze beleeft geen plezier aan seks, het ontbreekt haar, net als haar moeder, aan 'vitaliteit', schrijft ze, en dat zou frigide kunnen worden genoemd, hoewel ze vlak na de oorlog een bevredigende, ook seksuele relatie had met een twintig jaar oudere, getrouwde man. Zo rond haar studiejaren dringen zich een paar keer mannen aan haar op; aanranding lijkt in die tijd tot een gangbare verleidingstactiek te hebben behoord.
En dan is er nog de vaderfiguur, aan wie het lange gedicht is gewijd dat ze op haar 21ste schreef, waarmeeDe harde kern 2opent: 'Herinner je hoe klein ik was/ en 's avonds sliep tegen je aan/ en hoe je hand mijn vingers streelde - '. Er is de suggestie van incest, wat overigens in het boek niet bevestigd wordt. Wel beschuldigt ze haar vader ervan haar emoties met zijn behaagzuchtige reacties op haar brieven te hebben 'verkracht'.
Ze overweegt of ze op vrouwen valt. Ze is af en toe verliefd, of in ieder geval overdonderd door een vrouw, bijvoorbeeld Elisabeth de Roos, weduwe van Du Perron, met wie een vriendschap ontstaat. Haar 'geaardheid', concludeert ze, is haar leven lang een raadsel voor haar gebleven.
De harde kern 2draagt als titelMet zijn drieen(moeder, broer, zus), heeft de structuur van
Du PerronsHet land van herkomsten is geschreven voor haar broer. Vogels beschrijft de vroegere familiebanden en hoe ze echoën in het heden. Ze treedt naar voren in de eerste persoon enkelvoud en onder haar eigen voornaam en initiaal: Frida V. Met haar broer heeft ze na jaren brouille weer contact, nu hij eindelijk een grote liefde heeft ontmoet en een eigen huis betrekt. Toch komt het tot een nieuwe breuk, ook en misschien wel juist doordat Vogels dat geluk niet verdragen kan. En de broer houdt de radicale zelftwijfel van zijn zus, overlopend in nietsontziende wispelturigheid niet meer uit.
Vogels' introspectie is eindeloos en soms gekmakend. Ze is te streng voor zichzelf, zou je kunnen zeggen, een zeurpiet zelfs, al miskent dat laatste oordeel het puriteinse fundament van dit oeuvre, en de confessionele cultuur waarin het ontstond. Vogels zoekt naar regels waar het eigen, seculiere leven aan zou moeten voldoen, niet in de laatste plaats doordat haar vader en moeder zulke zelfgerichte, respectievelijk hedonistische en wilszwakke personen waren. Schrijven houdt het besef levend, schrijft ze, 'datnietsme rechtvaardigt, en dat ik me nietteminmoetrechtvaardigen'.
'Wat een moeilijk leven,' merkt Lousje Voskuil over haar huwelijk met Ennio op. En een Duits-joodse psycholoog en fysiotherapeut, onderduiker in de oorlog, drukt haar op het hart: 'Je moet leren te leven naar je gevoel! Vertrouw je gevoel, laat je gaan.' En juist dat doet ze naar haar idee nog te vaak, en vervolgens neemt ze zichzelf haar inschattingsfouten kwalijk, en doet daar op schrift boete voor. Veronderstelt dit volhardende, niet aflatende wroeten een harde kern die zich door geen wanhoop slechten laat? Of ontstaat die kern pas als gevolg van al dat geschrijf, zoals Kim Schoof in de podcastFixditstelde?
En het is niet alleen moeilijk, er is ook geluk, bijvoorbeeld in de lange wandelingen die ze maakt, samen met vrienden, met haar broer, haar echtgenoot, en door haar liefde voor dieren, eerst paarden en later poezen, die het grote voordeel hebben dat ze geen domme uitspraken kunnen doen. Naar het voorbeeld van Stendhal, hij vond het van slechte stijl getuigen(sauter le bonheur),staat ze daar niet te lang bij stil. De terugkerende mistroostigheid, oordeelt ze zelf, duidt op een manco in haar karakter, volgens Stendhal immers de manier waarop een mens jacht maakt op een gelukkig bestaan.
Ze schreef het tweede prozadeel vanDe harde kernrond haar vijftigste, terugblikkend en onherroepelijk samenvattend. De werkelijke wiskunde van het hart - een som die niet raakt opgelost, vol tegenstrijdigheden - blijft bewaard in haar gepubliceerde dagboeken, elf dikke delen, verschenen tussen 2005 en 2014. Ze bestrijken de periode van halverwege de jaren vijftig tot eind jaren zeventig, en beginnen waarMet zijn drieeneindigt, met de kennismaking met Ennio De Matteis in Milaan, en stoppen waarDe naakte waarheidbegint, met de zware huwelijkscrisis. Die dagboeken zijn deels de bronnen vanDe harde kern, en zoals dat gaat met bronnenonderzoek, wekken ze twijfels over eerdere interpretaties, ook die van de schrijver zelf. Een verteller is nooit volledig te vertrouwen, juist als die zo scrupuleus naar de waarheid zegt te zoeken.
In de jaren vijftig zijn de dagboekbijdragen relatief bondig en staan er soms luchtige tekeningetjes bij. Vogels formuleert scherpe aforismen, vaak gevolgd door de opmerking dat ze die pathetisch vindt. De observaties en opmerkingen van anderen bieden een vluchtige blik op de schrijver zelf, die zo alom aanwezig is dat je zou vergeten dat een mens meer is dan alleen de zinnen die ze noteert. Een vriendin zegt bijvoorbeeld, zonder er een oordeel aan te verbinden, dat Frida zo veel lacht. Wat weten we eigenlijk van haar? Dagboekschrijven is infaam, stelt ze zelf, want de schrijver speelt te veel op safe: 'Je schrijft tegenstrijdige gedachten en emoties met zogenaamde nietsontziende eerlijkheid op, laat alles naast elkaar bestaan en neemt nergens verantwoordelijkheid voor.'
Frida Vogels was beslist niet de eerste vrouw die autobiografisch schreef, maar ze behoorde wel tot de voorlopers. Ze debuteerde in een tijd waarin de emancipatiestrijd gestreden leek, waarin vrouwen en mannen naar de letter van de wet gelijk aan elkaar waren, zodat er geen woorden meer aan hoefden te worden vuilgemaakt. In een bespreking van haar werk kapittelde de neerlandicus Gerard Raat de ernst van haar werk; hij miste de relativerende humor die hij bij Voskuil zo waardeerde. 'Geen van de manlijke personages inDe harde kern,'zo schreef hij, 'zal in de pauze van een pretentieuze conversatie zijn broek openen en kijken naar zijn geslacht.' Waarom klinkt dit vandaag niet meer als een objectief oordeel?
In de jaren negentig werd ze korte tijd een veelgelezen auteur, en toch is het niet zo dat ze navolging heeft gekregen. Daarvoor was haar inzet te absoluut, haar houding te wereldvreemd. Ze werd geen litterator.Contemporaine auteurs, zo verschillend als Bregje Hofstede en Emy Koopman, schrijven hoogstpersoonlijke, moedige memoirs en autobiografische romans, maar ze houden wel hun eigen gezondheid in acht, sterker, die is het uitgangspunt in hun proza. En welke schrijver kan het zich nog permitteren interviewverzoeken af te slaan? Vogels' voorbeeld is een doodlopend spoor. Wat dat betreft kan ze beter vergeleken worden met de Belgische auteur Daniël Robberechts, zeven jaar jonger dan zij, die de eigen biografie al even kritisch als uitgangspunt nam, eenvoudigweg omdat er voor een auteur geen ander verhaal te vertellen viel. De eenzelvige Robberechts publiceerde onder meer enkele bewerkte dagboeken en de bundelTegen het personagevoor hij in de lente van 1992 een einde aan zijn leven maakte.
Wat is een schrijver? Voor Vogels is de ultieme auteur Primo Levi, die de onbeschermde mens ten tonele voert, degene die niets meer om op terug te vallen heeft. Ze vertaaldeIs dit een mensenDe verdronkenen en de geredden,en gebruikte daarvoor de achternaam van haar man. Ze heeft altijd tussen twee culturen geleefd, of zelfs drie culturen, de Nederlandse, de Noord-Italiaanse (Bologna) en de Zuid-Italiaanse (San Severo, geboorteplaats van haar echtgenoot).
Frida Vogels was al tachtig toen ze als auteur inTante Lucietta(2011) alsnog iets schiep wat de meeste schrijvers bij hun debuut plegen te doen: een levensechte hoofdpersoon, en dan nog wel eentje die door en door sympathiek is. Er staan zwart-witfoto's in dit bondige levensverhaal, en tussen al die vrolijke kiekjes duikt ook, zonder onderschrift, een fotootje van Frida Vogels zelf op, die voor de tante op haar altfluit speelt, met direct daaronder de half glimlachende, half grimassende Ennio De Matteis. Zo toch nog harmonieus naast, of liever gezegd onder elkaar.
In Detlev van Heests autobiografischeParkeren in Hilversumtreden die twee nog een keer op. Van Heest is op bezoek in Bologna, en Vogels, met wie hij jarenlang heeft gecorrespondeerd, kookt in witte wijn gesmoord varkensvlees. Hij is er lang genoeg om getuige te zijn van enkele meningsverschillen tussen Frida en Ennio. Met haar broer heeft ze geen enkel contact meer, blijkt uit het boek, en de penvriendschap eindigt kort daarop met een schelle brief uit Bologna.
De voorlaatste publicatie van Vogels dateert van 2020 en heetDe vader van Artenio. Ze vertelt het levensverhaal van Ennio's vader, een wijnboer, frontsoldaat in de Eerste Wereldoorlog, een socialistisch burgemeester, door de fascisten weggepest. De familie van zijn vrouw heeft hem altijd aanmatigend behandeld. Met deze bescheiden, beschouwende en montere man - een underdog - voelt Vogels zich verwant, te meer hij de laatste jaren van zijn leven besteedt aan het opschrijven van zijn memoires, tot onbegrip van zijn zoon en vrouw. Om je eigen verhaal te leren kennen, moet je je losmaken van je afkomst, je familie, de knellende banden, in het besef evenwel dat je niet zonder kunt.