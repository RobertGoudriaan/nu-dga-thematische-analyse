De Heilige Gender Essay Indonesische transculturen

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
7 december 2023
Dat heteroseksualiteit wereldwijd de norm is, is iets van de laatste paar eeuwen en afkomstig uit het Westen. In veel andere culturen was genderverscheidenheid veel gewoner. Zoals in Indonesië.
De strijd die vanuit rechts-radicaleen fundamentalistisch-religieuze kringen gevoerd wordt tegen lhbtiq+-personen en meer in het algemeen tegen de zogenaamde 'genderideologie' heeft al in verschillende landen groot succes geboekt. In Oeganda is onlangs een wet aangenomen die het mogelijk maakt homo's tot de dood te veroordelen. In Rusland is iedere vorm van 'homopropaganda' verboden. In beide gevallen voerden evangelische christenen een agressieve campagne om te waarschuwen voor het gevaar van homo-acceptatie. Zij stellen homoseksualiteit voor als een ziekte die kinderen kan besmetten en het gezin en daarmee de samenleving bedreigt. In islamitische landen klinken vergelijkbare geluiden, vandaar dat conservatieve figuren in beide religies het op dit thema goed met elkaar kunnen vinden.
De argumenten zijn bekend. Homoseksualiteit zou onnatuurlijk zijn en trans mensen zouden een recente uitvinding zijn van doorgeslagen genderideologen. Beide beweringen houden geen stand. Biologen, zoals de Nederlandse onderzoeker Frans de Waal, hebben homoseksueel gedrag beschreven bij honderden soorten, variërend van de bonobo, dolfijnen, giraffen, zeemeeuwen, mussen, fruitvliegjes en de homo sapiens, de huidige mens. Antropologen hebben verhalen verzameld over maatschappijen waarin verschillende vormen van genderdiversiteit voorkwamen en nog steeds bestaan, en waarin huwelijken tussen mensen van hetzelfde geslacht maar een andere gender (dat wil zeggen de sociale, culturele en psychologische kenmerken die met een geslacht in verband worden gebracht) geaccepteerd waren.
De Amerikaanse antropoloog Will Roscoe documenteerde bijvoorbeeld genderdiversiteit bij meer dan 150 gemeenschappen in NoordAmerika voor de komst van de Europeanen. Zijn boekChanging Onesuit 2000 heeft als ondertitel 'derde en vierde gender in inheems NoordAmerika'. In de oudere literatuur worden ze vaak'berdache'genoemd, tegenwoordig'two-spirits'. Vaak hadden ze bepaalde krachten als genezers. Huwelijken van een berdache met een partner van dezelfde sekse maar de andere gender kwamen vaak voor. Sommige als vrouw geboren berdaches waren befaamde krijgers, zoals de verbaasde Europeanen constateerden. Momenteel vindt er op sommige plaatsen een heel voorzichtige herwaardering van two-spirit-mensen plaats; bij veel andere gemeenschappen zijn ze verdwenen.
Antropologen die in Afrika werkten hebben ook vele vormen van homoseksuele en transpraktijken gedocumenteerd. De Duitse wetenschapper Elisabeth Tietmeyer bijvoorbeeld analyseerde in 1985 vrouwenhuwelijken in 25 Afrikaanse gemeenschappen. De beroemde Britse antropoloog Sir Edward Evan Evans-Pritchard bestudeerde huwelijksgewoonten bij de Nuer. Hij publiceerde zijn artikel over vrouwenhuwelijken pas in 1951, na zijn pensionering, uit angst dat eerdere publicatie zijn carrière zou benadelen. Van Siberië tot de Zuidzee-eilanden zijn vele vormen van homoseksuele en transpraktijken overgeleverd. Thailand, de Filipijnen en Indonesië zijn daarbij ruim vertegenwoordigd.
Omdat gender ten diepste een cultureel begrip is en alleen in een bepaalde historische context begrepen kan worden, zijn de huidige debatten over genderideologie gebaseerd op de huidige genderverhoudingen waarin heteroseksualiteit de norm is. Dat betekent een binair mensbeeld, waarin biologische sekse en de daarbij geassocieerde maatschappelijke gender als 'normaal' beschouwd worden, evenals seksuele relaties met personen van de andere sekse. Voor de anti-genderlobby is dat een historisch en religieus gegeven; voor trans en homoactivisten juist een ordening die ze willen doorbreken.
De tegenwoordige vorm van heteronormativiteit is echter pas de laatste paar eeuwen in het Westen zo gegroeid. In veel andere culturen was genderverscheidenheid veel gewoner. Omdat van veel oude maatschappijen geen geschreven bronnen bestaan, moeten er andere manieren gevonden worden om sociale structuren te begrijpen. Archeologen kunnen daarbij helpen. De bio-archeologe Pamela Geller beweert in haar in 2017 verschenen boekThe Bioarchaeology of Socio-Sexual Livesdat gendervariatie waarschijnlijk een cross-cultureel verschijnsel is dat ver teruggaat in de tijd. In haar eigen vak is dat overigens niet altijd zichtbaar, door wat zij het 'Romeo en Julia-syndroom' noemt, waarmee ze bedoelt dat vakgenoten vaak een heteronormatieve bril op hebben. Dubbele begrafenissen interpreteren ze daardoor als die van een romantisch liefdespaar, terwijl lang niet altijd de sekse van beide partners duidelijk is en er ook andere mogelijkheden zijn waarom mensen vroeger bij elkaar begraven werden.
Vooral in de negentiende eeuw, waarin archeologie, evolutiebiologie en antropologie werden ontwikkeld, is de invloed van een op binaire seksen en genders en heteroseksualiteit gebaseerde maatschappijvisie duidelijk te merken. Darwin bestudeerde jarenlang met grote verbazing hermafrodiete eendenmosselen. Hoe kon hij hun niet-heteroseksuele voortplantingsmethode evolutionair duiden? Uiteindelijk classificeerde hij hermafroditisme als een primitieve bestaansvorm en trok de vergelijking niet door naar de mogelijkheid dat naast het dierenrijk ook het menselijk leven een spectrum aan geslachtskenmerken kent.
In de antropologie is een vergelijkbare tendens te zien. De 'leunstoel'antropoloog Ferdinand Karsch-Haack publiceerde in 1911 een compilatie van alle verhalen die hij had verzameld over gelijkgeslachtelijke liefde. In krachtige bewoordingen uitte hij zijn afkeer van de 'heidense' en 'perverse' praktijken van de 'natuurvolkeren' waar missionarissen en koloniale beambten verslag van hadden gedaan. Zijn werk is een onmisbare bron van informatie over de vele vormen van trans en homoseksuele gewoontes in de veelal gekoloniseerde gebieden. Hoewel vertekend door het racisme en de heteronormatieve bril van de auteur zelf en zijn bronnen, rijst er toch een beeld op van een grote mate van verscheidenheid over de hele wereld. Dit toont aan dat dit fenomeen nog tot diep in de koloniale tijd een belangrijk verschijnsel was, en dus tot het erfgoed behoort.
Voor het huidige debatis het interessant te kijken hoe de omslag plaatsvond van groeperingen die bijvoorbeeld trans priesters hadden of waarin mensen van dezelfde sekse (maar niet dezelfde gender) met elkaar trouwden naar een maatschappij waarin heteroseksualiteit de norm is en homoseksualiteit strafbaar is en onverenigbaar wordt geacht met de heersende cultuur en religie.
Indonesië kent een rijke traditie van trans priesters, homohuwelijken en non-binaire goden. In het Indonesië van vandaag wordt deze traditie ontkend, er worden steeds meer regionale verordeningen aangenomen die melden dat hun cultuur en religie altijd al heteroseksueel waren en dat de rechtsorde daarmee in overeenstemming moet zijn. Slechts negen procent van de inwoners accepteert homoseksualiteit, volgens een onderzoek van Pew. Indonesië staat daarmee vlak boven Nigeria, dat de laatste plaats bezet. In december vorig jaar werd na jarenlange debatten een nieuw wetboek van strafrecht ingevoerd waarin alle vormen van buitenhuwelijks geslachtsverkeer strafbaar worden gesteld. Aangezien mensen van hetzelfde geslacht niet mogen trouwen is dit meteen een verbod op homoseksualiteit.
De Buginezen zijn een van de belangrijkste gemeenschappen op ZuidSulawesi. Ze staan nog steeds bekend om hun vijf-gendersysteem, hoewel dat onder grote druk staat. Naast cisgender vrouwen en mannen kennen de Buginezen twee transcategorieën,'calalai'en'calabai'.Calalai worden als vrouw geboren en nemen het werk en de kleding van mannen aan, zijn dus sociale mannen en kunnen cisgender vrouwen huwen. Calabai zijn als mannen geboren en nemen de rollen van vrouwen aan, inclusief een mogelijk huwelijk met een cisgender man.
'Bissu'zijn een aparte categorie. Zij combineren mannelijke en vrouwelijke eigenschappen en kunnen zowel calalai als calabai zijn als intersekse. Zij zijn de voorheen machtige priesters, die de heilige objecten van de koninkrijken van Bugis beheren, huwelijken inzegenen en plant- en oogstrituelen houden. Om een bissu te worden moet iemand een lange leerperiode doormaken. De kandidaten leren onder andere de oude Bugis-taal, waarin hun ontstaansgeschiedenis, volgens deI la Galigo,doorverteld wordt. DeI la Galigois de langste epische tekst in de wereld - het telt ongeveer zesduizend bladzijden - en een Unesco-werelderfgoed. Pas vanaf de achttiende eeuw werden er delen van opgeschreven; een klein deel is momenteel in het Indonesisch beschikbaar.
In deI la Galigobrengen oorspronkelijk androgyne goden verschillende heilige schepsels voort, onder wie de bissu. Pas in een later stadium worden vrouwen en mannen geschapen, de voorouders van de dynastieën van de Bugis. Een bissu helpt de oppergod Batara Guru het leven op aarde behoorlijk te organiseren. De kleding van een bissu heeft zowel vrouwelijke als mannelijke attributen (ze droegen bijvoorbeeld een wapen en hadden bloemen in hun haar). De heilige objecten moesten door een priester van het andere geslacht worden geëerd, vandaar dat een bissu trans of intersekse moest zijn. In de wereld van de geesten hadden ze twee partners, een vrouw en een man.
Volgens Karsch-Haack waren alle bissu pederasten en tovenaars. Sommigen waren hermafrodiet, intersekse in tegenwoordige terminologie. Zij stonden in hoog aanzien. In de rest van Indonesië is dat momenteel niet het geval. Op Java bijvoorbeeld worden intersekse personen zwaar gediscrimineerd, omdat ze ongeluk zouden brengen.
Deze oude traditie kwam al bij de eerste contacten met Portugese handelaren in de vijftiende eeuw onder druk te staan. In Portugal was sodomie in die tijd strikt verboden, homoseksuele mannen werden verbrand. De Portugezen waren dan ook verbijsterd over deze 'heidense' praktijken. Rond dezelfde tijd gingen de Buginezen over tot de islam. Tegen het eind van de negentiende eeuw waaide er een modernistische wahabistische wind door de archipel, die tot doel had de islam te zuiveren van animistische en traditionele praktijken. Dit leidde tot een toenemende invloed van islamitische geleerden aan de hoven. Maar nog tot laat in de twintigste eeuw werkten de goden van de Buginezen en de monotheïstische oppergod Allah samen. De antropoloog Sharyn Davies meldt dat de windgoden bijvoorbeeld Allah in de uitvoering van diens taken hielpen.
De invloed van de koloniale regering nam ook toe. Tegen het begin van de twintigste eeuw bracht het Nederlandse koloniale bewind onder de beruchte generaal Van Heutsz de laatste grote Bugis koninkrijken, Bone en Gowa, onder zijn controle. Deze oorlogen werden gevoerd onder de noemer 'pacificatie'. Er werden belastingen ingevoerd en vele heilige objecten werden gestolen, zoals het magische zwaard Sundanga. Zonder het beheer over de heilige rijksobjecten verminderde de werkgelegenheid van de bissu sterk.
Bij eerdere oorlogen tussen de koninkrijken van Bugis onderling hadden bissu altijd een belangrijke rol gespeeld. De antropoloog Elise Andaya meldt dat de vorst van Bone eens tegenover een krijgsmacht stond waarin wel honderd als vrouw geboren bissu een magische dans volvoerden om hen onkwetsbaar te maken. In zijn romanBontoriobeschrijft de koloniale bestuursambtenaar H.J. Friedericy de laatste slag van de Bone tegen het koloniale leger. De generaal Mappa van Bone zou nooit ten strijde trekken zonder een kris die al veertig generaties in de familie was en de magische speer La Badoe. Deze twee wapens ontleenden hun kracht aan de rituelen van hun bissu priester. Maar in de chaos van de laatste oorlog tegen het koloniale leger werden ze achtergelaten. Prompt werd het leger van Bone verslagen.
Na de onafhankelijkheidschafte de Indonesische staat de koninkrijken van Bugis af. Tot die tijd waren er nog steeds tientallen bissu nodig voor belangrijke ceremoniën. Als beloning kregen ze land, dat door boeren bewerkt werd, evenals een toelage. In Zuid-Sulawesi werd de Darul Islam-beweging actief, die werd geleid door Kahar Muzakkar. In zijn versie van de islam was geen plaats meer voor traditionele gebruiken en pre-islamitische priesters. Hij dwong bissu die als man geboren waren hun haar af te knippen en op het land te werken. Duizenden bissu werden vermoord en hun heilige objecten vernield. In Bone werd de belangrijkste bissu onthoofd en leden van een islamitische bende paradeerden met dat hoofd door de straten, het rondzwaaiend aan de haren.
Tegen die tijd hadden de bissu allang de islam aangenomen, maar de moslimleiders wantrouwden de wijze waarop de bissu de islam beleefden. Ze legden de nadruk op de verering van Allah met hun eigen gebruiken en verschilden ook van mening met islamitische geleerden over hun natuurlijke aard. Volgens de bissu waren ze als calabai of als calalai geboren en aangezien alles wat Allah doet goed is, moest hun bestaan ook erkend worden. De islamitische predikers beslisten echter dat iedereen zich moest gedragen in overeenstemming met het lichaam dat Allah geschonken had.
Op 1 oktober 1965 vond er in Jakarta een actie plaats van een groep die zich de 30 September Beweging noemde. Ze wilden zeven generaals ontvoeren en naar president Soekarno brengen, omdat die generaals coupplannen zouden hebben. Bij de actie werden de generaals echter vermoord. De hele beweging werd binnen een dag opgerold en generaal Soeharto trok de leiding over het leger naar zich toe. Er zijn aanwijzingen dat hij zelf betrokken was bij het complot - in ieder geval wist hij ervan en informeerde hij zijn opperbevelhebber, die ook vermoord werd, niet. Soeharto verklaarde onmiddellijk dat dit het werk van de communistische partij was en begon een massaslachting onder communisten en aanhangers van Soekarno. Te midden van al het geweld wist Soeharto de macht te grijpen en Soekarno opzij te schuiven.
Aangezien de communistische partij de volkscultuur stimuleerde werden ook beoefenaren daarvan vervolgd. In Zuid-Sulawesi werden calalai, calabai en bissu als communisten bestempeld en opnieuw werden velen van hen vermoord. Velen trokken zich terug in het oerwoud.
In 1998 kwam er een eind aan het dictatoriale bewind van Soeharto. Tijdens de eerste jaren van de zogenaamde hervormingsperiode werd het eenheidsjuk waaronder de provincies leden afgelegd en konden ze een zekere mate van autonomie verwerven. In Zuid-Sulawesi herinnerden de mensen zich weer dat ze een schitterend epos hadden, deI la Galigo,en kregen ze weer oog voor de bissu, behoeders van dat epos, en hun tradities. Er volgde een korte periode van groter respect voor de bissu die de vervolgingen overleefd hadden. Ze werden regelmatig uitgenodigd bij feestelijke gelegenheden van de regionale machthebbers en namen ook hun rol bij huwelijken en geboortes weer op zich.
Dit duurde niet lang. De toenemende invloed van een conservatieve en onverdraagzame variant van de islam heeft grote gevolgen voor de beoefenaren van traditionele dansen of rituelen. Vorig jaar werden er geen bissu meer uitgenodigd bij een feestelijke bijeenkomst van de regionale machthebbers, maar cisgender vrouwen, die de oude bissudansen volbrachten. Er zijn nog maar enkele bissu over; zij hebben nauwelijks middelen van bestaan meer.
Heteroseksualiteit en een sterke nadruk op binaire relaties tussen de seksen worden gepresenteerd als de oude tradities in de archipel. Maar in feite is homofobie een recent verschijnsel. Er is geen enkel bewijs dat homoseksuele relaties ooit ergens verboden waren in het uitgestrekte gebied dat nu Indonesië is. De koloniale regering introduceerde een verbod op gelijkgeslachtelijke omgang van volwassen mannen met jongens, zoals dat toentertijd ook in Nederland gold. De eerste homovervolging vond plaats aan het eind van de jaren dertig van de vorige eeuw. Enkele honderden mannen werden opgepakt, onder wie de bekende schilder Walter Spies. De huidige Indonesische machthebbers grijpen dus niet terug op hun eigen tradities wanneer ze genderverscheidenheid en homoseksualiteit afwijzen, maar op de verstikkende bourgeois moraal van de koloniale regering.
Er zijn meer voorbeeldenvan genderdiversiteit in Indonesië. Verschillende Dayak-groeperingen in Kalimantan kenden trans genezers,'basir'.Ze werden als bijzonder effectief beschouwd omdat hun trans status hen beter in contact met de godenwereld kon brengen. Ze waren meestal als man geboren en werden basir na een uitgebreide initiatieperiode. Als basir trouwden ze met cisgender mannen. Karsch-Haack citeert de Duitse missionaris Vader Hupe die in het midden van de negentiende eeuw het gebied bezocht. Hij noemde hen 'slaven van satan', die zich overgeven aan 'pederastie'. Met verbazing vervolgt hij dat deze 'koningen van de hel' als heilige mensen vereerd worden.
In ongeveer dezelfde tijd noteerde de koloniale luitenant Perelaer dat deze basir de 'afschuwelijke daden' begingen die het 'vuur van Sodom' over zich afriepen. Tot zijn grote verbazing werden deze basir veel beter betaald voor hun diensten, namelijk fl 2,50, dan de cisgender priesteressen die meestal slechts fl 0,75 ontvingen. Ook vrouwen vertoonden immoreel gedrag, volgens Perelaer. Zij bedreven 'tribadisme' met houten dildo's die afgewerkt waren met was.
De godenwereld van de Dayak kent ook een androgyn oorsprongsverhaal. De oppergod van de Ngaju Dayak is Mahatala-Jata. De mannelijke Mahatala heerst over de bovenwereld en wordt afgebeeld als een neushoornvogel die boven de wolken op een bergtop zetelt. Jata is het vrouwelijke deel, een waterslang die over de onderwereld heerst met behulp van krokodillen. Ze zijn verbonden door een brug die met edelstenen bezet is en die gewone stervelingen zien als een regenboog. De basir representeren een combinatie van waterslang en neushoornvogel.
De rol van de traditionele genezers is sterk verminderd. Veel Dayak hebben zich bekeerd tot de islam of het christendom en overheidsklinieken hebben de gezondheidszorg op zich genomen. De huwelijkswetgeving kent alleen het heteroseksuele huwelijk.
De toenemende invloed van een intolerante vorm van de islam en het spookbeeld van het communisme als gevaar voor de Indonesische staat, dat door oligarchen, politici en het militaire apparaat agressief beleden wordt, hebben ook andere vormen van transculturen vrijwel doen verdwijnen. Vooral op Java bestaat een traditie van transdansen, zoals delengger,degandrungen dereog.In sommige gevallen betreft het travestie, waarbij de dansers alleen voor de uitvoering de kleding van het andere geslacht aannemen, in andere gevallen zijn de dansers mensen, meestal als man geboren, die in een veel groter deel of in hun hele bestaan een trans identiteit hebben. Soms is er ook sprake van homoseksuele relaties.
De gandrung is een dans die voornamelijk op Oost-Java maar ook op Lombok en Bali beoefend wordt. Zoals zoveel dansvormen was het een vruchtbaarheidsdans, gewijd aan de rijstgodin Dewi Sri. Vroeger waren de meeste dansers jonge mannen in vrouwenkleding. De laatste als man geboren gandrungdanser, Marsan, leefde rond het einde van de negentiende eeuw in Banyuwangi, op de uiterste oostpunt van Java. Momenteel wordt de gandrung door jonge vrouwen gedanst. De stad Banyuwangi heeft het tot een toeristische attractie verheven, waarin heteroseksuele aantrekkingskracht centraal staat. Om tegemoet te komen aan de kledingeisen van agressieve moslimmilities dragen de danseressen nu huidkleurige gewaden die hun schouders, die voorheen bloot waren, bedekken.
Een dergelijke vorm van heteronormalisering heeft ook plaatsgevonden bij de reogdans van Ponorogo, een stad op Oost-Java. Bij deze dansvorm draagt de stoerewarok-danser een reusachtig leeuwenmasker en zit er op zijn nek een jongen. De reogdans gaat terug tot het Oost-Javaanse rijk Kediri (1045-1255). De dans verzekerde de voorspoed van het koninkrijk, als de warok zich strikt hield aan de traditie. Hij had magische krachten, die hij alleen kon behouden door zich voor een vertoning te onthouden van seks met een vrouw. Hij mocht wel slapen met een of meer jongens tussen acht en zestien jaar, zijngemblak,voor wie hij goed zorgde. Een warok had meestal ook een echtgenote en kinderen.
Ook de reog werd met communisme geassocieerd en de dansers werden vervolgd, maar de traditie bleef bestaan. De huidige golf van politieke homofobie die vanaf 2016 het land vergiftigt, heeft de reog ingrijpend veranderd. De warok dansen nog steeds met hun tijgermasker, maar ze worden nu vergezeld door meisjes. Soms hebben warok nog wel jongens in huis voor wie ze zorgen, als pleegzoons, maar ze moeten oppassen niet als homoseksueel verketterd te worden. Het prestige dat warok en gemblak vroeger hadden is grotendeels verdwenen.
De lenggerdans van Banyumas op Midden-Java was oorspronkelijk ook een vruchtbaarheidsdans gewijd aan Dewi Sri. Zoals al dit soort dansen werd de lengger uitgevoerd door trans dansers bij dorpsfestiviteiten in de agrarische cyclus en bij huwelijken. Het is niet langer veilig om de lengger te dansen, zoals ook blijkt uit de filmMemories of My Bodyvan Garin Nugroho. De première van de film was in 2018; hij werd onmiddellijk verboden in verschillende steden in Indonesië. Intolerante leden van een moslimmilitie verklaarden dat de vrouwelijke bewegingen van de dansers on-Indonesisch waren.
De briljante danser Rianto, die nu een dansstudio heeft in Tokio, vertelt een versie van zijn levensverhaal als lenggerdanser, waarin politiek opportunisme en geweld van milities, na de verwoestingen van de jacht op communisten in de tweede helft van de jaren zestig, de dans bijna heeft doen verdwijnen. In de film krijgt hij een liefdesrelatie met zijn warok.
Van Atjeh tot Papoeazijn er verhalen overgeleverd van gemeenschappen waarin bepaalde vormen van homoseksuele of transpraktijken geaccepteerd werden. In veel gevallen is dat een vorm van 'heilige gender', waarin trans mensen gezien worden als begiftigd met de krachten van zowel vrouwen als mannen, en als bij uitstek geschikt als tussenpersonen tussen de goden- en mensenwereld. Deze vormen van 'heilige gender' zijn vrijwel verdwenen in het huidige Indonesië. De opkomst van monotheïstische religies, de koloniale overheersing met zijn benepen bourgeois moraal en de postkoloniale amnesie na de onafhankelijkheid hebben de tradities zwaar aangetast.
De communistenjacht in de jaren zestig heeft de volkscultuur bijna uitgeroeid, en de islamitische intolerantie die zich daarna als een naargeestige olievlek verspreidde deed de rest. Homoseksualiteit en vooral het homohuwelijk worden nu als perverse westerse import gezien. Terwijl in een periode dat in Europa homovervolgingen plaatsvonden huwelijken van mensen met dezelfde sekse in een aantal gemeenschappen geaccepteerd waren.
Slechts enkele vooruitstrevende islamitische geleerden, zoals professor Musdah Mulia, interpreteren de koran op zo'n manier dat 'lgbt-mensen', zoals ze in Indonesië worden genoemd, geaccepteerd worden. Zij leggen uit dat de vernietiging van Sodom (het argument dat altijd gebruikt wordt om 'sodomie' af te keuren) niet zozeer vanwege homoseksualiteit maar uit agressie plaatsvond, en dat er in de islam sprake is vanmukhannath,non-binaire figuren. Bovenal benadrukken ze dat de islam een boodschap heeft van vrede en tolerantie, en een zegen voor de hele mensheid moet zijn, dus ook voor de lgbtgemeenschap. Er wordt weinig naar hen geluisterd. De huidige lgbt-beweging in Indonesië put inspiratie uit de grote verscheidenheid van genderrelaties in vroegere tijden, om aan te tonen dat de bewering dat homoseksualiteit botst met traditie en religie nergens op slaat.
Genderverscheidenheid en verschillende vormen van niet-heteroseksuele relaties hebben een veel langere geschiedenis dan homofobie. De westerse overheersing van grote delen van de wereld door kolonialisme en imperialisme heeft tot gevolg gehad dat de benepen moraal van westerse gemeenschappen in die werelddelen gemeengoed werd. Andere vormen van geloof en spiritualiteit en van samenleven werden als inferieur gezien. Benadrukt werd dat alleen door te voldoen aan de normen van het Westen de gemeenschappen in de onderdrukte gebieden zich konden 'opheffen'.
De introductie van monotheïstische geloofspraktijken heeft de heteronormatieve ideologie nog versterkt. In het voornamelijk boeddhistische Thailand bijvoorbeeld zijn transpraktijken nooit zo onderdrukt als in Indonesië. Respect hebben voor de traditie is een mooie leus. Zolang er tenminste het begrip is dat die traditie veelvormig is en dat genderdiversiteit en homoseksualiteit daarvan een belangrijk onderdeel zijn.
Saskia E. Wieringa is emeritus hoogleraar aan de Universiteit van Amsterdam. Volgend voorjaar verschijnt haar boekA Political Biography of the Indonesian Lesbian, Bisexual and Trans Movement(Bloomsbury)
Indonesië kent een rijke traditie van trans priesters, homohuwelijken en non-binaire goden