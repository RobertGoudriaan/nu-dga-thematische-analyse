Ons wankele realisme Kunst Michaël Borremans

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
6 februari 2025
Op de portretten van Michaël Borremans, nu te zien in Museum Voorlinden, lijken de mensen levenloos, maar dat zijn ze niet. Ze zijn afwezig. Ze ontberen een blik.
Als we het over portretkunst hebben,is het een gemeenplaats om te zeggen dat een goed portret niet slechts de gelijkenis van de geportretteerde weet te vangen, maar ook zijn of haar karakter of zelfs ziel. Langs het uiterlijk moet de kunstenaar ons een innerlijk laten zien, het lichaam moet getuigen van een geest; het is verwoestende kritiek om een portretlevenlooste noemen. Iedereen erkent natuurlijk dat een schilderij als voorwerp niet meer is dan verf op textiel of een houten paneel, maar het is aan de kunstenaar om daarmee iets onmogelijks te doen.
Het werk van de internationaal vermaarde Gentse kunstschilder Michaël Borremans trekt die gedachte al een paar decennia in twijfel. Museum Voorlinden in Wassenaar toont momenteel een overzicht van zijn werk met schilderijen uit de afgelopen twintig jaar:A Confrontation at the Zoo.
Er is gekozen voor een indeling op thema en genre, met in de grote laatste zaal een elftal portretten - en tegen de tijd dat je daar aankomt, heb je al flink wat mensen gezien. Die mensen zijn niet levenloos, maar zelden echt aanwezig. Ze ontberen een blik: de figuren staren voor zich uit, zijn verloren in gedachten, of hun gezicht is verborgen achter half doorzichtige stof.
Naast portretten, zowel van hoofd en schouders als meer dan levensgroot, zijn er stillevens, al is het geregeld de vraag waarvan precies. Er zijn doeken met stoffen kegels en er is een zaal met een selectie uitFire from the Sun, een reeks uit 2017. Daarin zien we groepjes kinderen die doen denken aanputti,die mollige cherubijntjes uit de Renaissance, maar zonder vleugels, druk bezig met het eten van menselijke ledematen. Eén kind mist zelf een arm.
Michaël Borremans werd in1963 geboren in Geraardsbergen. Hij volgde een opleiding tot graficus in Gent en doceerde tien jaar aan het Stedelijk Secundair Kunstinstituut aldaar. Na zijn dertigste stopte hij als leraar en begon hij met schilderen, om rond de eeuwwisseling internationaal door te breken.
De beschouwingen van zijn werk benoemen in elk geval zijn techniek, die teruggrijpt op het stemmige realisme van de oude meesters, en de sfeer van zijn onderwerpen: surreëel, verontrustend, soms humoristisch. De spanning tussen de precieze toets en de rusteloze inhoud wordt benadrukt, als om te zeggen: Borremans is ondanks die historische stijl met klem een hedendaagse kunstenaar.
Het woord waarmee zijn werk het vaakst beschreven wordt isuncanny,unheimisch. Daarbij wordt de naam van Sigmund Freud, die in 1919 een essay over de gemoedstoestand schreef, geregeld expliciet genoemd, al worden zijn ideeën meestal vervangen door een twijfelachtige parafrase. Het vertrouwde wordt vreemd, of het vreemde vertrouwd, zoiets - ik heb nog niemand over castratieangst gelezen. (Daar zou Freud op wijzen bij alle afgehakte ledematen inFire from the Sun:allemaal plaatsvervangende fallussen.) Ergens las ik de woorden 'schizofrene schoonheid', en in de begeleidende tekst van het museum gaat het over schilderijen die 'psychotische neigingen vertonen'. De kunstkritiek formuleert haar reactie wel vaker in een register van associaties die een werk oproept, maar het is meestal een dunne metafoor, de termen blijven gewichtloos. Met 'schizofreen' wordt iets bedoeld als gespleten of ambivalent, en de 'psychotische neigingen' verwijzen naar het gevoel van angstig ongemak dat veel van de doeken oproepen.
In de tweede zaal hangt een drieluik,Jam(2019), drie aanzetten tot hetzelfde schilderij: een vrouw eet een boterham met jam. We zien haar iets van bovenaf, steeds in dezelfde houding. Voor haar ligt een wit rond bord, met op de rand het mes waarmee het broodje is gesmeerd, rode jamresten. Ze neemt net een hap en ze kijkt zoals je kijkt wanneer je eet - je bent met je hoofd bij het eten, niet bij wat je ziet. Opnieuw een soort lege blik. De streken benadrukken hun eigen nauwkeurigheid: de scheiding in het haar, de korst van het brood, de eigenlijk vreemde houding van de vingers rond dat brood. De kleuren zijn gedempt, er ontstaat een wat bedrukte sfeer. Maar de vraag is waarom dat nu juist unheimisch voelt.
Het kan geen kwaad om de verwijzing naar Freud iets meer gewicht te geven. Hij bakende het unheimische af binnen de bredere categorie van het enge, vreeswekkende; het gaat om een gevoel van angst dat ontstaat door de confrontatie met iets wat we hebben onderdrukt. Een soort herinnering: we worden teruggetrokken naar een tijd waarin ons idee van de werkelijkheid nog niet zo bestendig was, en onze verbeelding nog niet ingedamd.
Stel, je maakt een wandeling en denkt aan een vriendin die je al lang niet hebt gezien. Ze woont sinds een paar jaar in het buitenland. Nog geen minuut later zie je haar lopen aan de overkant van de straat. Dat heeft volgens Freud iets unheimisch, omdat het voelt alsof jouw mijmering haar hierheen heeft gebracht. Of denk aan de sfeer van oud speelgoed. Als een personage in een film door een onverlichte speelgoedwinkel doolt, is de angst kraakhelder: dat het speelgoed tot leven komt,net als vroeger.
Het punt is dat we niet worden geboren met onze realiteitszin. Die moeten we verwerven, en wordt langzaam stabiel; een achtergrond waartegen we andere ervaringen afmeten. Eerst bestaat de wereld uit onze verlangens, fantasieën, angsten, driften. Een unheimisch gevoel ontstaat wanneer een voorval onze achtergrond doet wankelen, wanneer we binnen in de verworven realiteit herinnerd worden aan gevoelens en krachten die 'ouder' zijn dan de realiteit. We hebben moeten leren welke dingen leven en welke niet. En dat onze oren niet los kunnen. Dat eten weg is nadat je het eet. We hebben de werkelijkheid leren kennen als een plek die zich onverschillig opstelt tegenover onze behoeften, en om haar te kunnen doorstaan hebben we onze fantasie aan banden gelegd. Wat het unheimische suggereert, is dat dat een vergissing was: de wereld is toch wel zoals we die fantaseerden. Daarom heeft het unheimische iets weg van een nachtmerrie: ook dromen overschrijden de grenzen van ons werkelijkheidsbesef.
Met die gedachten in het achterhoofd kan Borremans' oeuvre scherper worden getypeerd. Het verklaart de samenhang tussen zijn onderwerpen en zijn stijl, want zonder die samenhang zou het unheimische gevoel überhaupt niet worden uitgelokt. Zijn techniek stuurt onze eerste indruk, we associëren haar metcontrole, precisie, vakmanschap.Door terug te grijpen op schilderijen die worden geprezen om de kundige bekwaamheid waarmee ze zijn vervaardigd, in plaats van bijvoorbeeld hun persoonlijke zeggingskracht, plaatst Borremans zichzelf op afstand. Zonder die afstand zou het effect niet unheimisch zijn maar getroebleerd, omdat we zijn werk zouden lezen als uitingen van zijn eigen roerige geestesleven, zoals we doen met Van Gogh. Door de keuze van zijn techniek ontsnapt Borremans aan een subjectieve indruk, en dat is een voorwaarde voor het unheimische effect: de realiteit kan wankelen omdat die techniek juist een onpersoonlijk, objectief realisme suggereert.
In het licht van Freuds definitiebeginnen ook andere strategieën van dit werk zich af te tekenen. Ik noemde al de starende figuren. Toen ik me afvroeg welke uitdrukking ik zag in het gezicht van de vrouw opSeated Nude(2022), dacht ik: zo kijkt iemand die lang naakt moet stilzitten omdat ze wordt geschilderd. Het werk voelt als minder dan een portret omdat de levendigheid van de vrouw eraan ontsnapt, en als meer dan een portret omdat het de vermoeidheid van zijn zitter niet verbergt. Met zijn keuzes plaatst Borremans de figuren in een schemergebied. Al die afwezige blikken maken een unheimisch onderscheid tussen begrippen waarvan we zouden willen dat het synoniemen zijn:levendenbezield.
Zoiets gebeurt ook op de momenten dat Borremansverf schildert- of bloed, of jam. In de eerste zaal hangt een schilderij van twee beschilderde handen, waarmee Borremans de verdubbelde illusie al benadrukt. De verf moet eruitzien als verf, moet dus stoppen te doen alsof; de jam lijkt op een klodder verf en is een klodder verf: het verschil tussen de wereld en haar imitatie valt weg. En na een tijdje begint op te vallen hoeveel etende mensen Borremans schildert. Naast de vrouw met haar boterham en de kannibalistische peuters is er bijvoorbeeldGirl Eating(2013), waarop iemand haar hand in haar mond steekt. Dat motief is geen toeval: eten is misschien de meest alledaagse handeling die de grens tussen levend en levenloos vervaagt.
Veel komt samen in het schilderij dat Voorlinden in aanloop naar de tentoonstelling heeft aangekocht,The Monkey(2023). Het portret toont een aapje van porselein. De verf herhaalt zich weer, imiteert de verf waarmee het porselein beschilderd is, de matte kleuren, de glans van het glazuur. En weer is de blik doorslaggevend, maar de tactiek is omgekeerd: tussen alle portretten in de laatste zaal kijkt misschien het kitscherige aapje nog het meest levendig en bezield uit zijn ogen. Het levenloze is het vrolijkst.
Niet dat het hele oeuvrekan worden teruggebracht tot dat ene effect. Niet alle schilderijen zijn unheimisch, en de schilderijen die dat wel zijn, zijn het niet op steeds dezelfde manier. De jongen opThe Talent(2023) kijkt niet afwezig maar beducht, gereserveerd. Hij draagt een cowboytenue, maar is niet aan het spelen. Door zijn positie op het doek, net naar rechts, krijgt zijn houding iets schuchters, en zijn schaduw suggereert een muur. De sfeer is meer dreigend dan unheimisch. Een ander portret,The Cutter(2022), is schokkend. De huid van het gezicht, en halverwege de bovenarmen, lijkt te ontbreken - maar de man heeft iets gelatens, hij deed me denken aan een zin waarmee de regisseur David Lynch een ander schilderij van Borremans omschreef:'A feeling of selflessly taking on burdens.'
Het doek dat me uiteindelijk greep was helemaal niet dreigend of unheimisch. Op10 and 11(2006) zie je twee kleine, misschien opgezette vogels liggen, hun pootjes langs hun staart. Ze zijn genummerd, we zien de cijfers uit de titel achter hun kopjes. Hier is het effect van de techniek volstrekt anders. De beheersing waarmee de nog altijd onverschillige werkelijkheid is vastgelegd roept een gevoel van zorg op. Niet in de gedaante van medelijden of inleving, maar van respectvolle precisie, het mededogen van ambacht. Ik vroeg me af of ik dat gevoel niet ook bij de andere werken zou kunnen hebben, als het unheimische wegebt. Iemand heeft zich over deze kleine, dode vogeltjes ontfermd.
Borremans' schilderijen worden omschreven als unheimisch. Maar waarom?