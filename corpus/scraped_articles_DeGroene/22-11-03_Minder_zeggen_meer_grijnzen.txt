Minder zeggen, meer grijnzen

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
3 november 2022
InGrijze bijen,van de Oekraïense Andrej Koerkov, trekt iedereen weg uit de Donbas behalve imker Sergej Sergejitsj. Hij blijft om voor zijn bijen te zorgen. Maar je kunt niet eeuwig een buitenstaander blijven.
De eerste bom?Die was 's nachts op de kerk terechtgekomen. De volgende ochtend vroeg verliet een stroom inwoners het dorp Mala Starohradivka, in de Donbas. 'Eerst hadden de vaders moeders en kinderen naar familie gestuurd. (...) Daarna waren die vaders zelf vertrokken: de een had zich bij de 'separatisten' gevoegd, de ander bij de vluchtelingen.' Maar imker Sergej Sergejitsj bleef achter - weken, maanden, in dit zogeheten grijze gebied, dat valt tussen de frontlinies van het Oekraïense leger en die van de separatisten.
Inmiddels, na drie jaar, woont er nog maar één ander in het dorp, een pestkop uit Sergejitsjs jeugd. Verder: lege straten; kapotte huizen met daaromheen aanhoudend geknal; af en toe nieuwe projectielen die neerdalen op 'waar toch geen leven meer was'. Sergej Sergejitsj gaat er min of meer routineus mee om. Hij richt zich op zijn dagelijks taakjes, is in de weer met zichzelf warm genoeg houden wanneer de stroom weer eens uitvalt, het op peil brengen van zijn proviand, het lenen van thee bij zijn dorpsgenoot. Hij zorgt niet alleen uit eigenbelang voor zichzelf, maar ook - vooral - omdat hij zich verantwoordelijk voelt 'tegenover zijn bijen!'
Grijze bijen,oorspronkelijk verschenen in 2018, is een indrukwekkende, koel geschreven roman, die tegelijkertijd heel duidelijk wel en niet over de Russische invasie gaat. Sergejitsj houdt zich afzijdig van het front, uit geen grote wrok of nationalistische sentimenten, verliest zichzelf nergens in politieke duiding - maar ondertussen wordt zijn hele leven vormgegeven door de oorlog. Ooit woonde hij hier met zijn vrouw en hun vierjarige dochtertje, tot zij er na de eerste bominvallen 'vandoor gingen, hem in de steek lieten'. Een veelzeggende bewoording, al vervolgt Sergejitsj: 'Misschien was hij daar zelf ook debet aan geweest? (...) Misschien had hij sowieso minder moeten zeggen en meer moeten grijnzen?'
Wellicht ja, in deze 350 pagina's wekt hij - behalve als het om zijn bijen gaat - een nogal nurkse, zo nu en dan opvallend onberoerde indruk. Maar het punt is natuurlijk dat hem de mogelijkheid werd ontnomen om zijn huwelijk op een enigszins gangbare manier te laten stranden, dat terwijl hij niets deed en gewoon achterbleef op zijn vaste woonplaats alles in zijn leven veranderde. De grens tussen onverschilligheid en onverzettelijkheid valt soms lastig te trekken, en dit is een van de wonderlijke aspecten van deze roman.
Want wat drijft die Sergejitsj toch? Waarom ploetert hij dag in dag uit verder in dat voor dood achtergelaten dorpje? Schuilt in zijn karakter iets van die onbuigzame Oekraïense houding die de afgelopen maanden zo is geroemd?
Er kleeft iets wrangs aanGrijze bijennu uitbrengen en nu lezen: de wetenschap dat de oorlog sinds dit boek geschreven werd zoveel grootschaliger en gruwelijker is geworden. In zijn in 2020 geschreven voorwoord stelt Andrej Koerkov - de 'beroemdste schrijver van Oekraïne', dixit uitgeverij Prometheus - dat de wereld Oekraïne en de oorlog alweer 'goeddeels vergeten' was. Hij beschrijft hoe snel deze oorlog normaal werd gevonden en apathie opriep, hoe hij geïntrigeerd raakte door eenvoudige mensen die thuis blijven terwijl de strijd woedt. Dit spoorde hem aan om zich inGrijze bijenjuist niet te richten op een heldhaftige soldaat of cruciale politicus.
Het voelt vreemd om nog voor Sergejitsj' verhaal begonnen is al zo expliciet over de totstandkoming ervan te lezen - meestal is zo'n veredelde leesinstructie een noodgreep voor aarzelende schrijvers. Maar bijGrijze bijenligt het toch anders; dit is zo'n roman die je, zelfs als je het zou proberen, onmogelijk los kunt lezen van de politieke context en het huidige nieuws. Die link versterkt Koerkov zelf door zich de laatste tijd expliciet uit te spreken over de oorlog, op televisie, in krantenstukken. Recent is behalveGrijze bijenook een non-fictie-werk van hem verschenen:Dagboek van een invasie,een interessante bundeling van artikelen over Poetins oorlog. Hoe verschillend de twee boeken ook zijn, één ding delen ze: Koerkov laat zijn woede niet overheersen, hij blijft een tamelijk kalme observator die zich nergens bedient van voorspelbaar vingerwijzen of nadrukkelijk moralisme.
InGrijze bijenlevert dat het boeiendste proza op. Ondanks het bijna activistische voorwoord blijft Sergejitsj in de gehele roman een vrij rustige, op zichzelf gerichte protagonist. Wat de omringende soldaten en bombardementen niet voor elkaar krijgen, lukt zijn bijen zowaar wel: ze krijgen hem in beweging. Omdat ze rustig honing moeten kunnen maken, draagt Sergejitsj ze de grijze zone uit. Dat betekent: hij moet zich weer meer verhouden tot de buitenwereld, tot puin, tot zowel Oekraïense als Russische soldaten. Natuurlijk levert dat frictie op, dingen gaan faliekant fout, er komen levenloze lichamen en gruwelijke scènes voorbij. Op den duur duikt de Russische geheime dienst op, en tot Sergejitsj' afgrijzen worden zelfs zijn bijen bedreigd.
De precieze plotafwikkeling doet er niet zoveel toe, tenminste, de ware verdienste van Koerkov schuilt in iets anders: hoe levensecht hij deze wereld oproept. Met een onopgesmukte, functionele stijl, niet spectaculair maar effectief, houdt hij moeiteloos de aandacht vast. Sergejitsj is geen held, geen zielig slachtoffer, geen politieke mening verpakt in een personage; hij is simpelweg iemand die ronddoolt in een decor dat steeds verder aangetast wordt en waar niemand greep op lijkt te hebben. Wat Koerkov treffend illustreert: uiteindelijk kan een mens niet eindeloos buitenstaander blijven. Zelfs niet degene die aanvankelijk weigert een krimp te geven. Die niet naar het front wil gaan, niet naar Rusland, niet naar het westen - maar die gewoon thuis blijft, daar waar dingen doorgaans hetzelfde blijven. Tot je alsnog ineens midden in de oorlog staat.
Je kunt deze roman onmogelijk los lezen van het nieuws
Martijn Gijsbertsen / ANP | Andrej Koerkov roept een levensechte wereld op ANDREJ KOERKOV Grijze bijen Vertaald door Arie van der Ent. Prometheus, 366 blz.