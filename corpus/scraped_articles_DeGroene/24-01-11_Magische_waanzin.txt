Magische waanzin

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
11 januari 2024
Is er symboliek in het werk van Richard Dadd? Geen sprake van, vond de negentiende-eeuwse Engelse schilder zelf. MaarThe Fairy Feller's Master-Strokeverbeeldt wel zijn psychotisch denken.
Toen ik in Londen woonde,slenterde ik in de weekenden altijd graag door Bloomsbury. De geesten van Virginia Woolf en Vladimir Lenin spoken daar nog rond; daar zijn de beste koffiezaakjes van de stad en de mooiste boekhandels. Een van die winkels verkoopt ook bijzondere, oude tijdschriften. Je vindt daar netjes in plastic verpakte edities vanThe Black Dwarf,een radicaal-links blad;Gandalf's Garden,voor de vroegste aanhangers van de new age-filosofie, met fraaie artikelen over Rumi en Atlantis; enOZ,voor je dosis seks, drugs en extreem-linkse politiek. In mijn studentenkamer stapelde zich een steeds groter wordende verzameling van die blaadjes op.
Het is geen wonder dat het schilderijThe Fairy Feller's Master-Strokeuitgroeide tot een symbool voor de generatie boze bloemenkinderen van de sixties in Groot-Brittannië. Lieflijk en tegelijk gestoord, zo zou ik het omschrijven. Het is een drukke afbeelding. In het midden zien we een figuur op de rug, die op het punt staat om een kastanje met een bijl te doorklieven. Een clubje magische wezens kijkt tevreden (of is het verveeld?) toe: vrouwelijke feeën in hoepelrokken met lekker brede kuiten, tientallen kabouters, een soort piraat, en een hoornspeler die op zijn toeter blaast. Op een nogal onopvallende plek staan Oberon en Titania, de elfenkoning en -koningin uitA Midsummer Night's Dream.Ergens rechts bovenin staat de vader van de schilder afgebeeld, ook op een onopvallende plek.
In februari 1971 publiceerde het tijdschriftOZeen grote spread over Richard Dadd enThe Fairy Feller,met een paginagrote reproductie van het werk in zwart-wit, getiteld'The Daddy of them All'.Een gestoorde kunstenaar, sexy feeën en vadermoord: het schilderij en het verhaal erachter hadden alle elementen die in de smaak zouden vallen bij deturned-onlezers van die tijd. Het paste ook goed bij de anarchistische inslag van het blad zelf, dat met gedurfde ernst de verste uithoeken van de menselijke geest onderzocht. Het stuk over Dadd misstaat niet naast een recensie vanThe Anarchist Cookbook,waarin heel precies wordt uitgelegd hoe je een molotovcocktail maakt, en een verslag over seks met dieren op een boerderij in Denemarken.
Richard Dadd (1817-1886) dus, zoon van Robert Dadd, scheikundige. Als jongetje tekende hij al graag in de bossen en langs de kust van Kent; op zijn twintigste werd hij toegelaten tot de Royal Academy. Zijn doeken werden meteen goed ontvangen, tentoongesteld, verkocht. Een succesverhaal, naar alle maatstaven. In 1842 kreeg hij via een vriend de opdracht om met een rijke zakenman door het Midden-Oosten te reizen. Egypte en Turkije maakten de meeste indruk. Het leverde een reeks fraaie, maar naar onze maatstaven nogal kitscherige aquarellen op, van oosterse taferelen: mannen in tulbanden bij een kampvuur, dat werk. In een brief naar huis schreef Dadd: 'Ik luister naar de wilde geluiden van de tamboer, en zie de vreemde kledij van de straatmuzikanten, en ik zie borrelend water, groene bomen, fantastische jurken, statige kamelen.' En: ''s Nachts heb ik wakker gelegen met mijn op hol geslagen verbeelding en heb ik getwijfeld aan mijn mentale gezondheid. Mijn geest is geopend, ja, mijn geest is geopend.'
Met geopende geest keerde Dadd in 1843 terug naar Engeland. Hij had toen al een aantal opmerkelijke gewoontes ontwikkeld, zoals het dragen van kinderhandschoenen en het volgen van een dieet dat uitsluitend bestond uit eieren. Ook was hij ervan overtuigd dat de duivel hem op de hielen zat. Een dokter adviseerde volledige rust; zijn vader nam de zorg voor hem op zich. Op een dag gingen de twee wandelen in het bos van Cobham, waar Dadd zijn vader neerstak, overtuigd dat de oude man bezeten was door de duivel. Naar verluidt zei de vader niets, keek zijn zoon alleen een beetje beduusd aan en zeeg toen ineen.
De meeste figurenop het schilderij zijn spookachtig grijs en abnormaal uitgerekt of geplet. Er is ook iets vreemds aan de hand met de dimensies van de afbeelding zelf. Op het eerste gezicht lijkt de compositie nog het meest op een soort landkaart. De ruimtelijkheid
is vervormd: platgeslagen, zonder duidelijk perspectief. De afstand die er is, wordt gesuggereerd door overlappende elementen, zoals de dicht bij elkaar geplaatste figuren. Het lijkt of alles tegelijk gebeurt, zoals op middeleeuwse schilderijen als die van Hiëronymus Bosch.
Een apart genre: het sprookjesachtige schilderij, in het Engels:'the fairy painting',ontstaan in de negentiende eeuw. Er heerste in die tijd een soort preoccupatie met een wereld voorbij de onze. Volgens sommige historici komt dat door het wijdverbreide gebruik van opium, met name onder kunstenaars. Hoe het ook zij, dit type schilderijen, waarop dus feeën en andere magische wezens werden afgebeeld, viel in de smaak bij koningin Victoria, en bij het grote publiek. Ook ontstond in die tijd het idee dat gekte en genialiteit in elkaars verlengde zouden liggen; een idee dat weer postvatte in de jaren zestig en sindsdien nooit is weggeweest. Sowieso is er een interessante parallel tussen die laatnegentiende-eeuwse romantiek en de opleving van magisch denken in de jaren zestig. Voor de hippies betekende deFairy Fellerongetwijfeld de belofte van een mentale revolutie: de versmelting van werkelijkheid en fantasie, en het doorklieven van alle banden met voorgaande generaties. Zelf schreef Dadd over zijn werk dat er geen enkele symboliek in te vinden is: 'Laat alle interpretaties gaan, ze verklaren niets en je wint er niets mee.'
Fair enough,maar wat wel opvalt is die gelijktijdigheid van alles in het schilderij. Het doet denken aan wat in de psychoanalyse wel 'psychotisch denken' wordt genoemd, waarin de normale perceptie is vervormd en tijd en ruimte vervagen. Alles gebeurt gelijktijdig, alles lijkt met alles verbonden, de grens tussen echt en onecht is aangetast. Het werk straalt ook een gevoel uit van extreme onthechting. Briljant gedaan: tarweschoven en grashalmen doorkruisen de afbeelding, wat afstand schept tussen de magische wezens en ons als toeschouwers, waardoor het lijkt of we vanuit een andere wereld toekijken. En dan is er de onvoltooide beweging van de hakkende elf, de'feller'zelf: die ademt een sfeer van voorbode, alsof we in afwachting zijn van iets. Naderend onheil.
Zo vermoordde Richard Dadd dus zijn vader, of zoals hijzelf zei: 'Een individu dat zich mijn vader noemde.' Het lichaam werd de volgende dag ontdekt in een groeve in de buurt van Cobham. Dadd was toen al naar Frankrijk gevlucht. Bij een huiszoeking vond de politie een map voorstudies van verminkte vrienden met doorgesneden kelen. Uiteindelijk werd hij gearresteerd bij Fontainebleau, waar hij had geprobeerd een medepassagier in zijn rijtuig om te brengen. In de Franse kranten wordt vermeld dat hij een lijst namen bij zich had van de mensen die hij nog graag had willen vermoorden, onder wie de keizer van Oostenrijk. Familie en vrienden probeerden de autoriteiten te overtuigen om Dadd in Frankrijk te houden, om een rechtszaak te vermijden. Maar hij werd teruggebracht naar Engeland en opgenomen in het Criminal Lunatic Asylum van Bethlem, beter bekend als Bedlam. Daar bracht hij de volgende twintig jaar door. Tijdens zijn verblijf maakte hij een aantal van zijn beroemdste werken, waaronderThe Fairy Feller.
Bedlam is in het Engels synoniem voor chaos en anarchie, en roept over het algemeen beelden op van gillende patiënten en psychiatrische martelwerktuigen, maar Dadd was in staat om er te schilderen omdat het gesticht in die tijd werd gerund door een groepje vooruitstrevende artsen.The Fairy Fellerwerd zelfs in opdracht van een van die artsen geschilderd. Het kostte Dadd negen jaar om het werk te voltooien en zelfs toen beschouwde hij het nog als onaf. In 1852 omschreef een van zijn dokters zijn situatie als volgt: 'Enkele jaren na zijn opname werd hij gezien als een gewelddadige en gevaarlijke patiënt, omdat hij zonder enige waarschuwing gewelddadig kon reageren. Zijn geest was doordrenkt met waanideeën.' In 1864 werd hij overgeplaatst naar het psychiatrisch ziekenhuis Broadmoor, waar hij in januari 1886 overleed aan tbc.
Het is ongeveer twintig minuten lopen van Bloomsbury naar de Theems. Met een tas vol oude boeken en tijdschriften sjokte ik dan door, op de zondagochtend, voorbij het British Museum en de Swedenborg Society. Als je eenmaal bij de rivier bent, heb je de keuze om over te steken, naar het filmmuseum met zijn mooie archief, of je blijft aan de noordkant van de rivier, de kant van het parlement en Big Ben. Als je aan die kant doorloopt, langs het grijze water, loop je als vanzelf aan tegen het statige witte gebouw van de Tate Gallery, het museum waar nog altijd het schilderij van Richard Dadd te zien is, en waar je je, om met de schrijver inOZte spreken, 'aansluit bij de kinderen en freaks die de pelgrimstocht naar de kelder van de Tate hebben gemaakt om gehypnotiseerd te staan kijken naarThe Fairy Feller's Master-Stroke'.