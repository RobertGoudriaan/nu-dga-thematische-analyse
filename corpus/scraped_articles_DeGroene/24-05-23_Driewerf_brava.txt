Driewerf brava

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
23 mei 2024
TELEVISIE Nipkownominaties
Achttien programma's haalden de longlist van de dertienkoppige, persbrede Nipkow-jury. Sommige door velen ingebracht, andere door een enkeling, maar alle gelijkelijk aandachtig besproken. Resultaat: drie genomineerden. In alfabetische volgorde:Bodem(BNNVara), zesdelige dramaserie van, door en met Eva Crutzen;De afhaalchinees(Omroep Zwart), vierdelige documentairereeks over adoptie, vooral de Aziatische variant, van Kelly-Qian van Binsbergen;De Joodse Raad(EO), vijfdelige dramaserie van regisseur Paula van der Oest en scenaristen Roos Ouwehand en Paul Jan Nelissen. De laatste kandidaat van diepe ernst en loden gewicht. De eerste twee vol vrolijke klanken, maar met daaronder een basso continuo van respectievelijk rouw en discriminatie.
Opvallend: 1) Twee dramaproducties op drie genomineerden. Verheugend, want drama is het genre waarin de televisie zelf kunst maakt - een volwassen vorm, tussen moeder theater en vader bioscoopfilm in, of andersom. Met de serie als ijzersterk zwaartepunt. Op de groslijst trouwens nog meer drama:De droom van de jeugd(kroncrv),Máxima(Videoland),Oogappels(BNNVara - en weer Roos Ouwehand!). Vijf uit achttien - het is ongekend.
2) Vrouwelijke makers gloriëren. Driewerf brava. Dat is iets waar een jury op voorhand niet op uit is, maar wat ik achteraf, verheugd, vaststel. 3) Er is een allereerste nominatie voor nieuwkomer Omroep Zwart. Hulde. En ook hier was dat geen 'politiek doel' maar louter vanwege kwaliteit, naar inhoud en vorm. 4) Bij de achttien kandidaten waren er maar twee van de commerciëlen. Nou ja, opvallend is dat bepaald niet: sinds 1989 bestaat commerciële televisie en één keer won die de schijf: praatprogrammaBarend & Van Dorp, RTL 4, 2002. In 2017 was er nog een nominatie voorThe Amsterdam Project,waarin daklozen een kans kregen hun leven een andere wending te geven. Beduidend meer koosjer dan het op papier lijkt. Ook rtl. Maar het zegt impliciet natuurlijk alles over het enorme belang van de publieke omroep.
Dus moeten we, als ik Jan Slagter mag geloven, hem bedanken voor het feit dat hij Pieter Omtzigt van het belang daarvan zou hebben doordrongen (?), waardoor opheffing veranderde in een korting van elf procent. Heftig genoeg, maar gelukkig belooft Wilders dus vaker meer dan hij waarmaakt. De jury beseft trouwens ten volle dat een loflied op de npo nu een gotspe zou zijn na het vernietigende rapport van de commissie-Van Rijn over de zieke cultuur binnen geledingen daarvan en na schandelijke nalatigheid van de leiding om in te grijpen.
Blijft staan dat je voor kwaliteitstelevisie (in alle genres) niet zonder kunt. En dat dat ook dit jaar rijkelijk is waargemaakt. Bijvoorbeeld (een tip ter afsluiting) door Natascha van Weezel metOorlog is erfelijk(EO). Over doorgegeven trauma. Belangrijke thematiek in voorbeeldige interviews. Dienstbaar, alert, empathisch en, ja, wijs. Jammer dat sponsor War Child zich te vaak opdrong.
Walter van der Kooi
Over de drie genomineerden is in
De Groene
eerder geschreven, ziehttps://groene.nl. Belangrijker: de programma's zelf zijn gratis te zien via NPO Start