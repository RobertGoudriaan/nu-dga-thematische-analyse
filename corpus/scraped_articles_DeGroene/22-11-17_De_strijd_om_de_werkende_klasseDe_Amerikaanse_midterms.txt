De strijd om de werkende klasse De Amerikaanse midterms

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
17 november 2022
Zowel de Democraten als de Republikeinen zien in deze tussentijdse verkiezingen een glimp van een mogelijke toekomst voor hun partij. Wie precair Amerika voor zich weet te winnen, krijgt de macht in handen.

Op 26 oktober, in het staartjevan de campagnes voor de Amerikaanse midtermverkiezingen, betrad John Fetterman het podium van een concert-arena in Pittsburgh, Pennsylvania. Fetterman, meer dan twee meter lang en gekleed in zijn kenmerkende capuchontrui en korte sportbroek, riep de menigte op om te stemmen 'voor de democratie'. De sfeer bij de bijeenkomsten is een mix van politieke manifestatie en popconcert. In Pittsburgh klonk tijdens zijn toespraak het gesis van blikken bier die opengingen. De lucht rook zoet van de marihuana, het genotsmiddel dat Fetterman in de gehele VS gelegaliseerd wil zien. De zanger Dave Matthews gaf een optreden. Het was een thuiswedstrijd voor Fetterman. Hij was bijna vijftien jaar burgemeester van Braddock, een verpauperd voorstadje van Pittsburgh, waar Andrew Carnegie halverwege de negentiende eeuw zijn eerste staalfabriek opende. Fetterman verkondigde de mantra van de Democraten: de democratie zelf staat op het stembiljet, tijdens een stembusgang waarbij honderden Trump-epigonen zich verkiesbaar hadden gesteld. Fetterman voegde daar een eigen noot aan toe. 'Ieder kiesdistrict, iedere stem', was zijn slogan. Pennsylvania kent tientallen regio's waar sinds 2016, toen Hillary Clinton de staat links liet liggen en Trump president werd, electoraal gezien weinig te halen valt voor de Democraten. Als kandidaat voor de Senaat deed Fetterman letterlijk ieder district van zijn staat aan, op zoek naar die paar stemmen die het verschil maken in het land waar de marges bij de stembus telkens weer bijzonder klein zijn.

Tijdens een bijeenkomst in een barbecuerestaurant in een stadje in het midden van de staat, vorig jaar december, zag ik hoe Fetterman een sceptisch publiek voor zich won door uit het hoofd de meest gedetailleerde gegevens van Pennsylvania's 67 districten op te lepelen, tot aan de precieze inwoneraantallen aan toe. Zijn punt: ik ken mijn terrein. Op 9 november wees Pennsylvania Fetterman aan als nieuwe senator, ten nadele van 'Dr. Oz', een televisieberoemdheid uit New Jersey die met steun van Trump een politieke carrière hoopte te beginnen.
De winst van Fetterman was het eerste signaal dat de Democraten de Senaat zouden behouden, iets wat de partij met het Witte Huis in handen doorgaans niet gegund wordt tijdens midterms. Met daarbij de meerderheid die de Republikeinen halen in het Huis van Afgevaardigden is dit het beste midtermresultaat voor een regerende partij sinds George W. Bush in 2002 profiteerde van post-9/11-eensgezindheid. Afgemeten aan midtermresultaten is Biden een succesvollere president dan Obama en Clinton.
De Republikeinen hadden weinigte vieren toen de stemmen geteld waren. De overwinning die door peilingen was beloofd bleef uit. Dat verlies was vooral voelbaar op het niveau van het statelijk bestuur. In Michigan: waar de Republikeinen al dertig jaar een meerderheid hebben in het lokale parlement, zijn nu de Democraten aan de macht. In Pennsylvania veroverden de Democraten het Huis van Afgevaardigden. In beide staten ging het gouverneurschap, net als in Wisconsin, naar Bidens partij. Omdat de Republikeinen ook cruciale posten als desecretary of state(die toeziet op verkiezingen) in dezeswing statesverloren zijn de VS meer coupbestendig geworden. De Republikeinen in deze staten voerden campagne op basis van de mythe van 'gestolen verkiezingen' en zouden hun macht hebben kunnen aanwenden om precies dat te doen: verkiezingen stelen.
De grote les die de Republikeinen kunnen trekken is dat de Amerikaanse kiezer meer verlangt dan grieven over verloren presidentsverkiezingen en opgeklopte vrees voor 'woke Democraten'. InThe New York Timeslegde de conservatieve opiniemaker Sohrab Ahmari de vinger op de zere plek. De Republikeinen verloren, betoogde hij, omdat ze de kiezer simpelweg te weinig boden in ruil voor hun stem. Amerika wordt getekend door gestagneerde inkomens, stijgende prijzen en zorgen over werkzekerheid. De de-industrialisering zet door en de precaire klasse omvat een brede groep, van leraren en zorgmedewerkers tot winkelbedienden en opslagloodsmedewerkers. Over dit alles, aldus Ahmari, heeft de Republikeinse Partij al zes jaar niets te zeggen. Trump maakte nooit werk van zijn economische beloften aan 'vergeten Amerika'. 'Geef ons de sleutels tot de macht, maar verwacht er niets voor terug', zo vatte Ahmari de impliciete campagneboodschap van de Republikeinen samen.
Ahmari's essay maakte duidelijk dat de Republikeinen hooguit kunnen dromen overworking class conservatism. Die filosofie is de aflopen jaren uitgedacht in denktanks die de Republikeinse Partij in principe een warm hart toedragen, maar geen heil zien in het trumpisme. Het idee is dat beleid dat werkenden en gezinnen ondersteunt hand in hand kan gaan met een conservatieve sociaal-culturele agenda, bijvoorbeeld op het gebied van abortus, onderwijskwesties en gezinsverhoudingen. Specifiek zien de denkers die het arbeidersconservatisme bezingen een multi-etnisch electoraat voor zich. Latino's, Aziatisch-Amerikanen en Afro-Amerikanen, zo is hun hoop, kunnen in groteren getale voor de Republikeinen worden gewonnen dan nu het geval is.
Dit verklaart waarom er zoveel te doen is om Ron DeSantis, de relatief jonge gouverneur van Florida die is uitgegroeid tot een van de grootste sterren aan het conservatieve firmament. DeSantis won de midterms overtuigend met zestig procent van de stemmen. Net als Fetterman was hij een van de weinige kandidaten die succes boekte op plekken waar zijn partij in het defensief zat. Fettermans senaatszetel werd eerder bekleed door een Republikein. DeSantis won in kiesdistricten in het zuiden van Florida die eerder naar de Democraten gingen, vooral dankzij nieuwe Latino-kiezers. Het is bijzonder moeilijk om in het gepolariseerde Amerika, met kiesdistricten die extreem partijdig worden ingetekend, nieuw electoraat aan te boren. Wie daarin slaagt, weet al snel de ogen op zich gericht als mogelijke toekomst van de partij.
Niet dat DeSantis een gedetailleerd economisch programma had. Zijn campagne was vooral gebaseerd op het voeren van een cultuuroorlog tegen links. Hij dankte zijn populariteit voor een groot deel aan verzet tegen lockdowns en andere covidmaatregelen. Politiek gezien verschilt hij weinig van Trump, die zich geagiteerd toont nu zich een mogelijke opvolger aandient. Maar waar Trumps aura als kandidaat voor de gewone Amerikaan altijd nogal veel van de verbeelding vroeg, heeft DeSantis een biografie die meer aansluit bij een typisch Amerikaanse levenswandel. Hij is afkomstig uit de lagere middenklasse, diende in het leger, speelde sport op hoog niveau en wist op basis van academische merites op Yale te belanden.
Verkiezingen in Amerika gaanvoor een belangrijk deel over devibedie kandidaten uitstralen, zo stelde de journalist Charlotte Alter onlangs inTime Magazine. Een vibe, aldus Alter, 'is wat mensen die niet over politiek nadenken van je vinden'. Het gaat niet primair om standpunten, beleidsagenda's of debatten, maar om het gevoel dat kiezers ervaren. Fetterman, wiens campagne Alter nauw volgde, is een politicus die het hiervan moet hebben. Hij heeft een ruwe vibe, zingt de lof van de vakbond en spreekt niet als een beleidsmaker. Hij werd senator dankzij de plukjes stemmen die hij lospeuterde in 'rode' kiesdistricten die aflopen verkiezingen naar Trump gingen. Biden won 1,2 procentpunt meer stemmen dan Trump in Pennsylvania, Fetterman deed het beter in alle kiesdistricten op twee na en haalde 4,4 procent. Hij was daarmee een zeldzame politicus die vooruitgang boekte in zowel de stad en voorsteden als op het platteland.
De Democraten kregen hiermee een demonstratie van een politieke succesformule. Fetterman, met zijn tatoeages, baardje enslang,is een kandidaat die verschillende kiezersgroepen tegelijk kan aanspreken. Hij heeft wortels in de verarmde staalgemeenschappen en haalde een diploma aan Harvard. Zijn agenda is progressief: hij wil de rijken zwaarder belasten, het minimumloon verhogen en een universele gezondheidszorgverzekering invoeren. Maar het is zijn vibe die het beeld van de Democraten verbetert bij een cruciale kiezersgroep: de stemmers in Amerika's oude industriegebieden die in 2016 naar Trump overstapten.
Aan de Republikeinse kant van het spectrum gebeurt iets vergelijkbaars. Plotseling dient zich daar een kandidaat aan op wie de partij de ambitie van een multi-etnisch arbeidersconservatisme kan plakken. Onder niet-universitair geschoolden stemde bij deze midterms 55 procent op een Republikein, zo blijkt uit de eerste peilingen. Dat is meer dan tijdens drie voorgaande verkiezingen. De groei werd gedreven door de niet-witte kiezer. 'De midterms veroorzaakten niet de voorspelde rode golf, maar de overstap van de werkende klasse naar de Republikeinen zette door, en dat is geen goed nieuws voor de Democraten', constateerde het tijdschriftThe New Republic.Wel bleek dat kiezers die banden met de vakbond hebben juist weer in groteren getale op de Democraten hadden gestemd. Dit laat zien dat een bepaald deel van Amerika's arbeidersklasse zich laat leiden door de overtuiging welke partij hun belangen het beste dient. De loyaliteit van deze groep ligt niet vast, zoals alle verkiezingen sinds Obama hebben bewezen.
Het is lang uitgesteld, maar met deze midterms lijkt een nieuwe strijd om de kiezer uit de onderste regionen van de sociaal-economische hiërarchie te zijn begonnen. De Democraten namen deze groep lange tijd voor lief en raakte die deels kwijt toen Trump ten tonele verscheen. De Republikeinen zijn, zoals Sohrab Ahmari het omschreef, vastgeklonken aan de plutocraten en bedrijfsbestuurders die hun partij sponsoren.
Dat remt ieder beleid dat de economische macht van werkenden versterkt. Er bestaat in Amerika een groep kiezers die lange tijd hoe dan ook achter het net viste. Deze is groot genoeg om de uitslag van verkiezingen te bepalen. De overwinning van zowel Fetterman als DeSantis laat zien dat beide partijen nieuwe kansen krijgen. Welke van die twee - als persoon of als voorbeeld voor anderen - het verste komt kan de nabije toekomst van Amerika bepalen.
Lokman Vural Elibol / Anadolu Agency via Getty Images | Joe Biden en Barack Obama steunen de Democratische Senaatskandidaat John Fetterman tijdens zijn campagne in Pennsylvania. Philadelphia, 5 november