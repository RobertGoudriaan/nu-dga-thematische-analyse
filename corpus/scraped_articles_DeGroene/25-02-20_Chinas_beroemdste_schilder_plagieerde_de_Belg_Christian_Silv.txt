China's beroemdste schilder plagieerde de Belg Christian Silvain

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
20 februari 2025
Beijing- Ye Yongqing was een Chinese schilder van naam. Aan zijn werken hingen dan ook forse prijskaartjes. Ook in het buitenland maakte hij furore. Hij exposeerde in verschillende landen, onder zijn kopers waren magnaten als Rupert Murdoch en Bill Gates, op veilingen bij Christie's en Sotheby's bracht een Ye Yongqing een klein fortuin op. Totdat men erachter kwam dat een echte Ye Yongqing niet bestond. Want jarenlang had de gerenommeerde kunstenaar werk gekopieerd van de Belgische schilder Christian Silvain.
De val van Ye Yongqing is het werk van een rechter in Beijing. Het is de eerste keer dat de Chinese justitie in een plagiaatzaak een buitenlander gelijk heeft gegeven. Dat is een spectaculaire breuk met een aloude Chinese traditie, waarin kopiëren niet als diefstal geldt, integendeel: het is een eerbewijs aan de meester. Volgens de leer van Confucius moet een leerling immers proberen het niveau van zijn leraar zo dicht mogelijk te naderen, zonder ooit de top te kunnen bereiken waarop de meester zetelt. Toepassingen van dit nobele kopieergedrag zien we bijvoorbeeld in de Chinese kunst, architectuur en muziek. Voor het ongeoefende oog of oor hebben ze vele eeuwenlang slechts variaties geboden op steeds weer dezelfde thema's van oude meesters.
Na Mao nestelde de namaak zich ook stevig in de economie, met buitenlandse ondernemers in de rol van leermeester. Terwijl de Chinese kunst opleefde en zich vernieuwde kwam een hele bedrijfstak van de grond die zich wijdde aan de industriële productie van replica's en vervalsingen. De Van Goghs, Monets en Picasso's vlogen de deur uit. Ye Yongqing ging geraffineerder te werk. Dertig jaar geleden ontdekte hij het werk van Christian Silvain. Daarna was zijn kostje gekocht. Hij werd een gevierd kunstenaar, curator en docent. Per schilderij verdiende hij gemakkelijk een paar honderdduizend euro, terwijl de werken van Silvain tussen de vijfduizend en vijftienduizend euro deden.
Zes jaar geleden vertelde een Amsterdamse galeriehouder de Belgische kunstenaar dat hij een 'inferieure' versie van een van zijn schilderijen had gezien. Een soortgelijk werk bleek ook te zijn tentoongesteld op een grote expositie van Chinese kunst in Londen. Silvain werd heel boos: 'Vogels, vogelnesten, vogelkooien, rode kruisen, vliegtuigen - het is er allemaal. Behalve mijn naam.' Hij spande in Beijing een proces aan tegen Ye. Deze ontkende dat hij plagiaat had gepleegd, maar in 2023 kreeg Silvain gelijk, en nu ook in hoger beroep. Ye werd veroordeeld tot de betaling van 664.000 euro en het aanbieden van publieke excuses aan Silvain. Dat laatste heeft hij intussen gedaan. Zuiniger excuses zijn zelden aangeboden.