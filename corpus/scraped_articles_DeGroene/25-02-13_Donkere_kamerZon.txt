Donkere kamer Zon

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
13 februari 2025
Bladerend door Henry Roys nieuwe fotoboekImpossible Islandvergeet je bijna dat het hier al maanden zo onvergeeflijk februari is.
Je kijkt erdoorheen, die druppels op het raam. Net als door dat gemillimeterde haar trouwens. De man wordt nog niet kaal, maar het wordt wel minder en minder. Is dat wat zijn vermoeidheid zo invoelbaar maakt? Dat het hoofd op dat stuur niet alleen over deze ene dag spreekt, maar over een heel leven dat een opeenvolging van zulke dagen is? Hoewel, zijn handen zijn niet die van een oude man? Die middelvinger, die ligt er wat vreemd bij. Misschien slaapt hij toch niet? Misschien heeft hij alleen diep gezucht en zijn ogen even gesloten, half hopend dat met het licht ook de hele wereld zou verdwijnen?
Vreemd, hoeveel ruimte zo'n kleine zijspiegel kan toevoegen. Ook zonder dat je veel meer ziet. Het horloge, nu vanaf een andere kant. De armband van lichtgekleurde kralen die de man blijkt te dragen. Dat is alles. En toch is het dat kleine spiegeltje dat dit beeld afmaakt. Omdat het het oog, dat altijd hongert, heen en weer trekt tussen de werkelijkheid en de reflectie. Is het een taxichauffeur? Dat denk ik nu. Het is dat overhemd met die korte mouwen, denk ik. En die auto als een plek waar je op een gestolen moment halverwege de dag je ogen even kunt sluiten.
Een slapende man in Hongkong in 2008, gefotografeerd door Henry Roy (1963). De fotograaf werd geboren in Port-au-Prince, Ha√Øti, maar verhuisde op driejarige leeftijd met zijn ouders naar Parijs, waar hij opgroeide en studeerde. Zijn werk is nu te zien in de Art Gallery of Western Australia, maar dat is volgens mij bijna net zo ver weg als het klinkt. En het klinkt ongeveer zo ver als, ik zeg maar wat, de dichtstbijzijnde andere planeet. Gelukkig is er parallel aan de tentoonstelling ook een boek verschenen,Impossible Island.
Roy geeft de voorkeur aan een iets langere lens, zo lijkt het. Het soort lens dat dwingt tot het maken van keuzes. Hij zoomt niet enorm in, maar wat hij toont is stevig ingekaderd. Dit, dit is waar het me om gaat. Deze vrouw, deze man, dit moment, dat licht. Alles is met dezelfde vanzelfsprekende intimiteit vastgelegd - niet alleen in het persoonlijk werk, maar ook in de foto's die in opdracht van tijdschriften zullen zijn gemaakt. (Zette iemand ooit Charlotte Rampling onnadrukkelijker op de foto?) Op vergelijkbare wijze zijn de foto's over de hele wereld geschoten en vormen ze toch een volstrekt vanzelfsprekend geheel.
Misschien ben ik er momenteel wat overgevoelig voor, dat licht en dat lyrische. Omdat het hier zo ontzettend en zo onvergeeflijk februari is - al maanden. Je hoeft niet eens op te kijken om de doffe ellende te voelen. En dan door dit boek bladeren, met foto's die tegelijk ongegeneerd en zonder er buitensporig veel moeite voor te doen schoonheid tonen, het sublieme dat met het juiste licht het meest alledaagse tafereel kan bevangen.
Het licht is overal, maar de foto's zijn niet altijd zonovergoten. Indirect licht is zachter, broeieriger. En het regent gelukkig ook gewoon af en toe. Er staat trouwens iets over de zon in het boek. Het duurt even voordat ik het heb teruggevonden. Op de eerste pagina, een heel kort prozafragment. Jaren eerder door Roy zelf opgetekend. Hij schrijft dat voor hem 'het hoogtepunt uiteindelijk in het diepst van een slapeloze nacht' is gelegen; 'wanneer alles mysterieus en onpeilbaar en duister is'.'It is in the dazzling light that the beyond emerges, and in the rays of daylight that spirits frolic. Did you know that true vampires sleep at night? Take a trip to the desert, and you will understand me. The sun is a far harsher god than the moon.'Ik weet niet precies wat ik lees en denk op hetzelfde moment: ja, natuurlijk! De zon is een veel wredere god dan de maan!
Henry Roy,Impossible Island(Loose Joints & the Art Gallery of Western Australia, 2024)
Het is het kleine zijspiegeltje dat dit beeld afmaakt
Henry Roy 2025 courtesy Loose Joints / AGWA | Henry Roy, Man sleeping, Hongkong, 2008