Wachten op de Big Push De verleidelijke belofte van sociale kantelpunten

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
13 juni 2024
Zou het niet ideaal zijn als we door kleine gedragsveranderingen verdere ontwrichting van de ecosystemen kunnen stoppen? Dergelijke socialetipping points,kantelpunten, zijn aantrekkelijk, maar bestaan ze eigenlijk wel?
Op dit moment zijn er negenplekken op aarde waar slapende reuzen zich roeren. Het zijn de angstaanjagendetipping points,kantelpunten.De meeste zijn bekend: de teloorgang van koraalriffen, het stilvallen van de Atlantische golfstroom, het verdwijnen van het regenwoud in het Amazonegebied. Een aantal van deze reuzen is misschien al wakker geworden, andere staan op het punt te ontwaken. Sommige wetenschappers gaan ervan uit dat een aantal van deze tipping points, zoals het verdwijnen van de koraalriffen, niet meer te stoppen is.
Een dergelijk kantelpunt brengt een ecosysteem in korte tijd naar een fundamenteel andere staat. Onomkeerbaar. Neem het smelten van de Groenlandse ijskap. Eenmaal gesmolten krijg je die voorlopig niet meer terug. Ook niet als de temperatuur na het smelten opeens weer drastisch zou dalen. Bovendien kunnen verschillende kantelpunten, als ze eenmaal in gang zijn gezet, elkaar ook nog eens versterken, een nachtmerriescenario.
Wetenschappers gebruiken vaak het voorbeeld van een knikker die zich in het dal van een curve bevindt. In dat dal is het ecosysteem in evenwicht: de ijskap ligt op de Groenlandse bodem en is niet onder de indruk van kleine schommelingen in de temperatuur. Het ene jaar kan iets anders verlopen dan het andere, maar het evenwicht blijft. Je zou de knikker actief een flinke slinger moeten geven om hem uit dat dal te krijgen en naar een volgend dal, oftewel een nieuw evenwicht, te brengen. Dat gebeurt niet zomaar. Tenzij de temperatuur in korte tijd flink stijgt. Door de opwarming van de aarde vlakt een van de opstaande randen van het dal in de curve steeds meer af. Die afvlakking gaat door totdat die ene rand een horizontale lijn is geworden. Op dat moment kan de knikker plotseling wegrollen naar het volgende dal: het tipping point is bereikt.
Tien watermoleculen zijn tien losse moleculen, maar na het overschrijden van een bepaalde kritieke grens kunnen we plotseling spreken van een vloeistof. Natuurkundigen noemen dit een fase-transitie. Een dergelijke transitie wordt gekenmerkt door het in 1972 door P.W. Anderson gemunte adagium'more is different'.Het geheel is dus niet meer dan de som der delen, zoals vaak wordt gezegd, het is helemaal anders dan de som der delen. Een tipping point gaat vooraf aan zo'n fase-transitie en is vaak moeilijk precies te bepalen. Het is een hypersensitief punt dat door overschrijding alles anders maakt.
Deze tipping points zijn zo onberekenbaar dat ze niet eens worden meegenomen in de toekomstscenario's van het Intergovernmental Panel on Climate Change, het ipcc, hoewel er uiteraard wel voor wordt gewaarschuwd. Timothy Lenton, voorzitter van de afdeling Climate Change and Earth System Science aan de Universiteit van Exeter, houdt zich al lange tijd bezig met kantelpunten. In 2019 spoorde hij politici, economen en wetenschappers al aan om kantelpunten veel serieuzer te nemen dan tot dan toe het geval was geweest. 'Het bewijs stapelt zich op dat deze kantelpunten een hogere mate van waarschijnlijkheid hebben dan gedacht, dat ze een hoge impact hebben en dat ze met elkaar verbonden zijn via verschillende biofysieke systemen, waardoor ze de wereld mogelijkerwijs committeren aan onherstelbare veranderingen op de lange termijn', schreef hij in een artikel in het wetenschappelijke tijdschriftNature.
Inmiddels is het vijf jaar later en de dreiging is nog minstens net zo groot.
Omdat ik regelmatig wakker ligvan deze negen reuzen, ben ik verheugd om van wetenschappers als Lenton te leren dat er ook zogenaamde 'positieve' tipping points bestaan. Dit zijn sociale, technologische en/of economische processen die elkaar kunnen versterken en ervoor kunnen zorgen dat de knikker van ons huidige fossiele systeem juist naar een beter dal wordt geduwd: een lieflijk dal van circulaire duurzaamheid. En wij vormen de oplossing. Niet wij als optelsom van individuen, maar wij als collectief, de mensheid als natuurkracht.
Een belangrijke rol is weggelegd voor normen gedragsverandering. Daarvan kennen we talloze voorbeelden. Zo was het veertig jaar geleden volkomen normaal als je op school van klei een asbak boetseerde voor moederdag. In elke huiskamer stond immers wel een asbak, zelfs als de bewoners zelf niet rookten: een kwestie van beleefdheid. Inmiddels rookt zelfs de meest verstokte roker buiten, zich omstandig verontschuldigend als de rook in iemands gezicht waait. De slavernij werd afgeschaft, vrouwen kregen kiesrecht, homo's kunnen op veel plekken trouwen. De verandering van sociale normen kan soms lang uitblijven, om vervolgens, na een klein vlammetje, plotseling relatief snel om te slaan.
Het stemt Jan-Willem Bolderdijk, hoogleraar duurzaamheid en marketing aan de Universiteit van Amsterdam, hoopvol: 'Er zijn best veel voorbeelden van non-lineaire sociale veranderingen en positievefeedback loops.'Het schoolvoorbeeld is de Black Lives Matter-beweging. 'Dergelijke standpunten werden lang genegeerd. Maar vrij plotseling ging dit gedachtegoedviralen was het plotseling echt niet meer oké als je je niet uitsprak.'
Hetzelfde ziet Bolderdijk bij het activisme van Kick Out Zwarte Piet. 'Eerst was je een beetje een zeurpiet als je het had over het racisme van Zwarte Piet, maar nu is het in veel kringen, zeker in de grote steden,not doneom Zwarte Piet nog te verdedigen.' Instituties spelen hierbij een grote rol. 'Toen hetSinterklaasjournaalervoor koos om geen Zwarte Pieten meer te laten zien, is de sneeuwbal gaan rollen en was er geen weg meer terug.'
Na een dergelijke kanteling ontstaat overigens vaak tegelijkertijd een groep die zich ergert aan die nieuwe norm en zich hier juist hevig tegen verzet. Denk aan neoconservatievetradwivesdie koekjes bakken op social media of aan tegenstanders van de transgenderwet die angst zaaien voor genderneutrale toiletten.
'Vlak voor een kantelpunt zie je bovendien dat mensen die hun gedrag als eerste veranderen, zoals veganisten, intense irritatie kunnen opwekken. Die sociale frictie is echter een noodzakelijk onderdeel van verandering', meent Bolderdijk. In een recente paper over die zogenaamdemoralized changebenadrukken de auteurs, waaronder Bolderdijk, dat juist omdat bepaald gedrag gemoraliseerd is (vliegvakanties of vlees eten), sociale frictie het logische gevolg is van een normverandering. 'Iedereen wil graag een beeld van zichzelf hebben als een goed mens. Voorlopers van nieuw gedrag kunnen daarom ambivalente reacties oproepen. Je krijgt een spiegel voorgehouden. Je ziet: dat had ik ook kunnen doen. En dat is ongemakkelijk.'
Hoewel normverandering op gebieden als vliegen en vlees eten nog niet heeft geleid tot massale gedragsverandering, denkt Bolderdijk dat er een veel breder draagvlak is voor ingrijpende overheidsmaatregelen op dit vlak. 'Veel mensen willen wel degelijk verandering, maar ze zien dat ze daarvoor de overheid nodig hebben.'
Feit blijft dat deze ingrijpendeoverheidsmaatregelen (nog) niet zijn genomen en dat over de hele linie weinig gedragsverandering te zien is als het gaat om social tipping points die een antwoord zouden kunnen vormen op de klimaat- en biodiversiteitscatastrofe. In een recent rapport van het Planbureau voor de Leefomgeving werd het belang van die gedragsverandering indirect onderstreept: als Nederlanders net zo veel blijven vliegen, vlees eten en consumeren als nu, zijn drastische en controversiële maatregelen nodig om Nederland in 2050 klimaatneutraal te krijgen.
Afhankelijk van welke krant je leest, werd dit als positief of negatief nieuws gebracht. Vertrouwen in de mogelijkheid van gedragsverandering sprak er in elk geval niet uit.
Af en toe bekruipt mij het gevoel dat het idee van sociale tipping points als grote oplossing voor onze problemen misschien meer een kwestie is vanwishful thinking. Sociale kantelpunten zijn wellicht prettige strohalmen om je aan vast te houden, maar bestaan ze eigenlijk wel?
In een videogesprek uit Manjana Milkoreit, als postdoctoraal onderzoeker verbonden aan de faculteit sociologie en sociale geografie aan de Universiteit van Oslo, haar bedenkingen. Ze begrijpt waarom het concept zo'n grote aantrekkingskracht heeft: 'Het is een mooi alternatief voor het dominante maar problematische narratief. Dat is gebaseerd op de notie van graduele verandering: lineair toenemende stapjes over korte tijdsperiodes.'
Dit idee ligt bijvoorbeeld ten grondslag aan de scenario's die het ipcc hanteert, maar ook aan te voorziene financieringsstromen of groeivoorspellingen voor hernieuwbare energie. Het concept van graduele, lineaire verandering is niet in staat om de complexe realiteit, waar menselijk gedrag een groot onderdeel van is, goed te vatten. Denk aan de plotselinge snelle toename van covid-besmettingen, de onvoorziene groei van zon en wind als energiebronnen, maar ook de kansen op radicale sociale en economische verandering. 'Social tipping als concept brengt hier verandering in en is in die zin een nuttige toevoeging aan de gereedschapskist van de sociale wetenschappen.' Bovendien biedt het hoop, en dat is iets waar iedereen dringend behoefte aan heeft.
Toch moeten we oppassen met al dit enthousiasme, denkt Milkoreit. 'We hebben maar zeer beperkt bewijs voor het bestaan van social tipping points en we hebben geen cases waarin we dit daadwerkelijk zien plaatsvinden. In ieder geval niet als het gaat om normverandering.'
Timothy Lenton benadrukt dat hetniet alleen gaat om norm- en gedragsverandering bij tipping points. Het zijn ook sociale, technologische en economische processen die op elkaar ingrijpen en een heel systeem een andere kant op kunnen laten bewegen. Lenton is een van de grondleggers, misschien wel dé grondlegger, van het gedachtegoed rondom fysieke en sociale tipping points. Hij is diep bezorgd over fysieke kantelpunten, maar maakt tijdens ons videogesprek een opgeruimde indruk. 'Ik beschouw mezelf als een voorwaardelijke optimist.'
Vlak voor ons gesprek heeft Lenton het manuscript ingeleverd van zijn nieuwe boek over social tipping points (publicatie in 2025). 'De ontwikkeling van windenergie in Denemarken is een voorbeeld van zo'n positief kantelpunt. Al eind jaren zeventig begon de Deense overheid met het stimuleren van windenergie, bijvoorbeeld door dertig procent van de kosten van het bouwen van een windturbine voor haar rekening te nemen of door de mensen die in de buurt van de windmolen woonden mee te laten delen in de opbrengsten. Daarmee werdennot in my backyard-reacties voorkomen. Destijds was dat maar een piepklein deeltje van de energiemarkt, maar door investeringen in innovatie en effectief ondernemerschap levert Denemarken inmiddels spotgoedkope windenergie.'
Niemand hield toen rekening met de complexiteit van het energiesysteem, waarin zelfversterkende effecten ertoe kunnen leiden dat groei eerst langzaam maar daarna plotseling razendsnel kan gaan.
'Die Deense windenergie leidde weer tot een ander kantelpunt: die van elektrische auto's in Noorwegen', vervolgt Lenton. 'Ken je het verhaal van de Noorse popband A-ha? In 1989 predikte Noorwegen op papier duurzame ontwikkeling, maar ondertussen bleef het land een van de grootste olieproducenten. De bandleden van A-ha riepen de regering ter verantwoording en voerden een jarenlange strijd. Onder andere door deze activistische druk besloot de Noorse overheid positieve prikkels in te voeren om makkelijker over te kunnen stappen van benzineauto's op elektrische auto's. In 2010 had je toen,bam,opeens een substantieel marktaandeel én ondersteunend beleid, waardoor elektrische auto's het wonnen van benzineauto's.'
Als de prijs van elektrische auto's omlaag gaat, kiezen meer mensen voor een elektrische auto. Daardoor krijgen producenten van elektrische auto's meer schaalvoordelen, waardoor ze de prijs nog verder omlaag kunnen brengen. Bovendien kunnen ze meer geld steken in innovatie. Er worden meer laadpalen gebouwd, de infrastructuur verbetert: daardoor kiezen nog meer mensen voor een elektrische auto. En voilà, daar heb je de eerste positieve feedback loop.
Op dezelfde manier kun je ook negatieve feedback loops in kaart brengen: effecten die het oorspronkelijke systeem juist in stand houden. Door fossiele subsidies bijvoorbeeld blijven benzineauto's aantrekkelijker, waardoor het systeem juist weer de 'oude' kant op wordt getrokken. De negatieve feedback loops dempen als het ware de positieve. Maar als de markt eenmaal is overgenomen door elektrische auto's, en er sprake is van een zogenaamdelock in,dan heb je een nieuw marktevenwicht en is het moeilijk om weer terug te gaan naar de oude situatie.
Het is niet voor niets datTimothy Lenton deze voorbeelden noemt. Ze zijn geliefd, omdat wordt aangenomen dat we hier te maken hebben met 'echte' sociale kantelpunten. Maar zelfs in deze 'duidelijke' voorbeelden is dat nog maar de vraag. Manjana Milkoreit: 'Bij een tipping point gaat het om een fundamentele reorganisatie van delen van een sociaal systeem in een andere, stabiele staat. Het Amazonegebied is bijvoorbeeld nu een regenwoud en zou kunnen "tippen" naar een grasland. Gelukkig zijn deze tipping points in de natuur zeldzaam, maar als ze plaatsvinden, dan gaat het relatief snel, omdat de veranderingen door zelfversterkende feedbackmechanismen plaatsvinden. Bovendien zijn ze onomkeerbaar. Als we dit nu bekijken voor nieuwe technologie, dan is het nog maar de vraag of daar sprake is van een werkelijk nieuwe configuratie van het sociale systeem. Oké, dan hebben we elektrische auto's, maar we hebben nog steeds auto's. De verandering naar elektrische auto's heeft gevolgen voor desupply chain,grondstoffen, materialen. Maar we hebben nog steeds wegen, we hebben nog steeds dezelfde consumptiepatronen. Is dit een tipping point dat vergelijkbaar is met een regenwoud dat verandert in een grasland? Hoe fundamenteel is die verandering?'
Een ander probleem is dat een kantelpunt vaak meerdere evenwichten mogelijk maakt, zegt Rick van der Ploeg, hoogleraar economie aan Oxford University en de Vrije Universiteit, en voormalig staatssecretaris van Cultuur en Media. 'Daarom is het belangrijker om een duidelijke richting aan te geven voor de toekomst, een horizonbepaling waarbij je bepaalde verwachtingen schept. De beslissing om groen te investeren hangt enerzijds af van hoeveel je vandaag denkt dat bedrijven in de toekomst groene auto's en andere producten zullen produceren tegen een redelijke prijs, en anderzijds van hoeveel personen in de toekomst groen zullen consumeren. Met zulke verwachtingen is een vervuilend evenwicht mogelijk - als iedereen denkt dat alles bij het oude blijft, blijft het ook bij het oude - én een groen evenwicht - als meer bedrijven groen produceren en de vraag steeds groener wordt, dan wordt alles nog veel sneller groener. Wat nodig is, is eenbig pushom van het vuile naar het schone evenwicht te komen. De overheid moet dus een richting aangeven met horizonbepalingen en tijdelijk hoge, groene subsidies.'
Volgens Van der Ploeg zijn social tipping points 'het snoepje van de week'. Hij ziet hoe veel onderzoek terugkijkt in het verleden, maar ook hoe het nauwelijks iets kan voorspellen. Bovendien noemt hij het 'gebrek aan empirische ondersteuning' 'teleurstellend'.
En hoewel Jan-Willem Bolderdijk wijst op sociale frictie als logisch en noodzakelijk gevolg van gemoraliseerde gedragsverandering, kan diezelfde sociale frictie ook uitmonden in gevaarlijke polarisatie. Van der Ploeg: 'Het gevolg kan net zo goed zijn dat één groep heel woke is en de andere groep juist heel conservatief. De social tipping-literatuur gaat meestal voorbij aan die totale polarisatie, maar dat risico is er ook.' Van der Ploeg maakt zich juist hier veel zorgen over. 'Die totale normverruwing, hoe mensen steeds meer vast komen te zitten in hun eigen groepen, wat nog verder wordt versterkt in alle echokamers. Dat is een andere vorm van bifurcatie(een term in de complexiteitswetenschap waarmee een vertakking of tweedeling wordt bedoeld - sb)dan social tipping en wat mij betreft de grootste zorg van onze samenleving.'
Met een grote push zou eensociaal kantelpunt, inclusief het gewenste groene evenwicht, tot stand kunnen komen. Jan-Willem Bolderdijk denkt dat er veel meer draagvlak is voor zo'n push dan wordt aangenomen: 'We hebben vaak de neiging om ons neer te leggen bij hoe het systeem nu eenmaal werkt. Dat is waar ik telkens op hamer: ga daar nou eens niet van uit. Vraag eens wat mensen willen. Dan kom je tot verrassende conclusies. Zo blijkt er in Nederland bijvoorbeeld best veel draagvlak te zijn voor het stoppen met korte vluchten binnen Europa. Het probleem is dat altijd wordt uitgegaan van een hyperrationeel model van de mens. Dat is het dogma uit de economie dat overal is overgenomen. Maar mensen zijn van nature niet rationeel en consistent. Preferenties kun je niet alleen aflezen uit de keuzes die mensen maken.' Sociaal activisme kan een belangrijke rol spelen bij het kweken van draagvlak voor een dergelijke big push.
Extinction Rebellion (XR) verwijst in haar langetermijnstrategie expliciet naar sociale kantelpunten. 'In het klassieke systeem is lineariteit de norm, ik noem dat de biljartballenlogica', zegt Chris Julien, promovendus aan de Universiteit Utrecht, senior research fellow bij Waag Futurelab en woordvoerder van XR Nederland. 'De ene biljartbal raakt de andere en telkens is er een enkelvoudige relatie van oorzaak en gevolg tussen die twee biljartballen. Als je zo nadenkt over de wereld, en jezelf als een van die biljartballen ziet, dan is dat best hopeloos.Alledaags activisme (de titel van het boek waar Julien aan werkt - sb)is eigenlijk een zoektocht naar hoe een sociaal kantelpunt tot een werkelijke shift in de samenleving kan leiden.'
Bij de oprichting van XR werd uitgegaan van het idee dat je 3,5 procent van de bevolking mee moet krijgen om een sociaal kantelpunt te kunnen bereiken. Dat percentage was gebaseerd op een Harvard-studie, maar bleek niet representatief te zijn. De studie in kwestie ging namelijk over vreedzame opstand in overwegend dictatoriale of repressieve regimes. 'Het idee van die 3,5 procent motiveerde mensen', zegt Julien. 'Het gaf de beweging zelfverzekerdheid om een stap verder te gaan en normen te doorbreken. Maar dat harde getal is inmiddels wel min of meer losgelaten. Het gaat eerder om de hefboomlogica, om het idee dat je op een klein punt veel druk uitoefent. XR richt zich bijvoorbeeld op fossiele subsidies, want deze ondermijnen desocial license to operate,de legitimiteit van de fossiele industrie.'
Ook in andere acties drukt Extinction Rebellion hard op kleine plekken die tot grote resultaten moeten leiden. Neem de actie van de 'Bezorgde Bevers' die er bij Beversport op aandrongen om de relatie met de ing-bank te heroverwegen, omdat ing op haar beurt weer investeert in de fossiele industrie. 'Beversport heeft als businessmodel de liefde voor de natuur. Daarom vroeg een groepje van XR hun om met ing in gesprek te gaan. Dat is gebeurd en dat was echt een mini-kantelpunt. Het werkt immers als een soort matroesjka-pop, waar systemen genesteld zitten in grotere systemen. Door bij het kleinste poppetje te beginnen kun je een heel eind komen.'
Inmiddels zijn verschillende studies gedaan naar de zogenaamdecritical thresholdwaarbij de opinie in een groep kan omslaan. Afhankelijk van het onderwerp ligt het percentage vaak ergens tussen de 25 en 40. Hoe hoog het percentage precies ligt is misschien niet zo belangrijk, denkt Julien. 'Je voelt het gewoon. Als je Trump ziet praten, dan begrijp dat je dat hij intuïtief dondersgoed begrijpt hoe een kantelpuntenstrategie eruitziet. Trump praat niet tegen mij, maar tegen zijn achterban. Hetzelfde geldt voor de zogenaamde asiel- en migratiecrisis in Nederland. Het ging erom een heel klein punt te vinden waar je de hele boel op kunt laten verschuiven. Ik ben het er niet mee eens, maar het is wel gewiekst.'
De vraag blijft knagenwat een social tipping point precies is. En of het überhaupt iets uitmaakt voor wat je wil bereiken.
'Misschien niet', zegt Manjana Milkoreit. 'Het gaat uiteindelijk om een gewenste versnelling in sociale verandering. Die is hard nodig. Bij tipping points gaat die versnelling via positieve zichzelf versterkende mechanismen. Stel dat die positieve mechanismen er inderdaad zijn, dan moeten we niet vergeten dat er ook altijd negatieve zichzelf versterkende mechanismen zijn die het systeem op zijn plek proberen te houden. Dat geldt ook voor fysieke systemen, maar voor sociale systemen geldt dit nog sterker. Maatschappelijke instituties in sociale systemen creëren immers altijd een bepaalde stabiliteit en zijn vaak dempend. Daarom zijn sociale systemen misschien wel minder gevoelig voor tipping; sociale systemen zijn misschien wel robuuster, en dus moeilijker in een fundamenteel andere staat te brengen.'
Een ander probleem dat Milkoreit signaleert, net als Rick van der Ploeg, is het vinden van empirisch bewijs voor een sociaal kantelpunt: 'Dit is vrij nieuw terrein in de sociale wetenschappen. We proberen deze mechanismen te begrijpen én we kijken of we deze veranderingen met opzet in gang kunnen zetten. Op dit moment hebben we hier geen empirisch werk over. Voor een goede studie van een social tipping point in de praktijk zou je over een langere periode sociale data moeten verzamelen. Maar dat gaat niemand financieren.'
Milkoreit wil geen roet in het hoopvolle eten gooien, maar ze denkt dat er risico's verbonden zijn aan een te gretige omarming van dit nieuwe idee. 'Zelfs als het inderdaad mogelijk zou zijn om een social tipping point te forceren, dan zou dit ook onbedoelde effecten kunnen hebben.'
Zelfs als het nettoresultaat van een nieuw evenwicht zou zijn dat er minder of geen uitstoot plaatsvindt, dan zegt dit bijvoorbeeld nog niets over de rechtvaardigheid van het nieuwe evenwicht. 'Het enthousiasme in een tijd waarin we het gevoel hebben dat we een race tegen de klok lopen, heeft geleid tot dit idee dat non-lineaire oplossingen ons gaan redden. Zeker beleidsmakers praten hier soms over als een konijn dat ze even uit de hoge hoed kunnen toveren. Maar er zijn geen eenvoudige oplossingen, terwijl de manier waarop we er nu over praten soms wel die indruk wekt.'
Dit artikel is mede mogelijk gemaakt door het Institute for Advanced Study van de Universiteit van Amsterdam, waar Sanne Bloemink dit jaar te gast is