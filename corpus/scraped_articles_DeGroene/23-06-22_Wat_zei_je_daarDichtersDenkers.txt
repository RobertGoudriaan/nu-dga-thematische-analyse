Wat zei je daar? Dichters&Denkers

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
22 juni 2023
De grote racistische gebeurtenissen in de VS, daar is iedereen wel mee bekend. InCitizenlaat Claudia Rankine het zogenaamd kleine, dagelijkse onrecht zien. Voorval na voorval na voorval na voorval.
Achteraf kun je zeggendat de Amerikaanse Claudia Rankine haar lezers al had voorbereid opCitizen: An American Lyric,dat in 2014 verscheen.Don't Let Me Be Lonelyuit 2004, waarin ze schrijft over raciale spanningen, ziekte, depressie en de farmaceutische industrie in Amerika na de aanslagen op de Twin Towers, lijkt vooral qua vorm een voorstudie van het baanbrekende werk van tien jaar later, al is het natuurlijk een boek in eigen recht. De beheerste, afstandelijke en analytische benadering van situaties, voorvallen en gesprekken uit het dagelijks leven lijken op journalistieke vignetten, precies als inCitizen. Soms staat er een gedicht in de klassieke zin van het woord, maar betreft het poëtisch proza of zijn het anekdoten die geen moeite doen om poëzie te zijn of te worden.
Ook al aanwezig zijn de sporadische afbeeldingen, die de korte essays aanvullen en contrasteren, zoals die foto van een vrolijke Nelson Mandela in een T-shirt met daarop 'HIV POSITIVE'. Het is veelzeggend hoe Rankine voortdurend het eigen, of in elk geval intieme leven verbindt met het wereldgebeuren, als ze bij deze foto bijvoorbeeld beschrijft hoe ze tijdens het ontbijt inThe New York Timesleest over het eindelijk beschikbaar maken van aidsremmers in Zuid-Afrika. Het gaat Rankine niet zozeer om het puur persoonlijke, haar empathische blik wil de samenleving doorgronden en begrijpen:'President Mbeki has decided antiretrovirals will be made available to the five million South Africans infected by the HIV virus. My body relaxes. My shoulders fall back. I had not known that my distress at Mbeki's previous position against distribution of the drugs had physically lodged itself like a virus within me.'
De ondertitel is ironisch: het gaat om verdichten en bezingen, terwijl er toch weinig te bezingen valt.Citizenkreeg in 2014 dezelfde ondertitel mee alsDon't Let Me Be Lonely: An American Lyric.Amerika; Rankine bakent dus af, het is niet zomaar schrijven over racisme of onrecht tegenover 'de' zwarte of gekleurde mens in het algemeen, we hebben het over Amerikaanse situaties, waarbij Rankine door een Amerikaanse bril kijkt.
Onderzoek vraagt om distantie, en dus gaatCitizenniet zozeer over eigen ervaringen. Wel om 'echte'. Het boek toont en analyseert allerlei grote en nauwelijks zichtbare voorvallen en gebeurtenissen, om zo het systematische en systemische achter onze omgang met elkaar te vangen. Ze doet dat nietsontziend, geduldig en soms zelfs teder.
Ze spaart ook zichzelf niet, zoals aan het einde van een kort relaas over een echtpaar dat naar de film is geweest('The House We Live In'),en gebeld wordt door de buurman die waarschuwt dat er buiten 'een zwarte kerel' naar hun huizen staat te loeren, de politie heeft hij alvast gebeld. Er wordt naar huis gebeld - daar is een zwarte vriend aan het oppassen op hun kind. De vriend blijkt natuurlijk de man te zijn die door de buurman als verdacht wordt aangemerkt:Jullie vriend staat te praten met de buurman wanneer jullie thuiskomen. De vier politieauto's zijn vertrokken. De buurman heeft zich verontschuldigd bij jullie vriend en verontschuldigt zich nu bij jullie. Omdat je je enigszins verantwoordelijk voelt voor de acties van de buurman geef je je vriend nogal onhandig te kennen dat hij de volgende keer gewoon naar de achtertuin moet gaan als hij wil telefoneren. Hij kijkt je een lange minuut aan voordat hij zegt dat hij mag telefoneren waar hij wil. Ja, natuurlijk, zeg je. Ja, natuurlijk.
Vier politieauto's! En een lange minuut iemand aankijken zonder iets te zeggen, doe dat maar eens, dat is heel lang. De woede, het ongeloof, de frustratie om het altijd maar weer moeten verontschuldigen, het zit allemaal in die ene minuut verpakt.
Opvallend is dat de korte vertellingen steevast in de tweede persoon enkelvoud geschreven zijn. Bekend is dat dit boek begon doordat Rankine in haar zwarte vriendenkring naar ervaringen met microagressie begon te vragen, en die vervolgens optekende zonder te verwijzen naar eigennamen of andere bijzonderheden. De grote, racistische gebeurtenissen in de Verenigde Staten, daar is iedereen wel mee bekend, maar Rankine wilde verslag doen van al het onzichtbare, zogenaamd kleine, dagelijkse onrecht.
Tijdens het afgelopen Poetry Internationalfestival zei Rankine in een interview dat haar vrienden eerst vaak niet eens wisten waarover ze het had - hoe bedoel je, kleine, dagelijkse voorvallen? Racisme kan zo subtiel zijn en zo verweven in een samenleving dat je het zelf niet eens altijd door hebt, al ben je het mikpunt. Maar de Zuid-Afrikaanse fotograaf Ernest Cole zei al in 1967 in een interview inThe New York Times:'I had been told that being colored didn't matter at all in the United States - outside of the South, that is. But everywhere I saw racial attitudes that were very much like those I know from South Africa.'
Het zwarte lichaam is een object waar de Amerikaanse samenleving nog altijd niet mee overweg kan. Dat komt inCitizenjuist zo sterk naar voren omdat het ook een boek is over klasse. Uit de korte poëtische verslagen blijkt dat de kring van vrienden en bekenden wier ervaringen hier beschreven worden zeker privileges kent: er wordt geluncht, getennist, cultuur is een belangrijk aspect in het dagelijks leven, er wordt gedoceerd aan prestigieuze universiteiten, er wordt flink gevlogen.
Het gaat dus niet zozeer om mensen als George Floyd, of een vrouw in een achterbuurt of krottenwijk. Niettemin blijf je uiteindelijk op de eerste plaats een verschijningsvorm, hoe goed je het ook hebt:Vanwege je vipstatus na een jaar lang vliegen met United Airlines heb je je al geïnstalleerd in je stoel bij het raam wanneer het meisje en haar moeder bij jouw rij aankomen. Het meisje werpt een blik op jou en zegt tegen haar moeder: Hier zijn onze stoelen, maar dit had ik niet verwacht. De reactie van de moeder is nauwelijks te horen - Snap ik, zegt ze. Ik ga wel in het midden zitten.
In een schitterend en spannend essay over Serena Williams heeft Rankine het over het 'zwarte lichaam tegen een felwitte achtergrond'. Daar, en in andere stukken, steekt het verschijnsel 'vermoeidheid' de kop op. Al die voorvallen en opmerkingen bij elkaar opgeteld, ze maken moe, een motief dat je wel vaker terugleest in romans, essays en poëzie waar racisme het onderwerp is. Als aangesprokene of object moet jíj je verhouden tot wat er tegen je gezegd wordt, niet de ander. Niet voor niets zei Baldwin:I am not your negro. Die term is niet het probleem van de mens van kleur. En niet voor niets keert inCitizeneen paar keer de frase 'Wat zei je daar?' terug: heb ik dat nou goed gehoord? Waar komt deze opmerking, deze houding nu opeens vandaan? Wat moet ík ermee?
Citizenis een baanbrekend en ontzettend goed geschreven boek. Het is verheugend dat het, prachtig vertaald door Janneke van der Meulen, na al die jaren nu in het Nederlands beschikbaar is. Rankine's teksten schreeuwen niet, generaliseren niet. Ook koesteren ze het slachtofferschap niet - wat even narcistisch en saai is als het koesteren van zogenaamd succes. Zelfs gaat het niet zozeer om de herkenning van een situatie in het algemeen, nee, wat je herkent, is het detail, de blik, de stemverheffing, de blindheid van een moment.
WatAlledaags racismevan Philomena Essed zo sterk maakte - de dagelijkse praktijk -, is bij Rankine een onwrikbaar narratief: het gaat niet om de samenvatting, of de preek voor eigen parochie, maar gewoon om voorval na voorval na voorval na voorval. Al die voorvallen bij elkaar leggen een samenleving bloot. Oordelen mag de lezer doen.
Daarmee isCitizeneen werk dat zijn eigen tijdgeest schept, zoals het beste werk van Toni Morrison, James Baldwin, Ngugi wa Thiong'o en Gayatri Chakravorty Spivak dat ook deden en doen. Het heeft geen frame nodig, het ís er een. Al die anonieme stemhebbende lichamen zijn, als in een stil protest, ook herkenbaar en familiair. Een collectief is indrukwekkender dan een nog armzalig 'ik':Soms wordt 'ik' geacht te bevatten wat er niet is totdat het er wel is. Dan valtwat isuiteen naarmate je er dichterbij komt. Dat maakt de eerste persoon een symbool voor iets. Het voornaamwoord dat de persoon nauwelijks bij elkaar houdt.
In het liedjeIk zou wel eens willen wetenzingt Jules de Corte 'waarom zijn de mensen zo moe'. InCitizenstaat een mogelijk antwoord te lezen.
CLAUDIA RANKINE Citizen: Amerikaanse lyriek Vertaald door Janneke van der Meulen, Atlas Contact, 188 blz.