Het laatste restje civil society Nobelprijs voor de vrede voor Memorial

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
13 oktober 2022
De dag waarop de Russische mensenrechtenorganisatie Memorial de Nobelprijs voor de vrede kreeg toegekend, is waarschijnlijk ook de dag waarop ze haar archieven met de Stalin-terreur verloren zag gaan.
Op de dag van de bekendmakingvan hun Nobelprijs voor de vrede stond het bestuur van mensenrechtenorganisatie Memorial in een Moskouse districtsrechtbank om te pleiten voor de toekomst van hun gebouw en het zich daarin bevindende archief. De situatie tekent de bureaucratisch-juridische wurggreep waarmee Vladimir Poetin zijn dictatuur in Rusland vestigt - anders dan de massaterreur van executies en strafkampen voor miljoenen waarmee Jozef Stalin dat deed, maar niet minder effectief gezien het ontbreken van massaal verzet in beide gevallen.
Bij Memorial gaat het formeel gezien om de rechtsgeldigheid van de overdracht van hun gebouw aan de Karetny Rjad in Moskou van de in december door het Hooggerechtshof ontbonden rechtspersoon Memorial Internationaal naar Memorial Onderzoek en Informatie. De rechter vond die overdracht onwettig omdat de tweede organisatie formeel niet zou bestaan. Het pand, gekocht met geld uit particuliere fondsen, dreigt nu door de staat onteigend te worden. In werkelijkheid gaat het hier niet om onroerend goed, maar om wat erin zit: een in drie decennia bijeengesprokkeld archief van miljoenen dossiers over slachtoffers van de stalinistische terreur, waarin Russische burgers kunnen uitvinden wat er met hun verwanten is gebeurd, met name tijdens de jaren 1937 en 1938.
De kennis over deze 'grote terreur' was, toen Memorial eind jaren tachtig werd opgericht, nog zeer beperkt. Na de dood van Stalin in 1953 waren weliswaar miljoenen politieke gevangenen vrijgelaten en kregen veel sovjetfamilies een schriftelijke mededeling dat deze of gene verwante was geëxecuteerd of gestorven, maar nu als onschuldig werd 'gerehabiliteerd'. Daar bleef het meestal bij. Overlevenden hulden zich vaak in stilzwijgen. Memorial schat dat op z'n minst twaalf miljoen voormalige sovjetburgers alsnog voor postume rehabilitatie in aanmerking komen.
De organisatie dankt haar bestaan aan de relatief korte periode vanaf het aantreden van Michail Gorbatsjov in 1985, waarin de Sovjet-Unie, later de Russische Federatie, zich leek te ontwikkelen tot wat Oost-Europese dissidenten in de jaren zeventig en tachtig een 'normaal land' plachten te noemen. Dat was het visioen van een land waarin mensen- en burgerrechten golden en waar over het verleden frank en vrij gesproken kon worden. Daaraan had het ook na de dood van Stalin ontbroken. Met name nadat in 1964 partijleider Leonid Brezjnev aan de macht was gekomen, kwam de 'destalinisatie' tot stilstand omdat het gezag vreesde voor systeemondermijning.
Terreur op grote schaal zou in de Sovjet-Unie nooit meer terugkeren, maar alles wat met Stalin te maken had, werd officieel taboe: zijn naam en beeltenis verdwenen uit het openbare leven,
en daarmee elke verwijzing naar de terreur en de kampen. Inmiddels ging het regime op kleinere schaal met strafmaatregelen, misbruik van psychiatrie, en soms verbanning te keer tegen dissidente critici van het sovjetsysteem.
Dat moest anders, vond een groep jonge economen in Moskou en Leningrad (nu SintPetersburg) in 1987, gebruikmakend van het feit dat partijleider Gorbatsjov in het kader van zijn 'perestrojka' en 'glasnost' ook de ramen van de geschiedenis wilde openzetten. Discussieavonden in het Moskouse Economisch-Mathematisch Instituut trokken honderden belangstellenden, die het vooral over het verzwegen, onderdrukte verleden wilden hebben.
Zo ontstond Memorial als een organisatie die een monument voor de slachtoffers van de terreur zou oprichten, en ook licht zou brengen in de verzwegen geschiedenis van al die miljoenen slachtoffers, door de aanleg van een documentatiecentrum. Als je nu leest hoe dat ging, begrijp je beter hoe dictatoriaal en extremistisch de Russische staat onder Poetin geworden is. Want het waren absoluut geen oppositionele rebellen die Memorial hebben opgebouwd, maar ordentelijke sovjetburgers met gevoel voor fatsoen en rechtvaardigheid. De staatsveiligheidsdienst kgb, die nu onder de naam fsb de leiding lijkt te hebben in Poetins nieuwe repressie, legde de initiatiefnemers destijds geen strobreed in de weg.
De eerste voorzitter was Andrej Sacharov, geestelijk vader van de sovjet-atoombom en dissident, die door Gorbatsjov was vrijgelaten na jaren verbanning naar de stad Gorki (nu Nizjni Novgorod). In het hele land bloeiden actieve afdelingen op. In 1990 kwam het beoogde monument er: een steen van de Solovjetski-eilanden in de Witte Zee, waar - nog onder Lenin - de sovjetstaat in 1920 zijn eerste werkkamp voor politieke gevangenen had ingericht.
De archieven van Memorialzijn overigens niet de enige bron waardoor de kennis van de terreur de afgelopen decennia geweldig is toegenomen. Allerlei overheidsarchieven openden zich in meerdere of mindere mate voor historisch onderzoek. De meeste daarvan zijn inmiddels weer dicht in de Russische Federatie, zodat historici het nu moeten doen met archiefcollecties in voormalige sovjetrepublieken als Oekraïne en Litouwen.
De dreigende sluiting van de archieven van Memorial in Moskou past in Poetins politiek van geleidelijke verduistering van de stalinistische terreur. Weliswaar heeft de president in 2017 zijn eigen monument voor de slachtoffers van de terreur ingewijd in Moskou, de Muur van Verdriet. Maar het is niet de bedoeling dat zulk verdriet historische handen en voeten krijgt: dat het Russische volk veel geleden heeft en vaak slachtoffer was, is voldoende boodschap.
Laat staan dat de huidige machthebber het wenselijk zou vinden dat, zoals Memorial soms deed, niet alleen de slachtoffers, maar ook de daders van de terreur met name genoemd werden. Wie dezer dagen ziet hoe op Poetins propagandatelevisie tot wandaden tegen Oekraiense burgers wordt opgeroepen en in ernst wordt gezegd dat Oekraïners geen bestaansrecht hebben - evenmin als in de jaren dertig de systematisch doodgeschoten en opgesloten 'klassenvijanden' - begrijpt waarom Poetin cs. aan openheid over historisch onrecht geen behoefte hebben.
Memorial is opgericht vanuit de gedachte dat een beschaafd land zich rekenschap dient te geven van misdaden uit het verleden, vooral wanneer die neerkomen op een van de grootste misdaden tegen de menselijkheid uit de geschiedenis. Dat leek de Russische intelligentsia eind jaren tachtig ook de weg waarlangs Rusland zijn gerechtigde plaats in de wereld kon innemen. Voor Poetin en de zijnen kan de Russische geschiedenis echter uitsluitend een verhaal van grootsheid en zelfverzekerde machtsuitoefening zijn, een wens die sinds enkele jaren wordt geschraagd door wetten die andere visies op het nationale verleden strafbaar stellen.
Stalin wordt inmiddels in de officiële openbaarheid steeds vaker genoemd en getoond, niet als de kwade genius achter de terreur, maar als de geniale leider in de gewonnen oorlog tegen nazi-Duitsland. De Russische staat claimt het monopolie op de geschiedenis.
Net als de algemene ondergraving van de mensenrechten in Rusland heeft de verdringing van Memorial zich onder Poetin sluipenderwijs voltrokken. In 2008 al werd bij een politieinval in Sint-Petersburg het digitaal archief van de plaatselijke afdeling in beslag genomen. Een jaar later kwam het echter op last van een rechter terug. Er volgden jaren van kleine en grote tegenwerking door autoriteiten.
Zo werd in 2016 in Karelië de nu 66-jarige Joeri Dmitrijev gearresteerd, die min of meer op eigen houtje Sandarmoch had ontdekt, een van de vele executieplaatsen en massagraven waar tijdens de grote terreur door de politieke politie duizenden onschuldige burgers zijn omgebracht. Dmitrijev kreeg dertien jaar kamp, op grond van volgens Memorial verzonnen beschuldigingen van ontucht met een minderjarige.
Aanvankelijk hoopte Memorial nog dat de wraak van de huidige machthebbers zich vooral richtte op de afdeling van de organisatie die zich bezighield met schendingen van de mensenrechten en politieke gevangenen in het Rusland van nu, zoals die tijdens de Tsjetsjeense oorlogen. Die hoop bleek ijdel. Memorial Internationaal, waarin het historisch onderzoek is ondergebracht, werd tot 'buitenlands agent' verklaard, een etiket dat de suggestie moet wekken van landverraad en op alle drukwerk en andere uitingen vermeld moet worden. Nalatigheid daarbij vormde in december de formele grond om Memorial te ontbinden.
Er was de afgelopen jaren wel gedreigd met strafvervolging wegens ernstiger 'vergrijpen', zoals de bij wet verboden voorstelling van de Sovjet-Unie als een 'terroristische' staat, of 'extremisme', maar daar zag het Hooggerechtshof toch maar van af, misschien om onnodige opschudding in het buitenland te voorkomen. Achteraf bezien lijkt de ontbinding van Memorial een belangrijke stap geweest in de liquidatie van de laatste restencivil society,die de weg heeft vrijgemaakt voor de huidige oorlog.
De Sovjet-Unie had altijdeen ingewikkelde verhouding tot de Nobelprijs. De schrijver Boris Pasternak mocht de zijne in 1958 niet ophalen, hetzelfde gold voor Aleksandr Solzjenitsyn in 1970 en Andrej Sacharov in 1975. In al deze gevallen ging dat gepaard met veelal woedende aanvallen in de sovjetpers omdat de Zweedse Academie een klassenverrader of vijand van de Sovjet-Unie zou willen eren. Het Rusland van Poetin doet zulke moeite niet meer: dat Memorial de Nobelprijs voor de vrede kreeg toegekend, heeft nauwelijks de gelijkgeschakelde Russische media gehaald.
Dat was vorig jaar ook al zo toen Dmitri Moeratov, hoofdredacteur van het sindsdien gesloten, onafhankelijke dagbladNovaja Gazetade Nobelprijs voor de vrede kreeg. 'Die prijs heeft Moeratov niet erg geholpen', constateerde droogjes Jan Ratsjinski, de huidige voorzitter van Memorial, door het vanuit Letland opererende TV Dozjd gevraagd naar een reactie. Moeratov zelf heeft inmiddels zijn gouden medaille van de Nobelprijs ter veiling gebracht - de opbrengst en het prijzengeld van een half miljoen dollar gaan naar hulp aan Oekraïense vluchtelingen.
Ratsjinski had vrijdag duidelijk moeite om bij TV Dozjd een beetje enthousiast te klinken. Hij had diezelfde dag immers uren in de rechtbank gezeten, waar de rechter het voorstel van Memorial om de kwestie van het gebouw aan een hof van economische arbitrage voor te leggen, ferm van de hand had gewezen.
En dan was er nog de boze Oekraïense reactie. Memorial deelt de prijs met de Belarussische dissident Ales Beljatski, die sinds vorig jaar in de cel zit, en het Oekraïense Centrum voor Burgerlijke Vrijheden. De Zweedse Academie heeft dat vermoedelijk bedacht als een uiting van onpartijdigheid, maar dat is in Kyiv slecht gevallen. Michailo Podoljak, adviseur van president Zelensky, vond het ongepast dat twee van de laureaten landen vertegenwoordigen die tegen de derde oorlog voeren.
'Jammer dat sommigen organisaties als de onze niet meer als een verzameling mensen kunnen zien, maar alleen nog als een vertegenwoordiger van een land', zei Ratsjinski in antwoord op de Oekraïense bezwaren. Op wat een dag van vreugde had kunnen zijn, klonk de voorzitter van Memorial terneergeslagen. Begrijpelijk wellicht: de Nobelprijs komt voor Memorial eigenlijk te laat, de kans op een 'normaal' Rusland lijkt voor jaren verkeken.
Alexander Nemenov / AFP / ANP | Het archief van de mensenrechtenorganisatie Memorial in Moskou, 2021