Te weldoorvoede mannen

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
26 september 2024
Sinds lang geen boek meergelezen waarin de auteur zo superieur de spot lijkt te drijven met de aanbevelingpageturnerals inDe blauwe jongen. Lijkt, zeg ik, want dit boek is van 1932; de auteur, Jean Giono, kon er nog geen vermoeden van hebben dat leessnelheid ooit als aanbeveling zou gaan gelden. Haast maakt hij in geen geval, hij heeft alle tijd en wekt niet de indruk ergens heen te willen. Integendeel, nergens is hij meer op zijn gemak dan hier, in de Alpes-de-Haute-Provence, deze uithoek van Frankrijk, waar het leven vroeg in de twintigste eeuw nog stil staat. Een andere wereld is het - de eeuwenoude wereld van de kleine boer die pas na de Tweede Wereldoorlog in razend tempo zou verdwijnen, niet alleen in Frankrijk maar in heel Europa.
Toch was Giono geen boer, evenmin als zijn vader. Zijn werk getuigt van een verknochtheid aan zijn streek die traditionele boeren nooit op die manier hebben gekend. Boeren houden niet van de 'natuur', het concept als zodanig is hun zelfs vreemd. De ontdekking van de natuur is een onvoorzien bijproduct van de grootscheepse commercialisering en industrialisering van het boerenbedrijf. Ze is de kleine, alleen voor zichzelf en zijn gezin werkende boer opgedrongen toen hij na de oorlog een grote boer moest worden, zich moest specialiseren en voor de markt moest gaan werken. In het werk van Giono, ook inDe blauwe jongen, dient die grauwe toekomst zich al aan.
Giono's vader -De blauwe jongenis een autobiografische roman, hoezeer die kwalificatie ook met een korrel zout moet worden genomen - was schoenmaker. Hij 'werkte alleen, en goed, en zo, alleen met zijn werk in zijn donkere hoge kamer boven in het huis, zonder winkel, zonder etalage, was hij een slaaf van de stad'. Zijn met de hand gemaakte schoenen waren van leer, en leren schoenen kon hij alleen kwijt aan een stedelijke elite. 'Ze hadden hem op een vriendelijke manier voor het blok gezet.'
Zoon Jean gedenkt zijn vader met liefde, vooral omdat die hem zijn zinnelijkheid heeft leren kennen. 'Hij zag als eerste met zijn grijze ogen de zintuiglijkheid waarmee ik een muur aanraakte en me de ruwheid voorstelde als huidporiën.' En als opvoeder heeft hij 'niets stukgemaakt, niets vernietigd in mij, niets gesmoord, niets uitgewist (...) Met de intuïtieve kennis van een insect gaf hij de kleine larve die ik was de middeltjes; de ene dag dit, de andere dag dat; hij gaf me planten, bloemen, mensen heuvels, vrouwen, pijn, goedheid, trots, dat alles bij wijze van medicijn, alles uit voorzorg, alles met het oog op iets wat een wond had kunnen worden.'
Aan dat primaat van de zintuiglijkheid dankt het boek talloze schitterende passages. Giono rijgt de originele waarnemingen, vervat in beeldrijke taal en originele vergelijkingen, soms bladzijden lang aaneen. Vooral in de beschrijving van meerduidige geursensaties is hij een meester. 'Het huis (...) rook nog steeds naar steenmarters en stro. Langs de muren droop een dun zwart, vettig straaltje walgelijk als schapenzweet.' Even verder: 'De geur van schapen stroomde door de hellende straten. Hij zakte langzaam naar beneden als specie, bleef hangen bij de timmerman, stootte met zijn neus tegen de geur van dode sparren, stroomde nog iets verder naar beneden tot aan de bakker en herkende daar de smaak van takkenbossen en zaagsel die meetrilde in de weerkaatsingen van een vlam voor de open bek van de oven, en hij raakte het wilde zout aan dat zijn tanden liet zien op de drempel van de leerlooierijen.'
En daarmee is de versmelting van die schapengeur met andere geuren nog niet ten einde, klaar om in een exquis parfumflesje opgepot te worden. Het zal duidelijk zijn: de eigentijdse lezer, gewend aan een smetvrije en geurloze wereld van systeemplafonds en computerschermen, krijgt het van Giono zwaar voor zijn kiezen; ook omdat de auteur in het houvast van logica en chronologie niet bijster geïnteresseerd is. Over een van zijn personages zegt hij dat zijn verhalen kop noch staart hadden - en dan volgt een uitgesponnen vergelijking, zoals meestal: 'Ze [de verhalen] gingen als duiven op avontuur. Ze vlogen krijsend alle kanten op, en dan werd het huis bewoond door die schreeuwende verhalen. Ze stierven nooit. Soms vond je ze een tijd later in een donkere hoek. Daar lagen ze te wachten en soms besprongen ze je.' Zo is het ook in dit boek. Elke observatie kan een vervolg krijgen in bloemrijke associaties die de lezer in mysterieuze, verborgen werelden leiden, maar daarmee ook zijn oriëntatievermogen danig op de proef stellen.
Je zouDe blauwe jongenstrikt genomen een streekroman kunnen noemen, hoewel een vergelijking met de streekromans die omstreeks 1930 in het bijzonder in het katholieke zuiden van ons land werden geschreven - ik denk aan Marie Koenen en Antoon Coolen - geen hout snijdt. Bij Giono geen kortzichtig provincialisme, geenschöne heile Weltvan jolige pastoors en godsvruchtige boerenknechten. In zijn Provence is het leven hard, zijn zelfmoorden niet van de lucht, maar is er ook, van de eerste tot de laatste zin, sprake van een aardse, alles doordringende poëzie. Het boek eindigt in 1914, de voor tekenen zijn somber. 'De te weldoorvoede mannen waren hun voortplantingskracht vergeten; ze bedreven de liefde met aardolie en fosfaten, dingen zonder heupen; daardoor werden ze dorstig naar bloed.'
Een streekroman zonder kortzichtig provincialisme
André Zucca / Roger-Violet / ANP | Jean Giono in 1942, meester in de beschrijving van geursensaties JEAN GIONO De blauwe jongen Vertaald door Kiki Coumans. De Arbeiderspers, 224 blz.