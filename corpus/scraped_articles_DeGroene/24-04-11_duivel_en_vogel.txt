duivel en vogel

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
11 april 2024
1.
stop de stem in een pot met een deksel: in de doos van pandora (die een vaas was) in de lamp van de geest (die een ziel was) in het flesje met inkt (die een zwam was)
en zie hoe de naald van de platenspeler alle groeven van de draaischijf leest, want in alles zit een stem, een duivelsei dat uitkomt als een duvel uit een doosje en velden vol tergend voorspelbare vogels verschrikt in één adem op zal doen vliegen:
doorgrondelijk immers de wegen der goden. voortdurend het ademen, luid en gestaag, de hijgende dieren de zuchtende bomen seizoenen waar de klok op wordt gelijkgezet -
maar de maan is niet de zon bij nacht, en alles wat losbreekt en plotseling oprukt uit schemer uit schijnlicht uit braakgrond dat is het werk van de engel die neerviel plat op zijn bek in een modderig karrenspoor en de tijd nam voor hij zich weer oprichtte.
2.
er was er één die niet omhoog kon komen. scharrelt desolaat over het braakland, witte stip die het schrikken verleerd is. ongewenste engel ziet hem, vat hem bij de schouder, zegt hem dat er restauratie zonder namaak haalbaar is, dat het sluipend gebrek in zijn vleugels
niet de bedoeling kan zijn, dat zijn ware vorm vastzit in een doos die moet worden geopend: een stem die niet vervliegen zal, zuivere data voor altijd bewaard in het bestand, dat je eeuwig kunt blijven openen, een stem die je aanspreekt alsof je erbij staat, het einde eigenlijk van alle tijd
en ja voorlopig zal het minder elegant zijn heeft hij uitlaatgassen nodig en ronkende motors om de ziel van de vogel los van zijn lichaam werkend te krijgen, maar dit zal verstrijken
de vogel zegt ja en zijn stem verlaat hem de engel ademt, slaat aan zijn sombere grondtoon: het zingen begint en omgeven door ranzige dampen verlaat hij de aarde.
© Lucebert, Duivel en vogel , 1961, c/o Pictoright. Collectie Lucebert Stichting. Fotografie: Johannes Schwartz