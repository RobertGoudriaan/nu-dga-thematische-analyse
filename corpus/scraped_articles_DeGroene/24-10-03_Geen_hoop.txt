Geen hoop

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
3 oktober 2024
THEATER Antigone
'Nu moet het allemaal maar vanzelf gebeuren', zegt Ismene, de oudere zus van Antigone tegen het publiek. Haar zusje heeft zojuist een daad begaan waarvoor zij de doodstraf zal krijgen. Antigone heeft 's nachts het dode lichaam van hun broer met aarde bedekt. Terwijl Kreon, de koning van Thebe, had uitgeroepen dat het lijk onbedekt in het zicht van de stadsbevolking moest blijven rotten. Omdat deze Polyneikes de macht over Thebe wilde overnemen van zijn broer toen die nog koning was. Nu is er geen hoop meer op een goede afloop, verzucht Ismene. 'Dat is gebruikelijk in een tragedie.'
De Franse toneelschrijver Jean Anouilh reflecteerde in zijn bewerking van dit oud-Griekse verhaal op de bekendste vertelling, die van Sofokles. Hij laat in deze voorstelling voor het Nationale Theater Ismene onderscheid maken tussen een drama, waarin de held nog een uitweg heeft, en een tragedie waarin 'niets meer te proberen valt'. Hoe actueel deze Antigone-versie uit 1942 nog altijd is, bewijst deze nieuwe regie van Nina Spijkers. Anouilh centreert alles rondom een lange confrontatie tussen koning Kreon, die nadat beide broers elkaar hebben gedood de rust in Thebe moet herstellen, en prinses Antigone, tevens zijn nichtje, die zijn pasverworven gezag ondermijnt. Antigone's aanspraak op de wil van de Goden is afgezwakt. Hier komt een jong meisje in opstand tegen volwassenen die met hun wetten voorbijgaan aan elk gevoel voor menselijkheid. Yela de Koning buit haar ranke lichaam uit in een puberachtige slungeligheid, gaat zen-achtig op haar hoofd staan terwijl Ismene tegen haar praat, danst een anti-prinsessenparodie op de popsongYou Should See Me in a Crownvan Billie Eilish, en wisselt in haar emoties tussen levenslust, paniek en woede.
In deze Antigone herken je de jeugdige rebellie van Extinction Rebellion en Greta Thunberg. Mark Rietman balanceert als Kreon zowel virtuoos tussen de wanhopige machteloosheid van de liefdevolle oom en de strategische onverzettelijkheid van de staatsman. Hun soms uiterst intieme interactie - even zitten beide acteurs zelfs samen op de rand van het podium - bevat zoveel voelbare nabijheid dat je ondanks de tragedie-definitie van Ismene, tóch hoop krijgt dat de doodstraf van Antigone af te wenden is. Maar dan onthult Kreon dat hij alleen vanwege het ordeherstel de ene tot held heeft uitgeroepen en de ander tot staatsvijand, en dat zijn 'rechtvaardigheid' niets meer is dan een show die móet worden opgevoerd.
De aangrijpende huilreactie van De Koning lijkt op overgave, maar sterkt het meisje in haar strijd tegen de leegte van het volwassenenbestaan. In het statige kamerdecor van Studio Dennis Vanderbroeck, staat alleen een lange tafel in doodskistvorm die eindigt bij een open raam richting de donkerte. Daarin verdwijnen na Antigone, ook haar jonge geliefde en de echtgenote van Kreon, twee lichtvoetiger gespeelde personages. De tragiek eindigt bij achterblijver Ismene; Emma Buysse laat haar niet meer opkijken tijdens de eindtoespraak van Kreon. Zij heeft geen verweer tegen de afstomping van de volwassenenwereld die zij zal gaan betreden.
Marijn van der Jagt