De Holterberg

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
30 mei 2024
KUNST Kees Stoop
Objectief gezien behoorde de kunstenaar Kees Stoop (1929-2019) tot een groep briljante Nederlandse tekenaars en grafici die in de jaren vijftig en zestig van de vorige eeuw naar voren trad. Charles Donker, Philip Kouwen, Otto Dicke. Waar die aan de weg timmerden, binnen de kwetsbare niche die werken op papier nu eenmaal is, daar bleef Stoop decennialang in de schaduw, teruggetrokken in Twente aan de voet van de Holterberg.
Je zou kunnen zeggen dat hij zijn talent daar bewust onder de korenmaat zette. In Holten was hij een geziene dorpsgenoot, een erudiete, gevoelige vriend met een gereformeerd-spirituele houding, maar zijn hang naar afzondering was uitzonderlijk voor een beroepskunstenaar. Hij had geen agent, geen galerie, hij verkocht onderhands werk aan een kleine groep bewonderaars. Het aantal tentoonstellingen van zijn werk is op de vingers van een hand te tellen en ze waren allemaal in bescheiden instellingen in die buurt. Hij liet een atelier na met vele honderden voltooide werken en letterlijk duizenden vaardige schetsjes en krabbels, vrijwel alles ongesigneerd, ongedateerd, zonder titel. Een stichting van vrienden bemoeit zich nu met het beheer van die nalatenschap; ik heb op verzoek van die stichting een biografische schets geschreven, die in boekvorm is verschenen.
Vijf jaar na zijn dood geeft Rijksmuseum Twenthe hem nu alle ruimte met een weloverwogen keus uit dat goeddeels onbekende werk, zestig tekeningen, een aantal etsen en een paar schilderijen. Stoop ontwikkelde zich als kunstenaar in Dordrecht, lid van Pictura, dat hem een beurs voor de academie in Antwerpen verstrekte; onder zijn voorbeelden was de excentrieke schilder Cor Noltee (1903-1967), die Stoop meenam op zwerftochten door Twente. Slapen in de hooiberg, en dan alleen maar landschappen tekenen. Toen Stoop zich in het oosten vestigde bleef dat zijn belangrijkste onderwerp.
De weergave van dat landschap is fenomenaal knap en af en toe zelfs ongelooflijk: Stoop tekende soms de wirwar van halmen in een korenveld van zeer nabij, met niet na te volgen virtuositeit; dezelfde minutieuze obsessieve beheersing spreekt uit zijn kalligrafie op rijstpapier van de psalmenvertaling van Ida Gerhardt, vergezeld van planten en grassen met een bijbelse relatie.
Nergens in zijn landschappen zijn mensen te zien. Het waait er niet, de hemel is leeg, er rijdt nergens een tractortje over de akkers, er is alleen maar 'dat', de overgave aan de stille maar bezielde zuivere realiteit, zonder anekdote. Stoop tekende bijvoorbeeld herhaaldelijk op het kerkhof in Holten, en toonde dat in kleinere tekeningen met grafstenen en al, maar in de grotere uitgewerkte tekeningen zijn de grafstenen weggelaten, elke hint van een verhaal is vermeden zoals ook aan zijn eigen kunstenaarsbiografie het 'verhaal' ontbrak. Die terughoudendheid had elementen van ascese: de kunstenaar moet niet streven naar succes, maar er juist tegenin werken, zes tekeningen verscheuren om misschien een zevende over te houden die hem 'van godswege' wordt gegund. En als mensen Stoop tóch vroegen waar zo'n landschap precies was, dan wees hij narrig op de tekening: 'Dáár is het.' De rest was ijdelheid.
Koen Kleijn
Kees Stoop,
Rijksmuseum Twenthe, Enschede, t/m 1 september.https://rijksmuseumtwenthe.nl
Barry Slot / Rijksmuseum Twenthe | Kees Stoop, Zonder titel, conté en krijt op papier