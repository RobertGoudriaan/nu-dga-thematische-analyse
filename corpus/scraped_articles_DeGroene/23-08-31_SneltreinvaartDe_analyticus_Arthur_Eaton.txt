Sneltreinvaart De analyticus Arthur Eaton

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
31 augustus 2023
Iedere twee weken beantwoordt psycholoog en filosoof Arthur Eaton een levensvraag van een lezer. Deze week: ik wil nog steeds dienstbaar zijn aan mijn ex.
Beste Gerben,
Afscheid nemen is moeilijk. En dat is het zeker als één iemand liever helemaal geen afscheid had genomen. Er worden gevoelens gekwetst, natuurlijk, maar eigenlijk is het altijd rommelig en pijnlijk.
Als we afscheid nemen, nemen we afscheid van een fysieke persoon, maar ook, in zekere zin, van onszelf: in elk geval van de versie van onszelf die we waren in het bijzijn van de ander. Soms vergeten we dat we voor een groot deel zijn wie we zijn door de blik van de ander. Als een relatie stopt, sterft dus ook een deel van onszelf. In het proces van loslaten, van de ander én jezelf, zijn jij en je ex nu verwikkeld. Jullie zijn in de rouw.
Je voelt je mogelijk schuldig omdat jij een prettige nieuwe relatie hebt, en je ex die niet heeft. Voor je gevoel laat je haar dus alleen achter, terwijl jij midden in de warme gloed van een nieuwe relatie zit. Dat is natuurlijk pijnlijk.
De pijn van iemand die wordt verlaten is vaak zó groot, en schijnbaar zó gerechtvaardigd, dat we vergeten dat de persoon die vertrekt vaak ook verdriet heeft, en boos is, en een proces doormaakt. Uit wat je schrijft, en vooral hoe je het schrijft, maak ik op dat je, ondanks je nieuwe relatie, nog veel met je ex bezig bent. Misschien zijn de zorgen die je je maakt over haar een manier om haar niet te hoeven vergeten, en dus los te laten. Je zorgen maken over iemand is tenslotte ook een manier om diegene in gedachten dicht bij je te houden.
Ik weet natuurlijk niets over de dynamiek tussen jou en je ex-partner, maar misschien was het 'zorgzaam zijn' altijd al een onderdeel van hoe je je tot haar verhield. Ik zou mezelf afvragen: in hoeverre maak ik me nu zorgen over haar - heeft ze genoeg geld, een dak boven haar hoofd, steun van vrienden? - en in hoeverre vind ik het zélf moeilijk om het contact te verbreken? Vergeef me als ik het mis heb, maar ik sluit niet uit dat je exDe Groeneleest, en dat deze brief in werkelijkheid een poging is om indirect met haar in contact te zijn.
Maar de realiteit is: jij hebt een punt achter de relatie gezet. Het is belangrijk om dat ook echt te doen. Je ex is een volwassen vrouw. Je schrijft dat ze je 'vermoedelijk' nooit meer wil zien. Als daar onduidelijkheid over is, zou je kunnen voorstellen om nog één keer om tafel te gaan, zodat je duidelijk en zonder sentimentaliteit kunt vragen wat zij van je nodig heeft. Maar als ze heeft aangegeven dat ze je niet meer wil zien, dan valt er niets meer te bespreken. De zorg die je haar kunt geven is dan de ruimte waarom ze vraagt.
Het is niet zo gek dat je het moeilijk vindt om je partner los te laten, na een relatie van twintig jaar. Een paar maanden is kort. Je schrijft dat de scheiding met een sneltreinvaart is uitgesproken. Misschien gaat die trein wat harder dan je onbewust zou willen, of aankunt. Ik zou er rekening mee houden dat je nog een hele tijd met gedachten over je ex zal rondlopen. Een dagboek bijhouden om die gedachten in op te schrijven zou je kunnen helpen.
Het belangrijkste is: door je ex los te laten, geef je haar en jezelf de kans om elkaar te vergeten. Natuurlijk zullen jullie elkaar nooit helemaal vergeten, maar het onbewuste moet zijn werk kunnen doen: herinneringen moeten een plaats krijgen, gevoelens doorgewerkt. Dat moet in alle rust gebeuren, en dat is heel belangrijk: anders loop je het risico dat jij, je ex, en je nieuwe partner allemaal niet verder kunnen.
Met vriendelijke groet, Arthur
Heb je ook een brandende levensvraag? Mail dan een korte brief naaranalyticus@groene.nl