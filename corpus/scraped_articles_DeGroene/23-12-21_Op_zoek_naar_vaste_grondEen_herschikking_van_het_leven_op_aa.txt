Op zoek naar vaste grond Een herschikking van het leven op aarde

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
21 december 2023
Klimaatontwrichting zorgt ervoor dat de wereld op drift raakt. Moeten we de nieuwe kosmopoliet in onszelf omarmen? Of beschutting zoeken in onze eigen achtertuin?
Het is belangrijk om inheemseplanten in je tuin te zetten, leerde ik onlangs. Bloemen, bomen en struiken die hier van oudsher voorkomen, zodat de insecten waarmee ze samen zijn geëvolueerd daar hun voedsel kunnen halen en eitjes kunnen leggen. De beemdkroon bijvoorbeeld is een paarse bol met een harige stengel en onmisbaar voor het dieet van de solitaire knautiabij. Verdwijnt deze bloem, dan verdwijnt ook die bij.
In tijden als deze kan tuinieren aanvoelen als een bescheiden bijdrage aan herstel. Je doet wat je kunt, binnen de beperkingen van je eigen achtertuin. De massale uitstervingsgolf zul je er niet mee afremmen, maar het schijnt dat alle kleine beestjes helpen. En dus plant je een beemdkroon. Het vergt wat kennis van de lokale flora en fauna, zodat je weet dat een hortensia enkel esthetische waarde heeft en dat veel bloemen die te boek staan als onkruid een toevluchtsoord zijn voor zeldzame insectensoorten.
Het heeft, dat geef ik direct toe, ook iets kneuterigs, om niet te zeggen krachteloos. 'Ecologie zonder klassenstrijd is gewoon tuinieren', zei de Braziliaanse milieuactivist Chico Mendes ooit en dat bedoelde hij niet als aanmoediging om de schoffel uit de schuur te pakken.
Ergens voelt de nadruk op inheemse planten ook als een verwoede poging om terug te keren naar een lang vervlogen verleden, toen onze natuur nog 'echt Nederlands' was, voordat de halsbandparkiet de stadsparken had gekoloniseerd en de Japanse duizendknoop onze tuinen overwoekerde. Volgens sommigen moeten we deze invasieve exoten met hand en tand bestrijden, omdat ze een delicaat evenwicht verstoren dat in de loop van de eeuwen is ontstaan. De parkieten die ooit het land zijn binnengebracht als huisdier, vervolgens ontsnapten uit hun volière en zich nu over het land verspreiden als een plaag, verjagen Nederlandse vogels uit hun nesten en plunderen de boomgaarden van fruittelers.
De motor achter deze ecologische uitwisseling, die op gang kwam nadat Christoffel Columbus in 1492 voet aan wal zette in de 'Nieuwe Wereld', is de menselijke handelsdrift. Europese kolonisten brachten paarden mee naar het Amerikaanse continent en verdreven de oorspronkelijke bewoners van hun land. Chinese wolhandkrabben reisden mee in het ballastwater van vrachtschepen en maakten de Waddenzee tot hun thuis. Verstopt in autobanden komen nu de eitjes van tijgermuggen Nederland binnen en omdat het hier warmer wordt kunnen ze steeds beter overleven. Overal ter wereld verdwijnen inheemse soorten en schieten de exoten wortel.
'De kiezers geven de voorkeuraan het origineel boven de kopie', zei Jean-Marie Le Pen ooit en in Nederland won het origineel de verkiezingen. De concurrenten waren meegebogen, de een met meer enthousiasme dan de ander, maar dat de migratiestroom moest worden ingedamd betwistte vrijwel niemand. Wie wilde de deur openzetten voor buitenlandse studenten als onze eigen jeugd geen betaalbare kamer kon vinden? Waarom geven we verblijfsvergunningen aan gastarbeiders, terwijl Nederlandse verpleegkundigen en leraren moeite hebben om hun boodschappen te betalen? Die overvolle asielzoekerscentra, dat kon zo niet langer. Toen politicologen werd gevraagd om de 'aardverschuiving' te duiden hadden ze een opvallend eensgezinde analyse: als er vooral campagne wordt gevoerd op het thema migratie moet je niet gek opkijken wanneer veel mensen kiezen voor een partij die daaropissue owneris. En de PVV ownde dit issue met de taal van haat.
In de weken na de verkiezingsuitslag moest ik regelmatig terugdenken aanNomad Century,het boek van wetenschapsjournalist Gaia Vince. Het schetst een verontrustend toekomstbeeld en dan druk ik me nog voorzichtig uit. Rond de evenaar bereikt de temperatuur aan het eind van de eeuw ondraaglijke hoogtes. De woestijn rukt op tot Zuid-Europa. In de Stille Oceaan verdwijnen hele eilandgroepen onder de zeespiegel. Drooggevallen rivieren maken landbouw in Oost-China onmogelijk. Om nog maar te zwijgen over de verwoesting die orkanen, overstromingen en bosbranden met zich meebrengen. Miljoenen mensen zullen hun thuis verlaten, op de vlucht voor armoede en conflict, op zoek naar veiligheid en geluk. Het heeft geen zin om te proberen ze tegen te houden, het idee dat we 'grip' kunnen krijgen op migratie met grensmuren of zwaarbewapende patrouilles is een illusie, meent Vince.
In plaats daarvan zouden we nieuwkomers volgens haar met open armen moeten ontvangen. Anders dan ons constant wordt voorgehouden, is migratie niet het probleem, maar de oplossing. Zeker in vergrijzende landen hebben we migranten nodig om onze economie draaiende te houden. Zonder nieuwe aanwas van buitenaf hebben we simpelweg niet genoeg arbeiders om zonnepanelen te installeren en bejaarden te verzorgen. 'Immigranten verrijken economieën en zorgen voor innovatie en welvaart', schrijft Vince. 'Migranten dragen veel meer bij aan de samenleving dan dat ze eruit halen.'
Met een duik in de geschiedenis wil ze aantonen dat de mens altijd al een migrerend wezen is geweest. Ze noemt het 'onze superkracht'. We hebben ons altijd aangepast aan andere omstandigheden en omgevingen. De meest onherbergzame gebieden hebben we weten te transformeren tot een thuis. Dat verklaart ons succes als soort: waar veel andere dieren afhankelijk zijn van een ecologische niche, en dus in de problemen komen nu ecosystemen aftakelen, heeft de mens zich over de hele wereld verspreid, van de tropen tot aan de polen. En om klimaatontwrichting het hoofd te bieden zullen we alleen maar meer gebruikmaken van deze superkracht. We moeten, zo stelt Vince, 'nieuwe kosmopolieten' worden.
In de komende eeuw, onzenomad century,zal de wereld op drift raken en het leven op aarde zich herschikken. Sommige plekken worden onleefbaar, maar op andere plekken, waar nu nog ijskappen liggen, kunnen in de toekomst nieuwe steden verrijzen. De massamigratie die dat tot gevolg zal hebben hoeft volgens Vince niet uit te draaien op een ramp, het kan zelfs een eerlijkere, betere wereld opleveren. Alleen moeten politici dan wel de moed hebben om migratie in goede banen te leiden. Wie een nuchtere kosten-batenanalyse maakt, komt tot de conclusie dat het verstandig is om de vluchteling en de expat te verwelkomen.
Het voelde bevreemdend om het boek te lezen te midden van een verkiezingscampagne waarin de migrant tot zondebok werd gemaakt. Haar betoog voor een realistisch migratiebeleid, onderbouwd met wetenschappelijke rapporten, stond zo ver af van de retoriek tijdens de lijsttrekkersdebatten, dat het leek of Vince een parallelle werkelijkheid bewoonde. Hoe kon het dat er geen enkele partij, zelfs niet op de progressieve flank, een verhaal over migratie verkondigde dat ook maar in de buurt kwam van wat zij voorstelt?
Toen ik haar dit voorlegde, tijdens een interview voor het Brainwash Festival, moest Vince zuchten. Het is inderdaad wonderlijk, vond ze, dat zoveel politici, zelfs degenen die zeggen solidariteit hoog in het vaandel te hebben staan, meehuilen met de xenofobe wolven. In werkelijkheid zouden veel mensen helemaal niet zo negatief zijn over migratie. In haar boek stonden enquête-data om die stelling te onderbouwen. Het klonk overtuigend. Totdat ik een maand later de exitpoll op mijn tv-scherm zag verschijnen.
Hoe waarschijnlijk is het dat politici het licht zullen zien? Zie je het voor je dat tijdens de volgende verkiezingscampagne de 'verstandige' partijen ineens zeggen: 'We hebben er nog eens goed over nagedacht, de cijfers bestudeerd en eigenlijk is het helemaal niet zo'n gek idee, wat meer migratie. Vanaf nu gaan we investeren in een menswaardige opvang. We zorgen ervoor dat nieuwkomers snel hun draai kunnen vinden in dit land, want op die manier zijn we uiteindelijk allemaal beter af.'
Normaal gesproken vind ik het flauw om ideeën af te serveren omdat ze onrealistisch of onhaalbaar zouden zijn. Een idee dat het gelijk aan zijn zijde heeft verdient overtuigde pleitbezorgers om de geesten rijp te maken, hoe moeilijk dat ook lijkt. Maar bij het boek van Vince knaagde er iets anders. Haar rationele betoog heeft weinig oog voor minder grijpbare maar daarom niet minder wezenlijke zaken als identiteit en gemeenschapsgevoel. Zaken waar radicaal-rechts gretig op inspeelt om een cultuuroorlog aan te wakkeren en die progressieve politici daarom angstvallig mijden. Alleen als je deze sentimenten negeert, kun je migratie benaderen als een kwestie van goed management, en kun je een stad beschouwen als een verzameling gebouwen die je naar believen kunt verplaatsen.
Voor de familie Joadis Californië het beloofde land. Daar groeien de fruitbomen tot in de hemel en kan een mens door hard te werken nog een eerlijk loon verdienen. Die kansen zijn er niet meer in hun geboortestaat Oklahoma, waar aanhoudende droogte de akkers in eendust bowlheeft veranderd. De pachtende boeren die het land generaties lang hebben bewerkt, worden door de bank met harde hand uit hun woningen gezet. De tocht naar het westen is vol ontberingen: gewiekste verkopers maken misbruik van hun wanhoop, gewapende groepen vallen vluchtelingenkampen aan en op bescherming van de politie hoeven ze niet te rekenen. Eenmaal aangekomen in Californië blijkt bovendien dat de lokale bevolking ook niet echt op de berooide migranten zit te wachten. 'Ze zeiden: Die verdomde Okies zijn vies en dom. Ze zijn verwilderd, het zijn seksmaniakken. Die verdomde Okies zijn dieven. Ze stelen alles.'
John Steinbeck publiceerdeThe Grapes of Wrathin 1939, maar de laatste tijd wordt het boek weer afgestoft omdat het lessen zou bevatten voor het tijdperk van klimaatmigratie. Net als de fictieve Joads en de honderdduizenden niet-fictieve Oklahomans tachtig jaar geleden zullen in de komende decennia overal ter wereld mensen hun heil elders zoeken omdat hun geboortegrond geen bestaanszekerheid meer biedt. Of zoals een Amerikaanse literatuurwetenschapper het verwoordde: 'Deze roman kan studenten helpen om diep en medelevend na te denken over het heden en onze dreigende toekomst.' Het klinkt aannemelijk dat klimaatverandering meer migratie veroorzaakt. Gaia Vince is niet de enige die dat beweert. Volgens de Verenigde Naties kunnen er in 2050 meer dan een miljard klimaatvluchtelingen zijn. 'Het spookbeeld van torenhoge golven klimaatvluchtelingen is de nieuwste waarheid waar iedereen in lijkt te geloven', schrijft migratie-expert Hein de Haas. Maar het is een mythe, stelt hij in zijn nieuwe boekHoe migratie echt werkt.
De Haas wil de ernst van klimaatverandering niet bagatelliseren, maar het stoort hem dat er een 'simplistisch rechtstreeks verband' wordt gelegd tussen de opwarming van de aarde en migratie. Zo'n apocalyptisch scenario wakkert vooral angst aan en het onttrekt andere oorzaken van migratie aan het zicht. Droogte is zelden enkel toe te schrijven aan het veranderende klimaat, veel vaker is het een gevolg van slecht waterbeheer. En paradoxaal genoeg trekken mensen vaak naar 'gevaarlijke' rivierdelta's en kustgebieden, want 'de goede grond is daar waar de overstroming is'. Zelfs als we morgen klimaatneutraal zouden zijn, betekent dat niet dat er straks minder aanmeldingen zijn bij de asielzoekerscentra. 'Migratie zal doorgaanongeachtde ontwikkeling met betrekking tot het klimaat en andere milieufactoren', schrijft De Haas, 'omdat migratie primair wordt voortgedreven door krachtige economische, politieke en sociale processen.'
Dat is iets wat ook John Steinbeck al begreep. Het is niet louter een gebrek aan regen dat de familie Joad dwingt om richting Californië te trekken. Dat het land uitgeput raakte kwam niet alleen door de droogte, maar ook door de intensieve teelt van monocultuur. Economie speelt minstens zo'n grote rol als ecologie. Steinbeck beschrijft het - in de Nederlandse vertaling van Alice Snijder - als volgt:
'De vertegenwoordigers gingen (...) rechtstreeks op hun doel af. Je weet dat het land armer wordt. Je weet wat katoen voor het land is: dat is roofbouw, het zuigt het bloed eruit.
De hurkende boeren knikten dan - ze wisten 't, God wist 't. Als ze maar konden wisselbouwen, dan zouden ze het bloed weer in het land terug kunnen pompen.
Ja, dat is nu te laat. En de vertegenwoordigers verklaarden de werkwijze en de denkwijze van het monster dat sterker was dan zij. Een mens kan een land bezitten, zo lang hij maar kan eten en de belasting kan betalen.
Tot op een keer zijn oogst mislukt en hij geld moet lenen van de bank.
Maar - begrijp goed, een bank of een maatschappij kan dat niet, omdat die wezens geen lucht ademen, geen karbonades eten. Zij ademen winst; ze eten rente. Als ze het niet krijgen gaan ze dood, zoals jij doodgaat zonder lucht, zonder karbonades. 't Is treurig, maar 't is zo. Zo is 't en niet anders.'
Als er voor onze tijd een les te trekken valt uitDe druiven der gramschap,dan is het misschien wel dat de ogenschijnlijk overzichtelijke categorie van 'klimaatvluchteling' zelden recht doet aan de rommelige werkelijkheid. De opwarming van de aarde is slechts één factor in een complex samenspel tussen politiek, economie en menselijk gedrag. In dat opzicht is het begrijpelijk dat migratiewetenschappers zoals Hein de Haas zich verzetten tegen het spookbeeld van massa's klimaatvluchtelingen.
Maar volgens Gaia Vince hebben migratiewetenschappers de neiging om de ecologische ontwrichting te onderschatten. Natuurlijk is er geen direct verband tussen het aantal CO2-deeltjes in de atmosfeer en het aantal mensen dat op de vlucht slaat, erkent ze. In haar boek beschrijft ze klimaatverandering daarom, in navolging van het Pentagon, als een'threat multiplier':'Het vergroot de andere sociale, ecologische en economische problemen waarmee bevolkingsgroepen te kampen hebben,' En wie de scenario's uit de klimaatwetenschap tot zich door laat dringen snapt: op allerlei manieren draagt dit bij aan de toename van chaos en conflict.
John Lanchester heeft geprobeerd zich voor te stellen waar dat toe kan leiden. In zijn romanDe muuris de hele kust van Groot-Brittannië gebarricadeerd met een muur die zowel de stijgende zeespiegel als bootvluchtelingen moet tegenhouden. Het is voelbaar dat Lanchester aan dit verhaal begon kort na de schok van Brexit. 'Wat ik me voortdurend probeerde in te denken was een wereld waarin de trends die we nu waarnemen zijn doorgetrokken', zo vertelde hij eerder in een interview met dit blad. Die trends zijn: een stijgende zeespiegel, geopolitieke onrust, toenemende vreemdelingenhaat, wat resulteert in een bang volk dat zich, vrij letterlijk, achter de dijken verschanst.
In Lanchesters boek is die angst overal ter wereld gegroeid na 'de Omwenteling', veroorzaakt door een niet nader beschreven klimaatramp. Dat was het moment dat de grenzen dicht gingen en de muren werden opgetrokken. Iedere Britse jongere wordt sindsdien geacht een tweejarige dienstplicht te vervullen bij het Nationaal Kustverdedigingswerk, zoals de muur officieel heet. Het is eentonig en geestdodend werk: dag in, dag uit staan de grenswachten in de kou, omringd door wind, water en beton, op de uitkijk voor bootjes met 'Anderen'. Als zo'n bootje de kustwacht en de luchtbrigade weet te omzeilen en het land bereikt mogen de opvarenden kiezen: terug de zee op, de dood, of tewerkgesteld worden als 'hulp' (lees: slaaf).
Als de hoofdpersoon na een kort bezoekje aan zijn ouders (die hij niet meer in de ogen kan kijken, omdat iedereen weet dat hun generatie deze puinhoop heeft veroorzaakt), terugkeert naar zijn post op de muur, reflecteert hij: 'Thuis - het leek niet alleen alsof thuis ver weg of lang geleden was, het voelde aan alsof het hele concept "thuis" vreemd was, iets waar je vroeger in geloofde, een ideologie waarover je ooit geestdriftig was maar die je inmiddels had laten varen. Thuis - de plek waar ze je, als je ernaartoe gaat, binnen moeten laten. Dat had iemand ooit gezegd. Maar als je eenmaal een detachering op de muur hebt meegemaakt, geloof je niet meer dat ze je altijd binnen moeten laten. Niemand hoeft je binnen te laten. Iedereen heeft de keuze.'
Af en toe kan ik met jaloeziekijken naar leeftijdgenoten die wonen in de plaats waar ze zijn geboren. Ze hebben vrienden met wie ze op de basisschool hebben gezeten en wandelen met hun kinderen in dezelfde bossen waar zij als kind met hun ouders hebben gelopen. Ze kennen hun omgeving door en door, weten waar de zwaluwen nestelen en hoe de rivier stroomt na een stevige regenbui. Ik moet er zelf niet aan denken om terug te verhuizen naar de provinciestad waar ik opgroeide, maar er schuilt een aantrekkingskracht in de vanzelfsprekendheid waarmee sommige mensen ergens op hun plek zijn. Thuis zijn.
Wat Gaia Vince aanwijst als onze superkracht is voor sommige milieufilosofen een bron van ellende. Onze vaardigheid om zelfs de wildste plekken om te toveren tot een nederzetting richt een spoor van vernieling aan. Kosmopolieten beschouwen de wereld als hun thuis, maar omdat ze met geen enkele plek een diepere verbondenheid voelen zouden ze ook het verantwoordelijkheidsgevoel missen om zorg te dragen voor dat huis. 'Kosmopoliet zijn klinkt op het ethische vlak uitstekend', schreef de Vlaamse milieufilosoof Dirk Holemans vorig jaar inDe Standaard. 'In economisch opzicht betekende het vooral het voortzetten van roofkapitalisme, ten koste van mens en planeet.'
Als progressieve stadsjongen sprak het kosmopolitische verhaal hem altijd aan, maar naarmate hij zich verdiepte in het ecologische denken begon hij er kanttekeningen bij te plaatsen. Zo kijkt een deel van de klimaatbeweging met ontzag naar inheemse volkeren. Om de aarde leefbaar te houden zouden we aan hen een voorbeeld moeten nemen, klinkt het dan, zij weten nog hoe het is om te leven in harmonie met de natuur. Ze nemen niet meer van het land dan nodig is, weten welke paddenstoelen eetbaar zijn en welke dodelijk, uit de vlucht van de vogels kunnen ze een weersvoorspelling afleiden. Het is kennis die generatie op generatie is doorgegeven en die de ontwortelde moderne mens is kwijtgeraakt. Wij weten niet eens meer welke planten goed zijn voor insecten.
De verbondenheid die Holemans voelde 'met inheemse volkeren die strijden voor het behoud van hun levenswijze en leefgebied' deed zijn kosmopolitische overtuigingen al wankelen. We moeten leren, aldus de titel van zijn essay, om te 'zorgen voor onze groene heimat'. Dat laatste woord is een beetje besmet, beseft hij. Op z'n best neigt het naar conservatisme, in het ergste geval roept het associaties op metBlut und Boden-ideologieën.
De kunst, stelt Holemans, is om een progressieve invulling te geven aan dit heimat-ideaal. 'In tijden waar vele klassieke verbanden zijn weggevallen is gezamenlijke zorg opnemen voor de plek waar je woont een cruciale nieuwe vorm van solidariteit.'
Waar ligt de grens tusseneen hechte gemeenschap en een gesloten samenleving? Wanneer slaan pogingen om de inheemse natuur te beschermen om in eco-xenofobie? De halsbandparkieten die vroeger thuishoorden in India zijn niet meer weg te denken uit de Nederlandse parken. De Chinese wolhandkrabben keren nooit meer terug naar hun eigen land. Exotische insectensoorten blijven het land binnen komen en sommige inheemse bijen zullen verdwijnen, hoeveel beemdkroon we ook in onze achtertuin planten. De mens, dat wezen bij wie migratie in het dna zit, heeft al het leven op de planeet herschikt en zo onbedoeld de leefbaarheid van het eigen huis in gevaar gebracht.
Wie oude zekerheden voelt wegglippen, gaat op zoek naar vaste grond. Geconfronteerd met een wereld die op drift raakt, is het verleidelijk om beschutting te zoeken in je eigen achtertuin. Om de boze buitenwereld op afstand te houden door je naar binnen te keren en je aandacht te richten op datgene waar je nog wél controle over hebt. Het verklaart zowel de lokroep van de PVV als de reflex van hoofdstedelijke millennials om na de verkiezingsuitslag hardop te dromen over een onafhankelijk Amsterdam, waar de onderbuik nog niet regeert.
Voor de migrant klinkt een andere lokroep, die van een betere toekomst elders. 'Ik heb geprobeerd dit boek te schrijven op een manier waarop levens geleefd worden, niet op een manier waarop boeken geschreven worden', noteerde John Steinbeck in zijn dagboek overThe Grapes of Wrath. Het is zeker geen zalvend verhaal, Steinbeck had geen behoefte om de lezer gerust te stellen. Maar het is niet enkel wantrouwen en haat waarmee de Joads worden geconfronteerd tijdens hun tocht westwaarts. Ze ontmoeten ook wildvreemden die bereid zijn om het weinige wat ze hebben te delen met een medemens in nood. Gemeenschappen kunnen onderweg ontstaan.
Californië bleek niet het beloofde land en toch vonden veel 'Okies' er uiteindelijk een plek om te landen. Een van hen was een man met een gitaar om fascisten te doden en die met zijn'dust bowl ballads'zou uitgroeien tot een folklegende. 'This land is your land',zong Woody Guthrie. 'And this land is my land.
There was a big, high wall there that tried to stop me.
A sign was painted said "Private property".
But on the back side, it didn't say nothing.
This land was made for you and me.'
Musuk Nolte / Panos Pictures / ANP | De Coatarivier is een van de meest vervuilde aanvoerrivieren van het Titicacameer, wat zorgt voor zware gezondheidsproblemen bij omwonenden die daardoor naar de steden trekken. Peru, augustus 2022