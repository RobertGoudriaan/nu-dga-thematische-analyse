Japan krijgt een oude nieuwe premier

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
12 september 2024
Tokio -Eind deze maand weten de Japanners wie hun nieuwe premier wordt. Niet omdat ze dan naar de stembus mogen, maar omdat de liberaal democratische partij (ldp) een nieuwe partijleider kiest. In augustus kondigde zittend premier en partijleider Fumio Kishida aan op te stappen. Dat kwam als een relatieve verrassing, terwijl hij toch kampte met hardnekkige corruptie in zijn partij, een flinke koopkrachtval door inflatie en eenapproval ratevan onder de twintig procent.
Dat zegt wat over de staat van de Japanse politiek. De ldp is sinds 1955 op zo'n vier jaar na permanent aan de macht geweest. Corruptieschandalen lopen als een rode draad door de partij en toch staat haar meerderheid in de Shugiin geenszins onder druk. Met 257 van de 465 zetels heeft de ldp de absolute meerderheid.
Er lijkt een bepaalde apathie in de Japanse democratie te zijn geslopen. Na vier decennia met acceptabele verkiezingsopkomsten van rond de 70 procent, kelderden deze tot een magere 56 procent in 2021, hand in hand met de economische stagnatie. Dat is weinig, toch is het onder jongeren nog een stuk erger: slechts een schamele 35 procent van de twintigers nam dat jaar de moeite om te stemmen. Senioren weten wel de weg naar het stemlokaal. De consequentie: de gemiddelde leeftijd van de Japanse stemmer is 59. Dat is vreemd, want eind jaren zestig waren Japanse jongeren allesbehalve politiek apathisch. Maandenlang bezetten studenten tientallen universiteitscampussen met een mengelmoes aan boosheid over de Amerikaanse militaire basis in het land, de Vietnamoorlog, kapitalisme en onbetaalde coschappen van geneeskundestudenten. Hardhandig greep de overheid in en bemoeilijkte sindsdien politieke activisme onder jongeren.
Nu kiest de partij een nieuwe premier en is het zeer de vraag of men de noodzaak voelt tot verandering met een jong of vrouwelijk gezicht. Tot nu toe stelden zes mannen zich officieel kandidaat, waarvan vier partijmastodonten van diep in de zestig en twee jongere kandidaten.
De 43-jarige voormalig klimaatminister Shinjiro Koizumi zou hoge ogen gooien met een verhaal van hervorming: toestaan van verschillende achternamen voor getrouwde stellen, ontslagversoepeling enzero toleranceop corruptie. Tijdens zijn presentatie zei hij te willen breken met de 'achterhaalde politiek van Japan'. Dat belooft een ongemakkelijk familieweekend: Koizumi's vader was al eens vijf jaar lang premier, zijn opa en overgrootvader waren beiden minister.