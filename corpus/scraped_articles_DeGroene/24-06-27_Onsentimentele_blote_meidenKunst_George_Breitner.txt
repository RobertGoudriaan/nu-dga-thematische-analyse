Onsentimentele blote meiden Kunst George Breitner

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
27 juni 2024
Dat ze naakt waren was maar bijzaak. In de weergave van zijn alledaagse modellen ging het Breitner vooral om kleur en toon. Net als in zijn stadsgezichten, eigenlijk.
De reputatie en de roemvan George Breitner (1857-1923) werden beklonken in 1901, met een eretentoonstelling in de zalen van Arti et Amicitiae in Amsterdam. Hij was 44 jaar oud, op het toppunt van zijn kunnen. Het was een uitzonderlijke gebeurtenis, zo'n solo, gepaard met een bewonderend gedenkboek en eerbewijzen. De tentoonstelling gaf een compleet overzicht van zijn werk, zij het met één lacune, zo schreef Cornelis Verster naderhand: 'er is helaas geen van de superbe naaktstudies van den meester hier, - en dit is te betreuren...'
Die lacune wordt nu ingevuld in museum Singer Laren, met een glorieuze zaal waar een tiental van zijn grote schilderijen met het vrouwelijk naakt als onderwerp hangt.
Breitners productie door de jaren heen was gevarieerd, resultaat van een lang zoeken naar wat hem het beste lag en van grondige twijfel aan zijn kunnen als schilder. De tentoonstelling biedt daarom ook een kijkje in de breedte, met een enorm schilderij van de cavalerie in galop, een heidelandschap met artilleristen, een nachtstuk, een stilleven met bloemen, een bouwput in het hart van Amsterdam, trams op de Dam bij avond, een groep tekeningen en etsen, en een paar van de kimono-schilderijen met Geesje en Anna Kwak, die tot zijn meest geliefde werken behoren. De zaal met naakten is echter, wat mij betreft, de kern van de tentoonstelling en van het discours dat samenstelster Suzanne Veldink presenteert. Ze volgt in feite die opmerking van Verster, die vond dat Breitners vrouwelijk naakt in 1901 niet mocht ontbreken 'omdat de aanwezigheid van één enkel specimen zoo overtuigend zou hebben kunnen doen zien, hoe glorieus het vrouwelijk naakt kan worden weergegeven, zonder die sensualiteit, die juist van sommige academische studies het kenmerk schijnt te moeten zijn'.
Breitner was 'academisch' opgeleid en verder gevormd in de sfeer van de Haagse School. Hij legde zich toe op het afbeelden van paarden en militairen, maar twijfelde sterk aan zijn koers, misschien wel door zijn contact met Vincent van Gogh, met wie hij in Den Haag een tijdje optrok. Van Gogh kon toen zelf nog niks, maar had wel brandende gevoelens over het 'volk' als onderwerp. Breitner bekende zich daartoe: 'Ik zal de mensch schilderen op de straat en in de huizen de straten en huizen die ze gebouwd hebben 't leven vooral.Le peintre du peuplezal ik trachten te worden of liever ben ik al omdat ik 't wil.' Toen hij een halfjaartje in Parijs verbleef en daar de nodige schilders en hun werk leerde kennen, schilderde hij al amechtige paarden op straat, en de afbraak van huizen voor de aanleg van boulevards.
In 1886 vestigde Breitner zich ten slotte in Amsterdam. Daar kregen zijn carrière en kunstenaarschap werkelijk gewicht, en vaart. Hij schilderde het leven in de stad en het leven van het volk, dat grauw en arm was, maar hij deed dat niet - zoals Van Gogh - uit een diepe betrokkenheid bij hun misère. Hij keek ernaar 'met grote gevoeligheid', maar altijd om tot werk te komen. Die aanpak kwam enigszins overeen met de ideeen van de Tachtigers die hij had leren kennen: uit het doorleven van de werkelijkheid moest een werk ontstaan, maar altijd als expressie van een 'allerindividueelste' emotie. Vanuit die opvatting begon hij aan de weergave van het vrouwelijk naakt met alledaagse modellen die hij, aldus Veldink, 'op een rauwe, grof gepenseelde wijze weergaf, zonder de gebruikelijke verhalende context die het Nederlandse publiek gewend was te zien'. Zij noemt het 'onsentimentele "blote meiden"'.
Dat 'rauwe' zet de toonvan de tentoonstelling, die Breitner als 'schilderbeest' afficheert. Een merkwaardige titel, en een beetje ongelukkig ook, omdat het de argeloze bezoeker kan doen denken aan kunstenaars van het type Klimt, Karel Appel of Jan Cremer - schilders met hun lul uit de broek en navenant bronstige penseelvoering. Dát Breitner temperamentvol was, een moeilijk mens zelfs, dat klopt. Arthur van Schendel, die in 1939 de eerste monografie schreef, noteerde dat mensen die hem kenden hem beschreven als 'vaak fel en bruusk in zijn optreden, soms plotseling stug en gesloten, levend tusschen vlagen van hartstocht en moedeloosheid en steeds geheel en al door geestdrift voor zijn kunst bezeten'.
Daar kun je wat achter zoeken. Breitner had bijvoorbeeld een paar bijna-rampzalige episodes met geslachtsziekte. In de zomer van 1892 kon hij van het ene op het andere moment niet meer lopen en dreigde hij blind te worden. Hij was narrig en ongedurig, verhuisde veel - dertien verschillende adressen in Amsterdam - ontwikkelde een tienjarige ruzie met Isaac Israëls, begon heel laat aan een huwelijk dat ongelukkig uitpakte, liet een villa bouwen in Aerdenhout maar wilde daar na anderhalf jaar alweer weg, enzovoort. Na de tentoonstelling in Arti zat hij in allerlei keurig commissies, maar zijn faam vervaagde, hij zat gedurig in de financiële problemen, in 1917 richtten vrienden een steunfonds voor hem op. Hij leefde de laatste twintig jaar van zijn leven in betrekkelijke eenzaamheid.
Jan Veth gaf na Breitners overlijden een perfecte karakterisering van zijn werk, die ik graag herhaal. Veth schreef dat Breitners werk voortkwam uit de Haagse School, voortbouwde op 'hun breed en smijdig schilderen in verzadigden kleur-toon' en zwaargestemde 'sonore accoorden', maar dat Breitner zich had afgewend van de 'getemperden gevoelstoon' en de 'evenmatigheid' en die had verruild voor 'het ruiger attaqueeren van een robuuster werkelijkheid, in zooverre hij haakte naar levendiger beweging, naar heviger accent, naar jachtiger samenstel, naar dreigender dracht'. Maar een 'beest' was hij niet, vond Veth: 'Breitner was (...) de groote schilder van het onstuimige, maar dan ook wel zeer bepaald van het beheerscht-onstuimige. Want achter zijn schijnbaar koortsachtig élan schuilden een zeldzame zelfbeheersching en een verbazingwekkend kunnen. Hij schilderde (...) in een soort van roes. Maar die koninklijke roes dan, peilde dieper en speurde omzichtiger, en beschikte over een stelliger beeldend vermogen dan anderer bezonnenheid het vermag te doen.'
De kern van dat 'beestachtige'zit 'm misschien in het 'beeldend vermogen', wat de naakten in Singer bepaalt: een radicaal afscheid van het 'impressionisme' en van het belang van een 'onderwerp'. Dat naakte model bepaalt het beeld, maar de realiteit ervan is bijzaak. De relatie met de werkelijkheid raakt veel verder op de achtergrond dan bij de impressionisten het geval was; Breitner wil alleen kleur en toon schilderen, niet een contour of een lijn. Het is frappant dat de tentoonstelling er een heel klein werkje bij zet,Naakt met zwarte kousen op een bed(uit Parijs), dat bijna abstract is; je moet je best doen om die kousen en dat bed scherp te krijgen. Breitner zou uitgerekend over dat werkje tegen de jonge Kees Maks hebben gezegd: 'Zoo moet u schilderen.'
Enzoomoet het. De grote schilderijen zijn na meer dan een eeuw nog altijd overdonderend sterk. In deStudie naar het naakt(particuliere collectie, staand formaat) is een vrouw afgebeeld in volle lengte, staand, lichtjes geleund tegen een bed of een bank, het hoofd in de schaduw. Het lichaam is opgebouwd uit heel stevige kwaststreken en vlekken, afgezet tegen een okeren achterwand en een helrode deken. Verder is alles rommelige schaduw, geborsteld, geveegd, donker, met groenen en donkerbruinen.
Door die eenvoudige, beperkte maar dominante kleuren, de vettigheid van de toets en het geelkleurige licht, door al dat 'beheerscht-onstuimige', komt je meteen Rembrandt voor ogen en je vraagt je af of Breitner misschien diens Batsheba in bad kende, of het portret van Jan Six.
Breitner gaat echter verder. HetVrouwelijk halfnaakt(1892) uit Kröller-Müller is bijna onbegrijpelijk radicaal. Het lichaam is even schonkig en onsentimenteel opgebouwd, alleen uit verf en kleur, niet uit lijn of tekening, maar langs het lichaam van de vrouw is als een achterafgedachte een harde zwarte schaduw aangebracht, bijna met de teerkwast getrokken, met een brute streep dwars over de arm die nergens over lijkt te gaan en alleen maar een streep is - misschien was het ooit, lang geleden iets, wat zij in haar hand hield, maar daar is niets van over. Alles om haar heen is vormeloos: er is alleen toon, alleen kleur. Jan Veth, die zichzelf veel te timide vond voor dit soort werk, nam er in 1891 diep zijn hoed voor af: 'Wat een schilder! Wat een durven en kunnen, zooals er misschien nog nooit gekùnd is. Manet met zijn stoute, franke zien, heeft, geloof ik, niet zóó geschilderd.'
Was het nog nooit 'gekund'? Het is geen rare gedachte. Je ziet Breitner hier over de rand van de afgrond kijken. De volgende fase zou weleensLes demoiselles d'Avignonvan Picasso kunnen zijn, uit 1906. Ook prostituees, ook brutaal losgeschilderd van de werkelijkheid, op weg naar iets heel anders.
Hetzelfde geldt,bij nader inzien, voor de stadsgezichten. Veel daarvan tonen min of meer herkenbare plekken in de stad met min of meer herkenbare mensen, gebaseerd op talloze schetsen en foto's. Breitner hield ervan in bouwputten te staren, en de beweging van arbeiders tussen steigers, staketsels, heistellingen en puinkarren te registreren. Maar inPaardentrams op de Dam te Amsterdam bij avond(uit Utrecht), verdwijnt de werkelijkheid in een wirwar van duisternis, met alleen heel forse penseelstreken die 'even snel' de weerschijn van tramlantaarns in het natte macadam suggereren. Het is helemaal geen 'mooi' schilderij: daar ging het allang niet meer om.
Veth memoreerde postuum het 'moeielijke leven van dezen in den grond eenzaam gebleven en waarlijk genialen vrijbuiter van zoozeer bruisend bloed'. De schilder Oscar Mendlik, die Breitner in Aerdenhout had leren kennen, zag hem anders: 'Breitner was klein van figuur, een ietsje bijziend en men zou nooit van hem gedacht hebben, dat hij een kunstenaar was, daar hij een onopvallende verschijning was, zonder flambard, lange jas, enz. (...) Men merkte aan zijn persoon niets van verwaandheid en zelfingenomenheid, eerder was hij iets verlegen en over het algemeen teruggetrokken.'
Breitner.Singer Laren, t/m 8 september. Zie ook het boek van Jenny Reynaerts:Geesje & Anna: De wereld van Breitners beroemde modellen
Jan Veth: 'Wat een schilder! Wat een durven en kunnen, zooals er nog nooit gekùnd is'
Studio Tromp. Collectie Museum Boijmans Van Beuningen. Bruikleen Stichting Museum Boijmans Van Beuningen, 1939 | George Hendrik Breitner, Liggend naakt, ca. 1887-1889. Olieverf op doek, 89 x 146 cm