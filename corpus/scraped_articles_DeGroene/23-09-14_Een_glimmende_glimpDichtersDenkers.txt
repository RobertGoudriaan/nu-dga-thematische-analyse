Een glimmende glimp Dichters&Denkers

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
14 september 2023
De Amerikaanse grootmeester van het kortverhaal, Raymond Carver, legt eenvoudig maar subliem het menselijk gedrag bloot. En dan zijn alle verhalen inEen kleine weldaadook nog eens in toon, ritme en ontroering perfect vertaald.
Het kortverhaal is meerdan een unieke literaire vorm, het is een unieke vorm van het leven ervaren. De beste kortverhalen van de Amerikaanse auteur Raymond Carver (1938-1988) voelen voor de lezer als het leven, klinken als het leven, zien eruit als het leven, kortom, zíjn het leven. Maar het leven is een lange opeenvolging van momenten, klein én groots, sommige schitterend en opgetild, vele andere doodgewoon, doorsnee, de bekende vulling  van alledag. De betekenisvolle momenten kondigen zich niet altijd aan - een onverwachte ontmoeting die je dag verlevendigt - of vallen tegen: een saaie verjaardag, een mislukt reisje met vrienden. Het belang van sommige momenten openbaart zich in het echte leven vaak ook later. Een kortverhaal is een selectie van kleine en grote momenten, de ruis van het alledaagse geluid weggedraaid, waar de schrijver betekenis aan geeft.
Carver zelf haalt in het essaySchrijverschapde Engelse schrijver V.S. Pritchett aan, die een kortverhaal omschrijft als 'iets [wezenlijks] waarvan uit een ooghoek, in het voorbijgaan, een glimp wordt opgevangen'. Carver: 'Het is aan de schrijver van het verhaal om die glimp te omkleden met alles wat hij in zich heeft. Hij zal daartoe zijn intelligentie en literaire vaardigheid (zijn talent) aanwenden, zijn gevoel voor verhoudingen en gevoel voor de juiste ordening der dingen: voor de ware aard van die dingen en voor hoe hij ze ziet, zoals niemand anders ze ziet.'
Een kleine weldaadbrengt in vertaling alle verhalen van Carver bij elkaar. Dat wil zeggen: de drie klassieke verhalenbundels die tijdens Carvers leven verschenen:Will You Please Be Quiet, Please (1976),What We Talk About When We Talk About Love(1981) enCathedral(1983), plus dertien verhalen uit bloemlezingen en dichtbundels, een tiental verhalen dat alleen in tijdschriften of uit de nalatenschap verscheen, en een handvol essays. Een kwart van het totaal is nooit eerder vertaald.
Raymond Carver groeide op in Washington in het noordwesten van de Verenigde Staten. Zijn vader onderhield de zagen bij een houtzagerij, zijn moeder werkte in winkels of in de bediening. Hij verhuisde veel, telkens van het ene kleine huurhuis naar het andere. Een enkel huis had nog een buitentoilet. In een interview met deParis Reviewuit 1983 vertelt Carver over zijn moeder die elke avond een paar theelepels kalmeringsmiddel nam, en over zijn vaders medicijn, whisky. Zijn vader, ook Raymond genaamd, vertelde Junior 's avonds verhalen over zijn omzwervingen in het bos en langs de spoorlijnen. De jongen jaagde en viste. Zijn eerste verhaal ging over een mislukte vispartij, zijn moeder tikte het uit en stuurde het naar een tijdschrift. De eerste afwijzing volgde en Carver deed een schrijfcursus via de post. Na zijn eindexamen begon Carver bij zijn vader in de houtzagerij te werken. Hij trouwde jong, negentien jaar oud, met de zestienjarige Maryann Burk. Datzelfde jaar kregen ze een dochter, een jaar later volgde hun zoon. De twee jonge ouders gingen naar de universiteit, hadden veel onderbetaalde baantjes en moesten hard werken.
In de brokjes tijd tussen het werk, de opvoeding van de kinderen, de ruzies, zijn drankgebruik en het huiselijk geweld door, schreef Carver zijn kortverhalen, aangespoord door een enkele docent en gesteund door zijn vrouw. Een bekend verhaal: hij had niet genoeg tijd om aan een roman te werken.
Carver geeft het zelf aan in dat eerdergenoemde essay,Schrijverschap:een unieke kijk op de dingen is niet genoeg, je moet er de juiste vorm voor vinden. Carver is een atleet, maar geen langeafstandsloper. Hij is een sprinter.
En Carver blonk uit in het kortverhaal. Hij vond het eind jaren zestig en begin jaren zeventig, en in samenwerking met zijn redacteur, Gordon Lish, opnieuw uit voor de jaren tachtig, zoals Hemingway dat deed voor de jaren twintig. Maar met een minder dramatische inslag: geen stierenvechtersarena's of oorlogsverhalen maar wasserettes en echtelijke ruzies. Zo begintZoveel water zo dicht bij huis,een van mijn favoriete verhalen van Carver, in een nieuwe - en geweldige - vertaling van Sjaak Commandeur:
'Mijn man zit met smaak te eten. Maar volgens mij heeft hij niet echt honger. Hij kauwt, met zijn armen op tafel, en staart naar iets aan de andere kant van de kamer. Hij kijkt mij aan en kijkt weg. Hij veegt zijn mond af aan het servet. Hij haalt zijn schouders op en eet verder.
"Wat kijk je naar me?" vraagt hij. "Is er iets?" zegt hij, en hij legt zijn vork neer.
"Keek ik?" zeg ik, en ik schud mijn hoofd. De telefoon gaat.
"Niet opnemen", zegt hij.
"Misschien is het je moeder wel", zeg ik.
"Zelf weten", zegt hij.
Ik neem de hoorn van de haak en luister. Mijn man houdt op met eten.'
Het is niet de moeder van Stuart, de man van verstelster Claire, die belt. Het is iemand met een mening over wat Stuart en zijn vrienden hebben gedaan, of beter gezegd: niet hebben gedaan, tijdens een paar dagen vissen met drie vrienden, op de plek waar ze wilden kamperen, tien kilometer van waar de auto stond:
'"Wat zei ik?" zegt hij als ik ophang. Hij begint weer te eten. Gooit dan zijn servet op zijn bord. Hij zegt: "Godverdomme, waar bemoeit iedereen zich mee? Zeg me wat ik verkeerd gedaan heb en ik luister! Ik was daar niet de enige. We hebben erover gepraat en we waren het eens. We konden niet zomaar terug. De auto stond tien kilometer verderop. Ik laat jou geen rechter spelen. Heb je dat goed gehoord?"
"Nou ja, je weet wel", zeg ik.
Hij zegt: "Wat weet ik, Claire? Zeg dan wat ik zou moeten weten. Ik weet niets, behalve één ding." Hij werpt me een veelbetekenend bedoelde blik toe. "Ze was dood", zegt hij. "En ik vind het net zo erg als ieder ander. Maar ze was dood."
"Dat is het 'm juist", zeg ik.
Hij heft zijn handen. Hij schuift zijn stoel naar achteren. Hij pakt zijn sigaretten en loopt met een blik bier naar buiten. Ik zie hem in de tuinstoel gaan zitten en de krant weer oprapen.
Zijn naam staat op de voorpagina. Met die van zijn vrienden.
Ik doe mijn ogen dicht en hou me aan de gootsteen vast. Dan maai ik met mijn arm over het aanrecht en gooi de vaat op de grond.'
De eerste bladzijde van dit verhaal bevat één woord van vijf lettergrepen, drie van vier lettergrepen en de rest van de woorden bestaat uit drie lettergrepen of minder. Er staat niet één woord tussen dat je niet kunt uitleggen aan iemand die in groep acht zit. En toch brengt de taal deze complexe scène tot leven. (In het origineel telde ik als langste woord een handjevol woorden van drie lettergrepen, maar in deze context is 'veelbetekenend' de meest getrouwe vertaling voor'meaningful').
Het is Carver zelf, in datzelfde essay,Schrijverschap(ook door Commandeur vertaald), die zegt dat het mogelijk is om in een alledaagse maar precieze taal over alledaagse dingen en voorwerpen te schrijven en die dingen - een stoel, het gordijn voor een raam, een vork, een steen, de oorbel van een vrouw - een immense, zelfs aangrijpende lading mee te geven.
Dat aangrijpende komt niet alleen door bedrieglijk simpele, doeltreffende taal, maar ook door de dilemma's waarvoor zijn personages zich gesteld vinden: deze mannen zagen na een lange dag, bij aankomst, het lijk van een jonge vrouw in de rivier. In een ander geweldig verhaal,Een kleine weldaad,bestelt een vrouw een verjaardagstaart die ze niet komt ophalen, tot woede van de banketbakker. In weer een ander verhaal,Avondonderwijs,leren we een recent gescheiden man kennen die inwoont bij zijn ouders en avondonderwijs volgt en in de bar twee vrouwen ontmoet die ergens anders met hem willen gaan drinken maar een auto nodig hebben, zíjn auto, de auto van zijn ouders, dus - die hij niet meekrijgt. We lezen Carver niet omdat hij tooghangers sensationaliseert, het vulgaire van de kroeg, het fysieke tussen twee of drie mensen, of het morele van bewust beschonken achter het stuur te gaan zitten, maar om de waarheid van het menselijk gedrag te achterhalen, om onszelf te confronteren met onze hunkeringen.
De lezer is betrokken bij Carvers personages; we wijzen hun gedrag niet af, door de toon van zijn taal, doordat we hun perspectief leren kennen en begrijpen. Het is alsof iemand tegen ons praat die we al heel lang kennen, die bij 'ons' hoort, niet bij 'hen', hoezeer de personages op het eerste oog ook van elkaar en de lezer verschillen.
Het is in de kortverhalen van Carver dat de lezer leert dat het leven in Amerikahardis. Joan Didion en John Updike vertellen vooral verhalen over de problemen van de gegoede witte middenklasse, maar Carver toont de onderkant van die witte middenklasse, of, beter gezegd, de bovenkant van de onderklasse. Zelden heeft een naoorlogse Amerikaanse schrijver de kleine, benauwde wereld van veel mensen indiner booths, overvolle trailers en muffe motelkamers in dat grote land zo gedetailleerd en met zo'n eenvoudige overtuigingskracht afgebeeld, een wereld die voor veel lezers tegelijk ver weg is en, toch vreemd vertrouwd.
Carvers personages proberen te overleven tussen de maalstenen van de Amerikaanse maatschappij in de jaren zeventig en tachtig, met de opkomst van automatisering, globalisering en de eerste naoorlogse haperingen in de economie. De lezer die doorleest wordt mismoedig, bijna terneergeslagen, door de gelijksoortigheid tussen de verhalen, de overlapping van de problemen, van het levensgevoel van de figuren die Carvers wereld bevolken, de beklemmende omschrijvingen en de stoïcijnse, bijna bewonderenswaardige omarming van de onttovering van de American Dream, van hun verlaten-zijn. Het ene verhaal wekt in zekere zin heel vanzelfsprekend het volgende tot leven. UitAvondonderwijsvolgt de eerste zin vanKoepel:'Die ochtend giet ze Teacher's over mijn buik en likt hem op.' Een variant van vorige-week-in-Avondonderwijs, een onstuimige affaire, die niet goed afloopt, en uit dat verhaal vloeit, bijvoorbeeld, weer een ander voort,Milaan:
'Ze is met Kerstmis in Milaan en wil weten hoe het was toen ze klein was.
Vertel, zegt ze. Vertel hoe het was toen ik klein was. Ze neemt een slokje Strega, wacht, kijkt hem doordringend aan.
Het is een zelfbewuste, slanke, aantrekkelijke meid, op en top tegen het leven bestand.
Dat is lang geleden. Dat is twintig jaar geleden, zegt hij.'
Zelfs Carvers latere meesterwerk,Een boodschap,over de dood van Anton Tsjechov - gepubliceerd inWaar ik vandaan bel,eind jaren tachtig, dus na de scheiding van zijn eerste vrouw, het afzweren van de drank en de rust van een bepaalde financiële zekerheid - heeft betrekking op zijn Amerikaanse verhalen: in de omgang van de Russische schrijver met zijn tbc zijn echo's hoorbaar in de relatie van veel van Carvers personages met hun alcoholisme.
De levens die Carver in zijn werk beschrijft zouden marginaal kunnen worden genoemd, maar hij toont hoe neerbuigend de term is; zouden tragisch kunnen worden genoemd, maar dat zou de veerkracht en het stoïcisme van sommige personages geweld aandoen; en bovendien schitteren tussen alle momenten van ongemak en pijn ook momenten van geluk door, van openbaring, zoals aan het einde van het titelverhaal vanWaar we over praten als we over de liefde praten(wellicht een van de bekendste titels uit de naoorlogse Amerikaanse literatuur): 'Ik kon mijn hart horen slaan. Ik kon ieders hart horen. Ik kon het mensengeluid horen dat we daar zaten te maken, zonder dat een van ons zich verroerde, ook niet toen het donker werd in de keuken.'
In zijn beste kortverhalen beschrijft Carver het gewone zo, dat Pritchetts glimp gaatglimmen. Elke beslissing die de schrijver neemt over zijn taal - eenvoudig, maar niet te simpel; helder, maar niet sleets; kort, maar niet te monotoon; ritmisch en precies, maar niet geforceerd literair - om zijn werk te laten glinsteren, vraagt voor de vertaler om de juiste beslissingen. En dus om talent. (Dat geldt uiteraard ook voor de redacteur. Het werk van Lish kan niet worden onderschat. Voor Carver-lezers is dit een bekend verhaal: in 2009 verscheen de bundelBeginners(2009), waarin de verhalen uitWaar we over praten als we over de liefde pratenwaren opgenomen zonder Lish' redactie. In de meeste gevallen bleek dat Lishs geredigeerde versies strakker, overtuigender en aangrijpender waren, behalve, bijvoorbeeld, bijHet bad,uitKathedraal. Lish snijdt zo veel weg dat er betrokkenheid noch intrige overblijft, bij CarversEen kleine weldaadlijkt pathetiek op de loer te liggen, maar het einde is even overrompelend als ontroerend.)
Van Bach wordt gezegd dat hij zo dol was op het geluid van de luit dat hij zijn beroemde cellosuites zelf overzette voor het instrument. Dat is de meeste auteurs niet gegeven, hun werk overzetten in een andere klanksoort. Ze zijn afhankelijk van vertalers. Net als de lezers afhankelijk zijn van hun werk, om andere talen, andere werelden, voor hen te ontsluiten. Het is Commandeur gelukt om in toon, ritme én ontroering Carvers werk te vertalen én te vatten. Dat is meer dan een kleine weldaad, dat is groots werk.
... RAYMOND CARVER Een kleine weldaad: Alle verhalen Vertaald door Sjaak Commandeur. Van Oorschot, 812 blz.