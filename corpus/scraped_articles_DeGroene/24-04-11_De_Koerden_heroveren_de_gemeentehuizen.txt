De Koerden heroveren de gemeentehuizen

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
11 april 2024
Van- Een auto rijdt toeterend langs het gemeentehuis van Viransehir in Zuidoost-Turkije om de mannen aan te moedigen die een hek omver trekken, dat jarenlang stond voor de heerschappij van de burgemeester van de akp. De stad was sinds 2017 in handen van Erdogans partij, nadat de gekozen burgemeesters waren gearresteerd op verdenking van 'lidmaatschap van een terroristische organisatie'. Bij de verkiezingen van 2019 won de akp nipt van de Koerdische partij, maar op 31 maart was het net andersom. De Koerdische partij wil dat het gemeentehuis meer vertrouwen in de burger uitstraalt. Binnen worden de beveiligingspoortjes en de bagagescanner ontmanteld.
De AKP verloor de lokale verkiezingen in de grote steden en ook in het Koerdische zuidoosten deed de partij het slecht. In Van won de kandidaat van de Koerdische dem-partij, Abdullah Zeydan, met een overtuigende 55 procent tegenover 27 procent voor de akp-man. Zeydan werd in eerste instantie niet tot winnaar uitgeroepen omdat de verkiezingsraad zijn actief kiesrecht een paar dagen voor de verkiezingen ingetrokken bleek te hebben. De stad kwam twee dagen in opstand en de verkiezingsraad zwichtte: Zeydan kon alsnog de sleutel van de stad op komen halen.
De DEM-partij wilde één signaal afgeven: de bevolking wil niet langer bestuurd worden door ongekozen 'curator-burgemeesters', die de AKP liet installeren nadat ze vrijwel alle gekozen Koerdische burgemeesters in 2019 uit hun functie had gezet en velen in het gevang had gegooid.
De grote steden Van, Diyarbakir en Mardin werden inderdaad overtuigend gewonnen. En zelfs kleinere steden, waar grootschalige fraude werd gepleegd door duizenden soldaten te laten stemmen die voor de verkiezingen snel lokaal waren geregistreerd, kozen voor de Koerdische partij.
Met het afbreken van de versterkingen rondom de gemeentehuizen wil de dem-partij laten zien dat de gemeenten weer in handen van de bevolking zijn.
Maar voor hoelang? De situatie in Van is misschien een indicatie. Daar is een onderzoek geopend naar de beslissing om Abdullah Zeydan zijn actief kiesrecht terug te geven, ondanks een veroordeling voor een uitspraak die in Turkije als terroristisch geldt. De kans is aanwezig dat dit een voorbode is van nieuwe 'curatoren'. Dan zullen de barricades van de akp er snel weer staan.