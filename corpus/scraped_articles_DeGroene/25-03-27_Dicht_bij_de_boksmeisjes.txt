Dicht bij de boksmeisjes

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
27 maart 2025
In Headshot duikt Rita Bullwinkelin de hoofden van jonge, sterke meisjes. Hun spieren zijn niet zomaar om mee te pronken, maar wel degelijk om tegebruiken.Het gaat om een bokstoernooi, waar de pubermeisjes met elkaar strijden om de beste van de wereld te worden. Ze weten misschien nog niet wat voor leven ze precies willen leiden, maar zeker is alvast dat ze in iets willen uitblinken.
Bullwinkel presenteert de theatrale, strak gereglementeerde ringgevechten als voorbereiding op het echte leven of als een manier om met reeds opgelopen verwondingen om te gaan. Zo zijn de gevechten inHeadshotoefeningen in spel en verbeelding. De personages weten: succes in deze wereld vereist meer dan een dikke huid, volharding en discipline. Door elkaar bont en blauw te slaan, trachten de meisjes de teleurstellende werkelijkheid van de muffe sportzaal ergens in een godverlaten stad met slechts een handjevol toeschouwers te overstijgen.
De meisjes emanciperen zich door hun lichaam tot het uiterste te drijven. Hun lichamen zijn precies afgestemde instrumenten, net geen moordmachines, er is geen lood te vinden in hun bokshandschoenen. Onder het verlangen om elkaar uit de weg te ruimen, schuilt namelijk bewondering en het besef dat ze elkaar nodig hebben. Ze onderhouden ingebeelde gesprekken met elkaar tijdens de gevechten, zonder dat er ooit daadwerkelijk gesproken wordt. Ze spiegelen zich aan elkaar, vijlen het beeld bij dat ze van zichzelf hebben.
Heerlijk is de urgentie van de meisjes om het onbenullige toernooi te winnen: het is nu of nooit, want later is het over en uit. 'Je kan niet voor een sport trainen als je niet gelooft dat je over je eigen lot kan beschikken', schrijft Bullwinkel. Boksen behelst in Bullwinkels universum dan ook een belofte van bevrijding uit het juk van sociale en gender-gerelateerde posities, want in extreme sport maak je jezelf tot schepper, bijna telt het als goddelijke daad. 'Vooral zal ze zich de gedrevenheid herinneren - de totale overgave en bezetenheid waarmee ze vocht - hoe het boksen haar hele leven overnam. Een overgenomen leven kan fantastisch zijn. Maar het kan ook sullig, stom, dramatisch zijn. Een door God geregisseerd toneelstuk is voor veel mensen het favoriete theater.'
Het is verfrissend om te lezen hoe de meisjes doelbewust hun spierbundels inzetten om aan symbolische waarde te winnen. In 1980 stelde de politieke filosoof Iris Marion Young met haar beroemde essayThrowing Like a Girlal hoe vrouwelijke behaagzucht een ongedwongen ontwikkeling van fysieke kracht in de weg kan staan. Een eenvoudige daad als een bal gooien kan voor een jong meisje eerder een theatrale geste zijn ('o, wat ben ik zwak') dan een kans om oprecht uit te zoeken wat ze lichamelijk kan. Sport geldt ook in 2025 voor de meeste vrouwen eerder als middel om hun lichaam in te perken dan om krachtig, bulderend en strijdvaardig in de wereld te kunnen staan.
Bullwinkels boksmeisjes deinzen er niet voor terug om belangrijke offers te brengen, terwijl ze goed weten hoe sommige klappen als levenslange aandenkens op hun gezichten zullen staan. Zo stelt Bullwinkel de vraag wat je bereid bent om op te geven voor iets van korte, zij het intense duur. Impliciet biedt de auteur een mooi inzicht in het haast universele verlangen van de puber: stiekem willen meisjes dat hun pijn meetbaar, bewijsbaar en breed uitgesmeerd over hun gezichten te lezen staat. Alsof ze het nog steeds van hun kwetsuren moeten hebben om hen van object tot mens te verheffen: 'Ze had iemand anders in haar leven nodig gehad die tegen haar zei dat ze een echt mens was en dat ze misschien niet bijzonder was, maar wel prima.'
In korte fragmenten, met afzonderlijke, intelligente beschouwingen die toch opeenvolgend in een stroomversnelling te lezen zijn, geeft deze roman te denken. Hoewel Bullwinkel het perspectief van de alwetende verteller hanteert, slaagt ze erin om ons dicht bij de verschillende meisjes te krijgen. Innerlijkheid heeft de boventoon in deze vrijwel plotloze vertelling. Slechts aan de oppervlakte gaat het over een gevechtstoernooi. Dit levert een interessante spanning op die het nooit voorspelbaar maakt. Wat er precies fysiek in het toernooi gebeurt, is (gelukkig) bijzaak. Het toernooi fungeert enkel als rasterwerk om de verschillende levenslopen bloot te leggen.
Geen enkel personage staat centraal of eist meer ruimte op dan een ander. Dit kan een meeslepende lezing mogelijk belemmeren. Het boek is niet opgebouwd om dicht op de huid met de meisjes mee te leven, maar om via het parelende, soms druppende zweet en het van woede kolkende bloed vragen op te werpen. Als we ons dan toch (nog steeds) op ons lichaam moeten beroepen, levert strijden dan een duurzamere positie in de wereld op dan verleiden?
Die impliciete aansporing tot actie maakt dit boek fris en eigentijds. Anders dan de zoveelste lamentatie over het 'verschrikkelijke' vrouwelijke lot, biedt het een hoopvolle uitkomst, op voorwaarde dat we de slachtofferrol strijdlustig weigeren en de confrontatie niet uit de weg gaan. InHeadshotis het allerminst ieder voor zich. Het boek vertelt over een collectieve strijd, in elk gevecht is ieder meisje aanwezig. Voltreffer.
In Headshot is het allerminst ieder voor zich
RITA BULLWINKEL Headshot Vertaald door Barbara de Lange. Koppernik, 240 blz. Jenna Garrett | Rita Bullwinkels impliciete aansporing tot actie maakt dit boek fris en eigentijds