Diabolische dorst

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
10 november 2022
De Mexicaanse Fernanda Melchor, die met haar boekOrkaanseizoenop de shortlist van de International Booker Prize stond, blijft in haar nieuwste boek dicht bij huis: de stad Veracruz, waar ze opgroeide, vijf uur rijden ten oosten van Mexico City. 'Paradais' is de naam van een wooncomplex voor de rijken, eengated communitydie van de omgeving is afgesloten door hoge hekken en beveiligingsmensen. In die gemeenschap woont Franco, een dikke, ontevreden puber die als straf voor zijn rebelse gedrag een tijdje bij opa en oma woont. Hij zit de hele dag op zijn kamer, kijkt porno en fantaseert over zijn buurvrouw, de getrouwde Marian de Maroño. Op een avond, op een steiger bij het water aan de rand van Paradais, komt hij Polo tegen. Polo is van school getrapt en werkt sinds kort als tuinman in het wooncomplex. Samen zitten de jongens op die steiger en drinken hun frustraties weg. Het is het begin van een vreemde, fatale vriendschap.
'Het was allemaal de schuld van die dikzak', begint het boek, 'dat zou hij tegen ze zeggen. Het was allemaal de schuld van Franco Andrade en zijn obsessie met mevrouw Marian. Polo had hem alleen maar gehoorzaamd, de orders opgevolgd die hij hem gaf. Serieus, die gast was bezeten van die vrouw...'
De 159 bladzijden die volgen zijn één grote litanie van verderf. We leren Polo kennen, zijn gewelddadige jeugd en zijn alcoholverslaafde, inmiddels afwezige vader. Zijn moeder, 'die slet', scheldt alleen maar tegen hem, en zijn nicht, Zorayda, die bij hen is ingetrokken, is 'een schijnheilige kontlikker'. Ze is zwanger, misschien wel van Polo. Polo's neef, Milton, is ontvoerd door drugsbendes, en sindsdien probeert Polo zich bij hen aan te sluiten, maar zijn neef houdt dit af. Polo dwaalt doelloos door zijn leven. Hij walgt van zijn nieuwe vriend, zijn maniakale seksobsessie en zijn rijkdom, maar toch blijft hij Franco opzoeken; iets duivels bindt hen.
Anders dan inOrkaanseizoenzijn het inParadaisniet alleen mensen uit de arbeidersklasse die lijden aan spirituele verloedering. Melchor wilde de indruk rechtzetten dat er een rechtstreekse verbinding bestaat tussen armoede en criminaliteit, een idee dat nog steeds maar al te graag door Republikeins rechts wordt aangegrepen om de muur nóg hoger te bouwen. Vandaar ook Franco, een subliem voorbeeld van het feit dat rijkdom ook tot perversiteiten kan leiden. Tot immorele, walgelijke, in-en-in slechte daden.
Wat de jongens bindt is een gierende vrouwhaat. Franco's obsessie met Marian neemt lugubere vormen aan: hij stalkt haar, begluurt haar, breekt bij haar in. Polo's reactie is niet minder haatdragend: 'Ze was heter dan een vulkaan en iedere gezonde kerel had haar maar al te graag op handen en voeten gezet en helemaal uit elkaar getrokken, of niet soms.'
Hier kan geentrigger warningtegenop. Melchor trekt alle registers open.
Het geweld inParadaisis niet alleen intens; het is ookgendered.In Mexico worden er jaarlijks zoveel vrouwen vermoord door jaloerse (ex-)mannen dat er inmiddels een woord voor bestaat:femicide.Polo wordt gegrepen door een 'diabolische dorst' - naar alcohol, maar ook naar warmte, liefde, veiligheid - en de enige uitweg die hij ziet is om zijn woede te botvieren op de lichamen van vrouwen.
Ook in Veracruz komt dit geweld veelvuldig voor. In plaats van een journalistieke studie naar dit fenomeen deed Melchor 'haar eigen soort onderzoek', dat zich richt op 'de kracht van de verbeelding'. Dat dit niet makkelijk is, zeker niet bij dit onderwerp, moge duidelijk zijn. In een interview metExberlinerzei ze: 'Als schrijver bouw je in gedachten een huis. Daar ga je iedere dag naartoe, urenlang, en je lijdt, omdat je alles moet voelen wat je personages voelen. Maar het is ook verslavend. Het is alsof je tegen je duistere evenbeeld praat, tegen je eigen schaduw.'
Franco en Polo zitten allebei gevangen. Hun werelden zijn hermetisch afgesloten, Franco's wereld door macht, geld, en hoge hekken, Polo's wereld door armoede en uitzichtloosheid. Omsloten door dicht beboste, broeierige oerwouden raken de jongens vervreemd van hun menselijkheid en komen ze tot een gruwelijke daad.
Je zou je kunnen afvragen of al die gedetailleerde vrouwenhaat op papier nu wel zo handig is. Of Melchor hen niet veel te menselijk maakt. Maar doen alsof geweld niet menselijk is, is naïef. Als schrijver volg je de thema's die je bij je keel grijpen; voor Melchor is dit het explosieve geweld tegen vrouwen dat haar land teistert. Terwijl de narigheid een hoogtepunt bereikt, neemt de taal een vlucht.
Melchor creëerde een muur van taal, een zorgvuldig gecomponeerde stroom van gevloek en getier, vol haat en twijfels en claustrofobische waanzin, inclusief de macabere lach van een gestorven Bloedgravin die door het lege landhuis galmt waar Polo onderweg naar huis langs fietst en die hem doet rillen van angst. De zinnen gaan pagina's lang door, en dit allemaal zonder witregels (schitterend vertaald door Lisa Thunnissen). Het is intimiderend, tekst zonder adempauzes, beklemmend zelfs, maar dit is precies hoe de wereld van Franco en Polo eruitziet. Aan dit lot, lijkt Melchor te zeggen, aan dit verschrikkelijke, walgelijke einde, ontkom je niet.
Doen alsof geweld niet menselijk is, is naïef
FERNANDA MELCHOR Paradais Vertaald door Lisa Thunnissen. Wereldbibliotheek, 160 blz. Laura Stevens / Camera Press / ANP | Fernanda Melchor trekt alle registers open