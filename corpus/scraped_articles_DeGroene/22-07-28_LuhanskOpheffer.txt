Luhansk Opheffer

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
28 juli 2022
Soms sta ik om een uur of vier, vijf op en kijk ik naar CNN om te zien of er nog nieuws is over Oekraïne. Ik bekijk dan ook de verschillende websites en heb een handige vertaalapp waarmee ik Russische en Oekraïense artikelen en berichten kan lezen (AR Translator).
Groot nieuws heeft altijd last van stroperigheid. Er staat bijvoorbeeld ergens online: 'Weer bombardementen op Luhansk.' Vier woorden. In het bericht daaronder wordt het nog eens herhaald. Met de toevoeging dat er een flat is geraakt en dat er een dode en twee gewonden zijn gevallen. Veertig woorden. Dat is het.
Hoe gaat het verder in Luhansk? Waarom hebben de Russen dat eigenlijk gebombardeerd? Waarom steeds maar één flat? Herinner ik me dat ze die stad al vaker hebben bestookt?
Even verderop staat het nieuws dat Matthijs de Ligt waarschijnlijk van Juventus naar Bayern gaat. Het gaat om veel geld, harde onderhandelingen en misschien wel, of misschien niet een juiste keuze van de jeugdige speler. Geen veertig woorden maar achthonderd. Er staat ook nog bij dat de onderhandelingen over Frenkie de Jong tussen Barcelona en United moeizaam verlopen. Lees ik ook helemaal. Maar toch...
Zo diep in de nacht, de zon is al op en na meer dan honderd dagen oorlog begin ik me enigszins voor m'n obsessie te generen. Gêne is iets anders dan schaamte. De gebeurtenissen maken me verlegen; ergens is een onzichtbare hand die me op mijn plaats houdt, terwijl ik wil schreeuwen, maar dat doe ik niet.
Ik doe niets. En die houding vind ik gênant. Aan de andere kant: ik ben geen activist. Activisme past me niet. Op het moment dat ik activistisch zou moeten zijn, twijfel ik nog aan alles.
Vroeger was ik wel tamelijk opstandig. Maar alles waarvoor ik destijds heb gedemonstreerd, gestaakt, gesitdowned, vind ik achteraf kinderachtig.
Maar voor die oorlog in Oekraïne zou ik wel een uitzondering willen maken. Om uit te leggen waarom moet ik toch een tamelijk wanstaltig cliché gebruiken: die oorlog raakt me. Dat komt vermoedelijk door mijn ouderdom. De oorlog in Vietnam - nauwelijks meegekregen, in 1968 was ik vijftien - waartegen ik nog heb gedemonstreerd op het Museumplein, voedde me wel met woedende gevoelens ('Al die doden door napalm!'), maar ik had geen idee hoe of wat. Op mijn militaire pukkel, gekocht in de dumpzaak van Loe Lap, waarin mijn schoolboeken zaten, had ik met ballpoint het vredesteken getekend en daar liep ik fier mee rond. En altijd weer, elke dag, ergerde mijn vader zich aan die tas. En aan mijn standpunten waar we twee keer over hebben gesproken en daarna nooit meer. Waarom was mijn vader tegen vrede en voor die napalmbommen? Ik schaamde me daar diep voor. Als hij thuiskwam van zijn werk draaide ik expresThe Times They Are a-Changin'van Bob Dylan; ook in het ouderlijk huis kon je activist zijn. Mijn vader vond Dylan namelijk vreselijk: die had geen stem, kon niet gitaarspelen en zijn boodschap was banaal.
Later, veel later, besefte ik dat vader bang was. Bang voor een nieuwe wereldoorlog. Hij voelde zich al de schlemiel van het wereldgebeuren. Studie indologie voor niets gedaan, Indië verloren, gezondheid aangetast door het kamp en terug in Nederland ontvangen door mensen die hem niet begrepen. Ik heb het regelmatig beschreven.
Dat speelt nu met die oorlog in Oekraïne toch door mijn hoofd. Het maakt me kwaad dat die oorlog uit de kranten verdwijnt, terwijl hij doorgaat en verergert. Waar zijn de vijftienjarigen van nu die boos zijn op Rusland zoals wij kwaad waren op Amerika? Waarom lopen studenten nu niet met het vredesteken op? Waarom merk ik niets van 'engagement' met Oekraïne? Waarom hebben toonaangevende filosofen, zoals Bertrand Russell en Jean-Paul Sartre destijds, nog geen tribunaal opgezet?
Vroeger stond ik vaak vroeg op, liep naar de voorkamer en draaide, heel zacht om niemand wakker te maken,Masters of Warvan Dylan. Mijn oor gekleefd tegen Hilversum en Beromünster, want de draaitafel was verbonden met de radio. Als ik daar nu aan terugdenk, vervult me dat met zoet geluk. Mijn ouders in de slaapkamer, mijn broer en zus in hun eigen bed en ik mee murmelend met Dylan, oprecht begaan en er diep van overtuigd dat ik iets goeds deed.
'Weer bombardementen op Luhansk.'
Ik leef in een cocon van oprechte zorgen, sentimentele hang naar vroeger en onbegrip over het gebrek aan betrokkenheid.
Waarom lopen studenten nu niet met het vredesteken op?