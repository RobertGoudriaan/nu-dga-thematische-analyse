O, die heerlijk geurende broodjes

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
19 december 2024
Het overspel van Anna met Vronski inAnna Kareninais van het begin af aan verdoemd. Maar dat hoeft niet te betekenen dat Tolstoj het zelf veroordeelde. Hij toont de bekoring van heimelijkheid.
Zou Anna Karenina de bekendstevreemdgangster uit de literatuurgeschiedenis zijn? Misschien op Emma Bovary na. Snikkend en roepend dat ze zal sterven van ellende stort Anna zich in haar buitenechtelijke verhouding met een jonge officier. Ze lijdt alsof ze die verhouding niet gewenst heeft; maar wij weten dat ze die wél gewenst heeft. Ze heeft zichzelf flirtend en bedriegend, willens en wetens in deze situatie geholpen.
Je zouAnna Kareninaprima kunnen lezen als Tolstojs veroordeling van overspel. Zodra de eerste vonk overspringt tussen Anna en Vronski, wanneer hun ogen elkaar ontmoeten op het perron, wordt een dronken baanwachter door een trein aangereden. Daarin ligt Anna's beroemde sterfscène al besloten, en zij weet het: 'Het is een slecht voorteken', zegt ze tegen haar broer. Anna schaart zich zelfs met deze kiem van overspel al bij de zondaars, en haar straf is vanaf dat moment niet meer af te wenden.
Nog een reden dat Tolstoj op het eerste gezicht aan de kant van de moralisten lijkt te staan: de sobere, vrome Konstantin Levin is het personage waarin Tolstoj het meest van zichzelf heeft gestopt, en Levin maakt duidelijk wat hij van buitenechtelijke verhoudingen vindt. Wanneer hij dineert met de bon vivant Stiva Oblonski, Anna's rokkenjagende broer, kan hij geen begrip opbrengen voor Stiva's gewoonte om zich aan zijn personeel te vergrijpen terwijl hij getrouwd is. Hij zou toch ook zeker met een goedgevulde maag geen broodje stelen?
'Waarom niet?' vraagt Stiva. 'Een broodje kan soms zo heerlijk geuren dat je de verleiding eenvoudig niet kunt weerstaan.'
Dit is het karakter van broer én zus Oblonski: ze zijn mollige, goedlachse levensgenieters die vrienden maken, waar ze ook zijn. Stiva 'straalt van kracht en gezondheid' zelfs wanneer hij probeert er treurig uit te zien, en over Anna schrijft Tolstoj: 'Het was alsof haar hele wezen overvloeide van een teveel'. Deze twee zijn te levendig, te sensueel voor hun pragmatische, gelijkmatige echtgenoten. Waar moet het heen, dit overvloeiende teveel?
Ik wil Anna, nu ik haar vanuit onze tijd lees, van die treinsporen af plukken, de sneeuw van haar jas vegen en haar terug op het perron zetten. Een moderne vrouw hoeft zich niet door overspel tot zelfmoord genoodzaakt te voelen; binnen de gegoede kringen is het zelfs enigszins sjiek om te experimenteren met gelegitimeerd vreemdgaan.'Monogamish'huwelijken, open relaties, polyamorie: het kan allemaal, en wordt door relatietherapeuten zelfs geadviseerd als gezonde uitlaatklep.
Zou Anna gebaat zijn geweest bij deze vrijere seksuele moraal? Wat sociale ondergang betreft natuurlijk wel. In deze tijd had zij niet haar zoontje hoeven verliezen, of haar titel. Er was misschien over haar geroddeld, maar zij had haar leven gerust kunnen voortzetten met Vronski. Hoe zij door de Moskouse en Petersburgse elite wordt behandeld, zeker in vergelijking met haar broer of zelfs haar minnaar, is schokkend; je zou kunnen zeggen dat Tolstoj hier een punt aan het maken is over de ongelijke behandeling van mannen en vrouwen.
Maar het juk van de vrouw eventjes terzijde. Ik wil het hebben over vreemdgaan. Hadden Anna en Vronski elkaar nog steeds op die manier gewild, als er niet zo veel op het spel had gestaan? Ik denk het niet; ik denk dat hun erotiek had geleden onder een vrije seksuele moraal.
Anna droomt in het begin bijna elke nacht dat beide mannen tegelijk haar 'met liefkozingen overladen', een mogelijkheid die alleen in haar dromen kan bestaan. Ze zijn alle drie tevreden en gelukkig, in haar voorstelling. Maar dit is niet wat ze werkelijk wil. In werkelijkheid geniet ze van de intrige, van de oneerlijkheid die nodig is voor de affaire: 'dit verborgen houden van een geheim had een grote bekoring voor Anna (...) niet het doel, (...) maar het verheimelijken zelf was het dat haar bekoorde.'
Ook Vronski houdt er een soortpolyculeideeën op na over de burgerlijkheid van het huwelijk, en daartegenover mensen die 'in het midden van het moderne leven' staan en 'zonder blikken of blozen aan iedere hartstocht toegeven'. Toch kiest hij niet voor een van zijn vrijgevochten Petersburgse meisjes, maar voor een getrouwde vrouw - een vrouw die hij niet mag. Niet de vrijheid windt hem op, maar het verbod.
Het is fundamenteel ongeil om alles te mogen. Ik moet denken aan een artikel inThe New York Timesbegin dit jaar. Ik vergaapte me aan een interview met een twintigpersoons polycule die samenwoont in Boston. Een polycule betekent zoiets als het tegenovergestelde van een molecuul - geen besloten eenheid, zoals een relatie tussen twee mensen dat is, maar een 'netwerk' van liefdesrelaties. Een 'gekozen familie' maar dan met 'radicale queer waarden' die 'ethische nonmonogamie' met elkaar bedrijven. De twintigers, dertigers en veertigers in het artikel zijn flexibel in hun seksualiteit en hun partnerkeuze, experimenteel in hun seksuele avonturen; toch straalt de hele operatie iets seksloos uit. Misschien komt dat door het constante gepraat over 'grenzen'. Of het feit dat ze allemaal samen in een groeps-chat zitten. Of dat ze het hebben over alle oxytocine die vrijkomt wanneer ze met elkaar knuffelen. Of dat ze er allemaal boeken over hebben gelezen.
Het huwelijk zoals we dat hebben ingericht onder het patriarchaat, met alle verboden en eigenaardigheden die daarbij horen, is kinky. De een behoort de ander toe - een machtsdynamiek. Dat verbond wordt publiekelijk gesloten - exhibitionisme. Ze moeten wachten met seks tot na het huwelijk - uitgesteld genot. En ze mogen het verbond nooit meer verbreken - bondage.
Het is Anna's huwelijk dat haar de armen van haar minnaar in drijft, het is Anna's getrouwde status die haar aantrekkelijk maakt voor Vronski. Ik vraag me af of Anna ook maar een seconde geïnteresseerd zou zijn geweest in 'dat jonge officiertje' als ze niet getrouwd was geweest met een heel ander soort man. Vronski is een nogal onnozel, lui en opportunistisch moederskindje; zijn voornaamste interesse ligt bij zijn paarden. Zij valt pas echt voor hem wanneer zij op het bal een mazurka met hem danst die eigenlijk voor de jonge Kitty bestemd was; zijn onbeschikbaarheid op dat bal, het feit dat ze regels moet overschrijden om met hem te zijn, dat maakt hem aantrekkelijk. 'Warm, heel warm, je brandt je', dat voelt ze wanneer ze aan hem denkt.
Andersom werkt het ook. De eerste keer dat de lezer Anna's echtgenoot Karenin ontmoet, zien we hem hoe hij de afgelopen jaren moet zijn geweest: spottend, ironisch, routineus in de liefde, nooit oprecht geëmotioneerd. Hoe anders is hij wanneer Anna hem over haar verhouding met Vronski heeft verteld. Hevig huiverend kijkt hij naar een portret van Anna, haar ogen die hem spottend aankijken. Het is alsof hij haar voor het eerst in tijden weer ziet. Anna's overspel wekt hem tot leven; het is Vronski's dreigende aanwezigheid, zijn officiersjas aan de kapstok, die Karenin wakker schudt. De nette man begint te mijmeren over een duel. Deze erotische geladenheid is te danken aan de overschrijding, het onethische. Wat ik beweer is denk ik dat nonmonogamie niet meer leuk is zodra die ethisch is geworden.
Het is de merkwaardige trouw aan haar minnaar die Anna uiteindelijk te gronde richt. Had ze overspel maar meer als een natuurwet van het huwelijk gezien, zoals haar broer dat ook doet: Stiva gaat vreemd, zijn vrouw komt erachter, het gezin en het personeel zijn een paar dagen in rep en roer, Stiva brengt zijn vrouw een cadeautje (een grote peer), zij vergeeft hem, het leven gaat verder. Anna's man geeft haar meerdere kansen om ditzelfde ritueel uit te voeren, terug naar hem te keren, zich eventjes te schamen en weer verder te gaan.
Maar Anna is (waant zich?) daadwerkelijk verliefd op Vronski en kiest voor hem. Misschien ook omdat ze vindt dat ze niet anders kan: ze is zwanger van hem. Toch weer het juk van de vrouw. Maar het allerpijnlijkste van deze roman is dat Anna haar aantrekkingskracht voor hem verliest zodra ze helemaal beschikbaar is voor Vronski.
Aan het begin van hun affaire wordt hij nog gek van verlangen door een aanraking van haar hand. Wanneer zij voor hem kiest, denkt hij deze vernietigende woorden: 'Hij besefte al spoedig dat de verwezenlijking van zijn wensen hem slechts een korrel zand had geschonken van die berg van geluk, die hij verwacht had. Het bleek hem dat hij die eeuwige fout gemaakt had, die mensen maken, indien zij zich het geluk voorstellen als de vervulling van al hun wensen.'
Terug naar de eettafel, waar Stiva en Levin twee verschillende meningen hebben over overspel. Levin stelt zich een ideale liefde voor, een liefde waarbij 'geen sprake [kan] zijn van een drama, omdat daarbij alles helder kan zijn'. De man tegenover hem had niet minder op hem kunnen lijken, Stiva heeft voor drama net zo'n voorliefde als voor oesters en sigaren. Hij zegt tegen Levin: 'Je hebt een enkelvoudig karakter en je zou willen dat het hele leven uit enkelvoudige verschijnselen bestond, maar dat is niet zo.' Dubbelzinnigheid, verraad, ontrouw, onvoorspelbaarheid, drama, oesters, het overlopen van een teveel aan leven; ja, ik kies de kant van Stiva en Anna, en Tolstoj geloof ik ook.
Vind ik een liefde waarvoor je zou sterven mooier dan een liefde waarin niets op het spel staat? Ja. Leg ik Anna daarmee weer terug op die treinsporen? Ja. En maakt me dat een slecht mens? Waarschijnlijk! Gelukkig gelooft Anna daar zelf niet zo in: 'Ieder heeft zijn skeletons, zoals de Engelsen dat zeggen.'
Popperfoto / Getty Images | Greta Garbo als Anna Karenina in 1935