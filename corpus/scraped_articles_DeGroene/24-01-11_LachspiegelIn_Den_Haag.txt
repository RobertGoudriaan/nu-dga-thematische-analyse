Lachspiegel In Den Haag

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
11 januari 2024
Economische elites bestaan niet in het discours van radicaal-rechts. Vandaar dat zij een linkse elite aan de macht zien.
Niet eerder was er zó'n flagrante tegenstelling tussen de werkelijke macht van links en de macht die het in het publieke debat wordt toegeschreven. Links-progressieve partijen (D66 inbegrepen) wonnen slechts 44 zetels, een verdere verslechtering ten opzichte van de vorige verkiezingen, toen links al historisch laag scoorde.
Tegelijkertijd klinkt uit vele kelen de klacht dat een linkse Randstedelijke elite in Nederland de instituties bevolkt en de lakens uitdeelt. Deze elite kijkt neer op het gewone volk en onderscheidt zich door haar bewuste lifestyle. 'Links is zich uit tribalisme gaan vastbijten in een levensstijl-strijd: gezellig met elkaar dezelfde lifestyle hebben en hetzelfde gelijk delen. Daardoor is een hele grote groep verwaarloosd geraakt', zo stelde Maxim Februari in een kerstinterview.
Voor de winnaar van de verkiezingen, de PVV, is deze elitekritiek al tijden een geloofsartikel. De nieuwe Kamervoorzitter Martin Bosma pakte er groot mee uit in zijn boekDe schijn-élite van de valse munters(2011). Bosma zoekt in zijn boek de verantwoordelijk is voor de komst van gastarbeiders uit Turkije en Marokko in de jaren vijftig en zestig en het daaropvolgende beleid van gezinshereniging. Historisch gezien is het antwoord relatief simpel: werkgevers namen het initiatief om gastarbeiders naar Nederland te halen om de toenmalige krapte op de arbeidsmarkt te verlichten. De gezinshereniging vond overwegend plaats onder centrum-rechtse kabinetten.
Bosma komt echter met een doorwrochte theorie, om toch 'de linkse elite' als schuldige aan te kunnen wijzen. De protestgeneratie van de jaren zestig en zeventig zou na een mars door de instituties een machtspositie hebben opgebouwd in de media, het onderwijs, de universiteiten, het bestuur, de cultuur en de rechterlijke macht. Vanuit daar zou deze culturele elite een dominante invloed uitoefenen op het opinieklimaat. Beïnvloed door het cultureel marxisme van de Frankfurter Schule zou deze elite alles in het werk gesteld hebben om de deuren wagenwijd open te zetten voor immigratie, met als einddoel om de natie te ondermijnen. Deze these van het cultureel marxisme werd oorspronkelijk gepopulariseerd door de conservatief Pat Buchanan in de context van de Amerikaanseculture wars. Het mooie aan deze theorie is dat je links alsnog de schuld kunt geven van allerlei ontwikkelingen, zelfs al zat links niet aan de knoppen op het moment dat de beslissingen werden genomen.
De enige macht die er voor Bosma toe doet, zo lijkt het, is culturele macht. Het is best intrigerend: de oorverdovende stilte over economische macht in het discours van radicaal-rechts. Sterker nog, allerlei ontwikkelingen waar primair economische elites verantwoordelijk voor zijn, worden in de schoenen geschoven van de culturele elite. De komst van gastarbeiders natuurlijk, alsook de arbeidsmigratie vandaag de dag.
Een ander voorbeeld is de Europese Unie. Wat primair een economisch project is, gericht op het vergroten van de afzetmarkt voor het Europese bedrijfsleven, wordt in de radicaal-rechtse verbeelding een links cultureel project, een 'aanval op de natiestaat'. Zelfs het World Economic Forum (wef), letterlijk de plek waar de kapitalistische elites van de wereld met hun privé-jets samenkomen, is volgens rechtse complotdenkers een links internationalistisch bolwerk. Onder de noemer van de 'The Great Reset' zou men daar het kapitalisme willen ontmantelen. Het is omgekeerde wereld, een ideologische lachspiegel.
Zelfs de opgang van een duurzame lifestyle is geen toonbeeld van linkse dominantie, eerder van haar onmacht. De effectiefste aanpak van klimaatverandering is het instellen van een CO2 -heffing. Het stond begin jaren negentig daadwerkelijk op de Europese politieke agenda. Economische elites hebben zich echter met hand en tand daartegen verzet. Groen consumeren zou volgens hen de oplossing moeten zijn, omdat dit het bedrijfsleven maximale bewegingsruimte geeft. Nog steeds geeft de overheid meer subsidie aan fossiele brandstoffen dan aan duurzame energie.
Hetzelfde geldt voor vleesconsumptie: eigenlijk zou er een vleestaks moeten zijn om alle ongedekte kosten van de vleesindustrie - denk aan stikstofuitstoot, CO2 en ammoniak - van te betalen. We doen het tegenovergestelde. Uit onderzoek blijkt dat zuivel en vlees in de EU maar liefst 71 keer zoveel subsidie krijgt als alternatieve voedingsmiddelen. Of neem de luchtvaart: de effectiefste manier om het vliegen in te perken is niet om met het vingertje te gaan wijzen, maar om het vliegen normaal te belasten. De luchtvaartlobby verzet zich echter al tijden daartegen. De sector ontvangt in Nederland een slordige twee miljard aan belastingvrijstellingen per jaar.
Als individuele burgers een duurzame lifestyle nastreven, doen ze dat dus tegen de klippen op. Dat we bewust consumeren überhaupt als een persoonlijke morele plicht zijn gaan zien in plaats van een publieke taak, is een klinkende overwinning van het bedrijfsleven. De kers op de taart is dat vanaf dit jaar een extra zeventien cent belasting op havermelk wordt geheven. De zuivellobby kan tevreden zijn. Alles om de 'havermelkelite' dwars te zitten. De werkelijke 'levensstijl-strijd' wordt niet door maar tegen links gevoerd.
Het mooie aan deze theorie is dat je links de schuld kunt geven