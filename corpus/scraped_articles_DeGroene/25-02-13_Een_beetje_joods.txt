Een beetje joods

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
13 februari 2025
Op een dag in augustus,ergens in een buitenwijk van Tokio, komt een man de tuin van Mitsuko Kitamura ingelopen. Mitsuko is twee jaar geleden in de volksbuurt komen wonen en behalve de kinderen die ze bijles geeft aan huis, kent ze er niemand. Ook de man niet die in haar tuin staat. Hij stelt zich voor, neemt haar bij de hand, zegt 'kom maar' alsof hij een gast in zijn eigen huis uitnodigt en stapt de veranda op, waar hij zijn mooie leren schoenen uitdoet zonder met zijn handen de veters los te maken, gewoon door een keer goed met zijn enkels te schudden, maar als Mitsuko omkijkt, ziet ze die schoenen vreemd genoeg toch netjes naast elkaar staan.
De bruidegom was een hondvan de Japanse, in Berlijn woonachtige schrijfster Yoko Tawada zit vol met dit soort absurditeiten en kleine, bevreemdende details. De novelle, waarmee Tawada in 1993 doorbrak, beslaat maar 68 bladzijden én een hele wereld. In snel tempo volgen de gebeurtenissen zich op: hoe Mitsuko haar klasje kinderen het verontrustende sprookje over het prinsesje en haar favoriete hond vertelt, een dier dat de billetjes van het meisje schoonlikt en daarna haar levensgezel wordt; hoe de man die bij Mitsuko intrekt beestachtige trekjes vertoont - ze 'aait' hem over zijn hoofd en hij 'snuffelt' en 'likt lustig' aan haar anus; hoe ze zich wekenlang verliest in 'gemeenschap' met hem; en hoe de moeders uit de buurt maar niet kunnen ophouden met roddelen over die vreemde, ongehuwde vrouw in hun midden.
Tawada's personages zijn buitenstaanders. Net als de man in de tuin verschijnt Mitsuko op een dag uit het niets in de woonwijk; ze is een vreemde, nergens echt geworteld. 'Negenendertig [is] zo'n leeftijd waarop een kinderloze vrouw niet goed in een hokje past', merkt de verteller op, maar Mitsuko lijkt nergens last van te hebben. Ze ondergaat de dierlijke lust van de man gewillig en staat zelfs wat onverschillig tegenover haar eigen lichaam. Als de meisjes in haar klas haar uitlachen om haar strakke, fel roze topje, schudt Mitsuko, in plaats van zich te schamen, wild met haar borsten, die 'tevoorschijn floepen als kogelvissen'.
De novelle zit vol met momenten waarop de grens tussen mens en dier, of tussen de menselijke en niet-menselijke wereld, vervaagt. Als Mitsuko in de tuin haar fietsband aan het plakken is, een handeling die wordt onderbroken door de komst van de man, hangt de binnenband 'als een slappe darm uit het wiel'. De lucht is 'zo zwaar en gezwollen (...) van vochtigheid dat hij elk moment lijkt te gaan barsten', en binnen in huis hangen de spinnenwebben 'als suikerspinnen' aan het plafond. Door de woeste seks met de man wordt Mitsuko zich ineens bewust van haar lichaamsgeur, 'zeewier of schelpen of citrusvruchten of melk of ijzer enzovoort'. Ook háár zintuigen worden 'bovenmenselijk'.
Tawada's wereld is poreus: zielloze objecten veranderen in levende organen, de natuur lijkt op een hongerig, hartstochtelijk lichaam en de mens lost op in het dierenrijk. Het is wonderlijk en toch aannemelijk: het gebrek aan duidelijke grenzen benadrukt vooral hoe grillig het leven is, hoe onbetrouwbaar het idee van een stabiel 'ego'. Dit permeabele, of onstabiele, zit hem niet alleen in de versmelting van het menselijke met het niet-menselijke, maar ook in de taal. Tawada, die zowel in het Japans als in het Duits schrijft, laat talen in elkaar overlopen; bij haar is geen enkele taal, categorie of grens heilig.
Exofonie,het schrijven van literatuur in een andere taal dan je moedertaal, gaat voorbij aan nationalistische denkbeelden over taal en natie en is daarom politiek. Wat, of wie, verandert er als je een (taal)grens overgaat? Tijdens het lezen moest ik denken aan het werk van Eva Meijer, waarin het antropocentrisme in het westerse denken in twijfel wordt getrokken, of aan Tawada's recentste romans, waarin het klimaat een hoofdrol speelt. In een tijd van mondiale catastrofe, waaraan toch vooral het menselijk handelen ten grondslag ligt, past het die mens om wat nederiger te zijn. Bescheidener.
Toch is dit geen zwaar boek. Juist niet. Door de hele novelle heen dwaalt een lichte ironie; er hangt een droomachtige sfeer. Is de metamorfose van de man een gevolg van het feit dat hij een paar jaar eerder is gebeten door wilde straathonden? Of verliest de mens sowieso haar zeggenschap over de wereld?
Tawada, met haar heldere, ontwapenende toon, voert personages op die ten diepste queer zijn. Als de man 's nachts verdwijnt om andere mannen te ontmoeten, verbaast Mitsuko zich daar niet over. In plaats daarvan ontfermt ze zich over het nieuwe meisje Fukiko, dat door de andere meisjes gepest wordt. Mitsuko en haar zwijgzame, mysterieuze gast lijken hun buitenstaanderschap te omarmen; allebei ontsnappen ze ten slotte aan die beklemmende, burgerlijke stadswijk.
'Soms denk ik dat ik een beetje joods ben', zei Tawada in een interview, doelend op haar verwantschap met dat 'typisch' joodse buitenstaandersgevoel en met denkers als Paul Celan, Walter Benjamin en Franz Kafka. In hun ongeworteldheid en anders-zijn beleven haar personages een grote, grenzeloze vrijheid.De bruidegom was een hondis een heerlijke vertelling, bevreemdend in de meest overtuigende, oprechte zin.
In Tawada's wereld lost de mens op in het dierenrijk
Nina Subin | De novelle van Yoko Tawada zit vol bevreemdende details  YOKO TAWADA De bruidegom was een hond Vertaald door Luk Van Haute. Koppernik, 68 blz.