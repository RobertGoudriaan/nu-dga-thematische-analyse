Vlagfiasco in Zuid-Afrika

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
16 mei 2024
Kaapstad -Zuid-Afrika's grootste oppositiepartij Democratic Alliance (DA) is de meester van de miskleun. Partijleider John Steenhuisen en ideoloog Helen Zille zijn er de afgelopen maanden in geslaagd om zwarte, moslim- en lhbtq-kiezers zodanig van zich te vervreemden dat zelfs de comfortabele DA-meerderheid in de Westkaap nu gevaar loopt bij de nationale en provinciale verkiezingen van 29 mei. En om het nakende drama extra cachet te geven kwam de partij deze maand met een bizar verkiezingsspotje dat begint met het verbranden van de Zuid-Afrikaanse vlag. Het idee erachter is dat dertig jaar anc-bestuur het land naar de knoppen heeft geholpen (vlag gaat in vlammen op) en alleen de DA de totale ineenstorting kan afwenden (vlag wordt hersteld). Dit alles indachtig de DA-verkiezingsslogan 'Rescue South Africa'.
De boodschap is duidelijk, maar de vertelwijze duidt op een totaal gebrek aan empathie. Als er iets is wat de Zuid-Afrikanen bindt, dan is het de zeskleurige vlag die in 1994 het met apartheid geassocieerde vaandel verving. Hij is een combinatie van het oude dundoek (rood, wit, blauw) en de anc-kleuren (zwart, geel, groen), en de Y-vorm aan de linkerkant kan worden gezien als een convergentie van de diverse culturen en ideologieën.
Die nieuwe vlag wapperde dertig jaar geleden voor het eerst, vlak voor de democratische verkiezingen die een einde maakten aan 46 jaar apartheid. Sindsdien wordt hij enthousiast gebruikt door succesvolle sportlieden (rugby, cricket, zwemmen, atletiek) en het publiek. Iedereen, bruin, wit, zwart, man, vrouw, homo, hetero, jong en oud, schaart zich op gezette tijden achter de zeskleur.
En nu gaat de DA met dat symbool van harmonie aan de haal. 'Het verkiezingsspotje is dom en negatief en werkt contraproductief. Als dit een poging is om met potentiële kiezers te communiceren of om hen over te halen om op de DA te stemmen, dan is het een absoluut fiasco', fulmineerde politiek commentator Willem Kempen inVrye Weekblad. Sportjournalist Craig Ray schreef inDaily Maverick:'Een symbool verbranden is in mijn ogen niet de beste manier om het idee van een falende staat over te brengen, want ik associeer de vlag met succes en eenheid en niet met haat en corruptie.'
DeSunday Timeshad het over 'witte arrogantie' en de staatsomroep sacb laat de advertentie niet meer zien. Maar de DA-top meent dat elke publiciteit goede publiciteit is. 'Controverse helpt om de boodschap te verspreiden', verklaarde de 73-jarige Zille.