Red de muziek Klassiek Hoe gaat het met de componist?

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
13 juni 2024
Op de Dag van de Componist klinkt nieuwe Nederlandse muziek op en aan het treinspoor. De droom van een vitale cultuur bestaat nog, ondanks het slinken van fondsen en publiek.
De derde Dag van de componistis een spoorevenement met concerten in de trein en op treinstations. De New Music NOW Express, een knalrood stuk NS-antiek, stopt op 15 juni in steden waar stadscomponisten-voor-een-dag en een keur aan plaatselijke musici zich met gepaste uitbundigheid presenteren. De dag begint op Amsterdam CS met nieuw werk van Componist des Vaderlands Anne-Maartje Lemereis en stadscomponist Yannis Kyriakides, daarna gaat de trein de rest van het land in.
Met bijdragen van ruim honderd componisten en honderdvijftig concerten door amateurs en professionals moet het evenement alle kleuren van het Nederlandse componeren tonen, zegt Esther Gottschalk. Ze is directeur van zowel New Music NOW, collectief promotiebureau voor nieuwe muziek, als van Nieuw Geneco, beroepsvereniging van Nederlandse componisten. Haar missie: componisten uit hun holen sleuren, hun relevantie aan den volke tonen. Duidelijk maken 'dat alles wat jou bezighoudt, en over de problemen van deze tijd gaat, nu wordt gecomponeerd. En dat zing je in je eigen koor, speel je met je eigen harmonie, thuis op je gitaar, of hoor je in de concertzaal'.
Die droom. Een vitale cultuur met wortels in de echte samenleving, die van alle mensen. Hij bestaat. Componist Martijn Padding (68), gezegend met grote opdrachtgevers van Holland Festival tot het Koninklijk Concertgebouworkest schreef net een stuk voor harmonieorkest St. Michaël van Thorn. Een amateurorkest, zij het van hoog niveau. Hij vond het geweldig. 'Leuke mensen, iedereen bereid eindeloos te repeteren, terwijl je bij symfonieorkesten meestal te weinig repetitietijd krijgt. En goeie musici.' Dat wisten Jacob de Haan en Johan de Meij al langer. Die werken als dirigenten van eigen werk voor harmonie en fanfare wereldwijd overvolle agenda's af waar Nederlandse makers van moderne muziek alleen van kunnen dromen. Zij lijden onder een afkalvende markt en de soms verregaande onverschilligheid van zowel overheden als kunstinstellingen.
De beroepsgroep kreeg hetdeze eeuw zwaar voor de kiezen. Eerst verdween het Fonds voor de Scheppende Toonkunst als (partiële) inkomensvoorziening toen dat in 2007 met twee andere fondsen fuseerde tot wat nu het Fonds Podiumkunsten heet - en nog steeds componisten ondersteunt, maar op andere, niet voor iedereen even profijtelijke leest. Volgde de krimp van het werkveld na de draconische bezuinigingsoperatie van Halbe Zijlstra. Toen kwam covid alle hoop begraven. En nu hangt een kunstvijandig kabinet de sector als zwaard van Damocles boven het hoofd.
Anderzijds: jongere Nederlandse componisten als Mathilde Wantenaar, Karmit Fadael, Hawar Tawfiq en Jan-Peter de Graaff zijn succesvol, de iets oudere Michel van der Aa is dat zelfs wereldwijd. Componisten van Willem Jeths en Rob Zuidam tot Martijn Padding hebben solide reputaties, de in 2021 overleden Louis Andriessen werd wereldberoemd. En op het Oranjewoud Festival leek Nederland op de grens van mei en juni nog steeds het beloofde land voor buitenissige verkenningen. De première van Aart StrootmansWaterwerkenvond plaats in een zwembad, waar het publiek in bad een dialoog tussen buisklokken en water kon beleven. Het Atlas Ensemble, een verzameling nationaliteiten en instrumenten van Nederland tot China, speelde er onder leiding van Ed Spanjaard het fantastisch monumentale132管(guan)van Joël Bons. In de Randstad oogstte Reza Namavar applaus met zijn blokfluitconcert voor Lucie Horsch en het Orkest van de Achttiende Eeuw. De ntr ZaterdagMatinee presenteerde metViaggio italianovan Willem Jeths en hetConcert voor luthéalvan Jan-Peter de Graaff memorabele premières.
Met de Nederlandse muziek gaat het goed, zegt De Graaff. 'Het niveau ligt superhoog en de diversiteit is groot, met alle mogelijke stijlen vanCanto Ostinato-achtige dingen tot hypermodern.' Programmeurs, zegt hij, kunnen vissen in een vijver met zo'n honderd tot honderdvijftig componisten. Deden ze dat maar vaker. Esther Gottschalk memoreert een Buma-onderzoek van 2017 naar het aandeel van auteursrechtelijk beschermde (lees nieuwere) muziek bij de orkesten. 'Dat was vijf procent, waarvan twee procent Nederlandse werken met een gemiddelde duur van negen minuten. En toen was Stravinsky nog beschermd. Dat onderzoek zou ik dolgraag herhalen.'
Naar de uitslag laat zich raden. De nieuwe seizoenprogramma's zijn bar en boos. Meer Dvorák, meer Mahler, meer Sjostakovitsj. De ensemblecultuur dan, vanouds de vluchtheuvel voor nieuwe muziek? Veel ensembles zijn verdwenen of hangen aan een zijden draad. 'De situatie is onvergelijkbaar verslechterd ten opzichte van twintig, dertig jaar geleden', zegt Rob Zuidam (1964). 'De vijver is verschraald, terwijl het aantal vissen ongeveer hetzelfde is gebleven.' Het verdwijnen van het Fonds voor de Scheppende Toonkunst was voor componisten een enorme klap. En hij mist in Nederland die echte, diepe liefde voor cultuur. 'Ik was ooit met Hans Werner Henze op de Duitse ambassade in Rome. Daar werd herdacht dat Händel driehonderd jaar geleden voor het eerst Rome had bezocht.' De aandacht voor detail bleef hangen. 'Toen vond ik het jammer dat ik geen Duitser of Italiaan was.'
Maar dit is Nederland, waar componisten van kaliber met matig gevulde orderportefeuilles kampen. En wat aan nieuwe muziek het podium haalt, trekt helaas lang niet altijd volle zalen. Het Noord Nederlands Orkest en solist Pieter van Loenen speelden afgelopen april het uiterst toegankelijke vioolconcert van Karmit Fadael voor veel te weinig luisteraars. Dat risico wil je als orkest niet te vaak lopen.
De keerzijde is dat ook de aantrekkingskracht van de kaskrakers erodeert. Het oude Brahmspubliek verdwijnt en nieuwe generaties horen anders. Misschien zou je de orkestprogrammering juist nu drastisch moeten omgooien ten faveure van de nieuwe muziek. In de top van de internationale muziekpiramide lijkt het proces van omdenken al begonnen. Gottschalk: 'Ik las een fantastisch artikel inThe New York Timesover Yannick Nézet-Séguin, chefdirigent van de Metropolitan Opera in New York. Die moest bezuinigen, en heeft toen juist radicaal gekozen voor eigentijds muziektheater. Want Nézet zei: 'Dat verkoopt uit en de klassiekers niet. Het gaat om wat er nu aan de hand is en mensen herkennen zich in de thematiek. Ze hebben geen zin meer in ouwe meuk vol vrouwonvriendelijke shit.'
Wat zeggen Nederlandse orkesten,als Gottschalk daar nieuwe muziek bepleit? 'Ook daar hoor je nu programmeurs zeggen: ik hoef niet op de posters te zetten: "kom allemaal naar Sjostakovitsj", want veel mensen weten niet eens meer wie dat is. Terwijl een nieuw stuk over het klimaat wél publiek trekt. Dat geeft mij hoop. Ik geloof in een renaissance. Ik was afgelopen jaar bij de première van Calliope Tsoupaki'sAuroradoor het Groot Omroepkoor en het Radio Filharmonisch Orkest. Het sneed door je ziel. Het gaat over bootvluchtelingen en de poëtische namen van hun bootjes. Daarna speelden zeDe klokkenvan Rachmaninoff, mooie muziek, maar op teksten waar je je niet meer toe kunt verhouden. Calliope blies de rest weg. Dat bewees voor mij: dit is urgent, dit is wat je nu raakt.'
Dan moet het wel gehoord worden. Voor de componisten ziet Jan-Peter de Graaff twee problemen. 'Voor de componisten die nu afstuderen, is het moeilijk aan opdrachten te komen. Ook voor de generatie van mijn leraren wordt het lastiger, zie bijvoorbeeld Guus Janssen.' Of zie de laatste aanvraagronde bij het Fonds Podiumkunsten. Van de honderdtachtig aangevraagde werkbijdragen werden er dertig gehonoreerd. Weinig Nederlandse componisten kunnen van het componeren leven.
Het gaat niet alleen over geld, zegt Gottschalk, maar ook over continuïteit. Jong talent wordt gepusht en weer vergeten, op naar de volgende hype. Het lukt maar een enkeling die modeconjunctuur te overleven.
Martijn Padding, als docent compositie aan het Koninklijk Conservatorium Den Haag ook opleider van generaties componisten, heeft geen illusies. 'De positie van de componist was altijd miserabel. Het is ook niet zo erg als oudere componisten even wat minder worden gespeeld en jongere wat meer, ook als ze nog niet zo goed zijn. Maar de enige manier om echt iets te veranderen is een politieke partij te beginnen, een partij voor de kunst die er keihard ingaat. Dit land heeft een Jack Lang nodig.'
Anderzijds waardeert hij de ondernemingsdrift van de jongste generatie makers. 'Ze zijn handiger en zakelijker dan onze generatie ooit geweest is. En heel erg verbonden met elkaar.' Grensverleggende muziek hoort hij zelden. Hun werk verschanst zich in risicoloze welluidendheid. Anderzijds is die toegankelijkheid misschien een zegen, vindt Gottschalk. Een deel van het publiek associeert modern nog steeds met moeilijk. Gevolg: de nieuwe maker wordt afgerekend op de vooroordelen tegen zijn voorgangers. 'En als het publiek dat denkt, durft een programmeur geen levende componist meer te boeken.'
Dus moet die componist uit zijn enclave komen, vindt Componist des Vaderlands Anne-Maartje Lemereis. Laat zien wie je bent, bekoor je publiek. 'Dat vind ik naast educatie mijn missie als Componist des Vaderlands: collega's stimuleren zichtbaarder te zijn, ook buiten de concertzaal. Zoek uit wat je ligt. Schrijf een opera voor een wijk. Begeef je in de openbare ruimte. Ga lesgeven. Vind een balans tussen autonoom en toegepast werken.' Herover de publieke ruimte. Red de muziek.
'En vergeet niet', zegt Zuidam, 'dat het eigenlijk heel goed gaat met de wereld. We staan op het punt het heelal in te gaan.' Daar doemen nieuwe, ongekende vergezichten op. De grote dromen van de mensheid zijn nog heel.
Dit is Nederland, waar de orderportefeuilles van componisten van kaliber matig zijn gevuld
Simon van Boxtel