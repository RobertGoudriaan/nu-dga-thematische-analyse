De moordenaar van Sir David Amess krijgt levenslang

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
21 april 2022
Londen- De 26-jarige weigerde te gaan staan toen hij in de Old Bailey te horen kreeg dat hij nooit meer vrij zal komen. Een paar dagen eerder had de jury na een beraad van slechts achttien minuten geoordeeld dat er sprake was geweest van moord. Harbi Ali had gezegd dat hij 'uit zelfverdediging' had gehandeld toen hij de 69-jarige politicus tijdens diens spreekuur in een kerk te Leigh-on-Sea twintig keer had gestoken. De geradicaliseerde moslim zei te hebben gehandeld namens de Syrische bevolking.
De moord zorgde voor een schok. Weer was een politicus tijdens diens spreekuur omgebracht. Sir David was een van de eerste politici die mensen uit zijn kiesdistrict na de lockdowns weer persoonlijk was gaan ontmoeten. Zijn bereikbaarheid bleek te hebben meegespeeld bij de keuze van Harbi Ali, die al jaren rondliep met het plan een Kamerlid te vermoorden die voor de Britse interventie in Syrië had gestemd.
De Londenaar van Somalische origine had Sir David, een katholiek, benaderd met de smoes dat hij net in diens kiesdistrict was komen wonen. Harbi Ali wilde praten, zo loog hij in een mail, over het plaatselijke zorgbeleid en de leegloop van kerken. Van een gesprek kwam het niet. Seconden na de hartelijke ontmoeting was de politicus, een vader van vier dochters, dood. Al snel bleek dat de vader van de moordenaar ooit de adviseur was van de Somalische premier.
Harbi Ali, wiens ouders uit elkaar gingen toen hij acht was, beleefde een doorsneejeugd in Zuid-Londen. Op zijn confessionele basisschool zong hij braaf de hymnes en op de middelbare school, dezelfde als waar Kate Moss op had gezeten, leek hij op weg om de droom van zijn ouders te vervullen: arts worden. Beïnvloed door online video's over de oorlog in Syrië radicaliseerde hij. Na een tip van een bezorgde docent kwam hij terecht bij Prevent, een deradicaliseringsprogramma. Daar misleidde hij zijn begeleider.
Harbi Ali ging uiteindelijk radiotherapie studeren, maar na zes maanden haakte hij af. Hij wilde naar Syrië, maar dat bleek te veel moeite te kosten. In plaats daarvan koos de jongeman voor een terreurdaad dichter bij huis, met een mes dat hij voor twintig pond had gekocht. Daarmee zou Harbi Ali niet alleen Sir David steken, maar ook de Britse democratie.