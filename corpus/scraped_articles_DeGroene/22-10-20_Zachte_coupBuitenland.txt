Zachte coup Buitenland

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
20 oktober 2022
Elke Amerikaanse presidentsverkiezing is uniek, maar sommige edities zijn innig met elkaar verbonden. Als de Amerikanen in 2024 opnieuw een president mogen aanwijzen, bestaat de kans dat de uitslag zal worden bepaald door wat er gebeurde in het jaar 2000, toen George W. Bush president werd en Al Gore achter het net viste.
Dat zit zo: de strijd tussen Bush en Gore werd uiteindelijk bepaald door het Hooggerechtshof in Washington D.C. dat een hertelling van de stemmen in Florida verbood. Deze hertelling zou plaatsvinden in opdracht van de hoogste rechtbank in Florida die conform de kieswetten van deze staat vonniste. Dankzij deze interventie kon het parlement in Florida Bush tot winnaar in de staat aanwijzen, waarmee hij president werd.
In het vonnis verwees een van de opperrechters, William Rehnquist, naar het idee vanindependent state legislature theory,een obscure juridische doctrine die voorschrijft dat de statelijke parlementen altijd het laatste woord moeten hebben in verkiezingskwesties, ongeacht wat een rechtbank of wetstekst voorschrijft. Rehnquist leek te beseffen dat hij duistere krachten ontketende. In de vonnistekst werd expliciet gesteld dat in toekomstige rechtszaken de redeneringen vanBush versus Goreniet als precedent mochten worden aangehaald.
Dat het verloop van de geschiedenis zich niet laat voorschrijven is inmiddels duidelijk. Independent state legislature theory begon na 2000 aan een sluimerend bestaan, en toonde zijn tronie af en toe in rechtszaken waarbij met name conservatieve politici probeerden de greep van de politiek op het verloop van verkiezingen te versterken. Telkens werd dit verschijnsel door rechters terug naar de krochten verwezen, vanuit het idee dat als gekozen politici zonder enige juridische begrenzing de uitslag van verkiezingen kunnen vaststellen, je net zo goed geen verkiezingen kunt organiseren.
De grootste aanhanger die independent state legislature theory ooit had, broedt momenteel op een derde gooi naar het presidentschap. Donald Trump verwoordde het niet met de taaie formuleringen van een opperrechter, maar toen hij na de presidentsverkiezingen van 2020 broedde op een plan waarbij staten de verkiezingsuitslag simpelweg terzijde zouden schuiven en hem tot winnaar zouden uitroepen, deed hij in feite een beroep op deze juridische doctrine. De rechtszaken die teamTrump aanspande tegen de uitslag in verschillende staten verwezen ook naar independent state legislature theory. Ze hoopten op een herhaling van Bush versus Gore, waarbij het Hooggerechtshof een laatste zetje zou geven. Het hof boog uiteindelijk niet mee, maar drie conservatieve rechters, Clarence Thomas, Neil Gorsuch en Samuel Alito, lieten weten dat wat hen betreft inderdaad het primaat altijd bij het statelijke parlement moest liggen.
Nu wordt er opnieuw op de vangrail ingebeukt. Het Hooggerechtshof hoort deze dagen een zaak waarbij de Republikeinen uit North Carolina claimen dat rechters geen oordeel mogen vellen over hoe kiesdistricten ingetekend worden. Krijgen ze gelijk, dan is independent state legislature theory formeel bekrachtigd. Hiermee gaat de deur open om van alle verkiezingsprocedures een puur politieke kwestie te maken. Nu gelden er nog federale regels, bijvoorbeeld om te voorkomen dat staten het bepaalde kiezersgroepen lastig maken om hun stem uit te brengen. Met independent state legislature theory kunnen die genegeerd worden.
2024: in een aantal staten met een Republikeinse meerderheid in het parlement verliest de Republikeinse presidentskandidaat nadat alle stemmen zijn geteld. Het parlement verklaart de resultaten ongeldig en wijst de Republikein, Trump of iemand anders, alsnog tot winnaar aan. De democratie wordt zo aangewend om een zachte coup te plegen. De lokale rechtbank probeert dit tegen te houden. Het Hooggerechtshof zegt dat zoiets niet kan, gelet op de eerdere vonnissen inzake independent state legislature theory, saaie woorden voor een levensgevaarlijk verschijnsel. De kans op dit scenario wordt steeds groter. Bush versus Gore was de oefenronde. De volgende presidentsverkiezingen worden mogelijk de grimmige finale.
Bush versus Gore was nog maar de oefenronde