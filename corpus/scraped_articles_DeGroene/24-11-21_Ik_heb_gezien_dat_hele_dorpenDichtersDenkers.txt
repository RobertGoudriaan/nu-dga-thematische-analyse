'Ik heb gezien dat hele dorpen...' Dichters&Denkers

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
21 november 2024
Het is een mirakel dat behalveLeven en lotnu ookStalingradverschijnt, het eerste deel van het tweeluik van Vasili Grossman. Het grote werk, waarin de sovjet-auteur de invloed van oorlog op burgers toont, had er niet mogen zijn.
Vasili Grossman, journalisten romancier, schreef zijnStalingradtussen 1943 en 1949, toen er een klein leger van politiek geconditioneerde redacteuren, censoren, spionnen en ambtenaren van de geheime dienst klaarstond dat erop toezag dat er geen letter gepubliceerd werd in strijd met de officieel vastgestelde en eenduidig geïnterpreteerde feiten. Dit gold voor elke roman, maar het gold al helemaal voor een die de titel 'Stalingrad' droeg, want 'Stalingrad' stond voor meer dan zomaar een veldslag: het ging om de beslissende wending in de Tweede Wereldoorlog. De Russische zege werd de kern van een geopolitieke stellingname tegenover het Westen als een vijandig, 'fascistisch' geheel die tot op de dag van vandaag het centrale element is van Poetins overzichtelijke politieke doctrine - het poetinisme is geen uitvinding van Poetin.
Pas in 1952 verscheen de roman dan, als feuilleton in het tijdschriftDe Nieuwe Wereld,onherkenbaar gecorrumpeerd. Hoezeer Grossman ook uit was op een genuanceerd realisme, de staat eiste een 'mythe Stalingrad'. En dus werd hij gedwongen tot talloze, soms volkomen absurde aanpassingen. In de vroegste publicaties ontbraken alle niet-militaire hoofdstukken, hoewel het de auteur juist daar om te doen was geweest. Hij wilde de invloed van de oorlog laten zien op alle burgers, vooral ook de nietmilitaire, op hun angsten, twijfels, dilemma's. Een ander 'voorstel', meer dan eens gedaan, betrof de geruisloze maar volledige verwijdering van Viktor Pavlovitsj Strum, nota bene het belangrijkste, gedeeltelijk op Grossman zelf gebaseerde personage. Strum was een geassimileerde jood, net als Grossman - het motief om hem af te willen voeren was ongetwijfeld antisemitisch.
Ook de titel moest veranderd inVoor de goede zaak. En bovenal moest Stalin er prominenter in voorkomen. Meer vaderlandsliefde, meer staalhard heroïsme, minder joodse wetenschappers. Het 'boek' werd uiteindelijk welwillend ontvangen. Maar even later werd Grossman plotseling kop van Jut van een lastercampagne, zijn boek was ineens 'een fluim in het gezicht van het Russische volk'.
Grossman paste zich aan en ondertekende zelfs - tot zijn schande, hij zou er inLeven en lotmet gruwelijke spijt over schrijven - een brief waarin werd opgeroepen tot de executie van de joodse 'artsen-moordenaars', herschreef het boek diverse malen geheel of gedeeltelijk, voegde later weer geschrapte delen toe, raakte verstrikt in tegenstrijdigheden en inconsequenties, kortom: op een gegeven moment waren er zoveel geschonden en opgelapte versies dat er ook voor de meest toegewijde tekstediteur geen beginnen meer aan leek. De nu verschenen Nederlandse vertaling door Annelies de hertogh en Els de Roon Hertoge is de best denkbare, een combinatie van de derde typoscriptversie en de derde gedrukte versie, die van 1956. Monnikenwerk van Robert Chandler voor de Engelse editie van 2019 - patchwork voor gevorderden.
Het boek telt zo'n duizend pagina's, en dan zijn we pas halverwege. WantStalingradis het eerste deel van een tweeluik dat wordt gecompleteerd door het even omvangrijkeLeven en lot,waarvan de Nederlandse vertaling in 2008 verscheen en dat toen voor een ware sensatie zorgde. Beide boeken sluiten qua verhaallijnen op elkaar aan. Maar het vervolgdeel is onder een iets gelukkiger gesternte geschreven, en dat is te merken.Leven en lotdraagt de sporen van de post-stalinistische dooi en bevat overtuigende passages waarin zonder schroom de verwording van elk idealisme betoogd wordt.
Tot de niet te bagatelliseren, blijvende verdiensten vanLeven en lothoort ook dat Grossman het als eerste sovjet-auteur gewaagd heeft stalinisme en fascisme als één pot nat voor te stellen. In een Duits concentratiekamp laat hij een praatzieke Gestapo-commandant delibereren met een gevangene, een oude bolsjewiek. De heren zijn het eens, 'er is geen kloof tussen ons.
(...) In wezen zijn we hetzelfde: een eenpartijstaat. Het nationalisme is de ziel van onze tijd. (...) Er zijn twee grote revolutionairen op aarde: Stalin en onze Führer. Om het socialisme in één land te vestigen moet de boeren de vrijheid worden ontnomen om te zaaien en verkopen. En Stalin aarzelde niet: hij heeft miljoenen boeren geliquideerd. Onze Hitler zag in dat het Jodendom de vijand was die de nationaalsocialistische beweging in de weg stond. En hij besloot miljoenen Joden te liquideren.'
Maar Grossman was te optimistisch. Toen hij het boek in 1959 had voltooid, waren zijn vrienden ervan overtuigd dat het onmogelijk gepubliceerd kon worden, dooi of geen dooi. En dat bleek. Een paar maanden nadat hij het manuscript had opgestuurd naar een gezagsgetrouw tijdschrift stonden er twee kgb-agenten voor de deur om alles wat met het boek te maken had, inclusief het ervoor gebruikte typelint en carbonpapier, in beslag te nemen. Zelf bleef hij op vrije voeten, maar als staatgevaarlijke auteur was publiceren voortaan onmogelijk. Toen hij in 1964 overleed, leek zijn levenswerk reddeloos verloren. Totdat tien jaar later bleek dat een tweetal kopieën, door de auteur ondergebracht bij vrienden, aan het alziend oog van de partij was ontsnapt.
Wat het tweeluik bovenal zo uitzonderlijk maakt is de empirische basis. Grossman heeft het niet van horen zeggen, maar uit eigen geduldige waarneming. Grossman werd geboren in 1905 in de Oekraïense provinciestad Berditsjev, studeerde in Kyiv en later in Moskou voor natuur- en scheikundig ingenieur, met een speciale interesse voor de kernfysica, werkte een tijdlang in de Donbas en meldde zich in 1941, toen Duitsland de Sovjet-Unie binnenviel, als vrijwilliger bij het Rode Leger. Ongeschikt als soldaat werd hij oorlogscorrespondent voorDe Rode Ster. Drie jaar lang trok hij op met het leger, was getuige van de verdediging van Moskou, de slag om Stalingrad, de tankslag bij Koersk, later ook van de bevrijding van Kyiv, Odessa en Warschau en hij was als een van de eerste journalisten in de kampen van Majdanek en Treblinka. Waar mogelijk sprak hij uitgebreid met betrokkenen van alle rangen en standen, hield dat bij in talloze notitieboekjes, schreef er veelgelezen, van rauwe ontzetting getuigende verslagen over en gebruikte dat alles later, vaak in afgekoelde stijl, voor zijn grote roman.
De meest tragische gebeurtenis, die grote delen van de roman emotioneel kleurt, is gebaseerd op een feitelijke gebeurtenis die Grossman zijn leven lang een schuldbewustzijn heeft bezorgd. Het gaat om een lange afscheidsbrief van Viktor Strums moeder, Anna Strum, aan haar zoon, in Berditsjev geschreven in het zicht van de dood. InStalingradwordt er vaak naar verwezen, integraal te lezen valt hij in het begin vanLeven en lot.Het is een fictieve brief, in werkelijkheid heeft Grossman nooit zo'n brief gekregen, hoezeer hij dat ook had gehoopt. Lang heeft hij geen contact gehad met zijn moeder, spijt heeft hij ervan dat hij haar niet tijdig in veiligheid heeft kunnen brengen. Toen hij in 1944, in het spoor van het leger, Berditsjev bereikte, had hij al geen illusies meer over haar lot. Zij was een van de ruim twintigduizend joden uit het getto van Berditsjev die op 15 en 16 september 1941 door de Duitsers, ijverig bijgestaan door lokale Oekraïense collaborateurs, waren geëxecuteerd en in massagraven in de buurt van het vliegveld waren gedumpt. Een paar weken later zouden in Babi Jar honderdduizend joden op soortgelijke wijze worden vermoord.
Anna's brief is hartverscheurend. Ze wil haar zoon laten weten hoe haar laatste dagen waren, 'met die gedachte is het makkelijker het leven te verlaten'. Hoewel ze weet wat er staat te gebeuren zet ze haar werk als arts in de polikliniek van het joodse getto gewoon voort, aan medelijden heeft ze geen behoefte. 'Ik weet niet wat erger is, leedvermaak of die medelijdende blikken, alsof ik een creperende, schurftige kat ben.' Ze draagt haar lot het liefst alleen. Ze weet precies hoe de executie zal verlopen en waar ze dan terecht zal komen, 'vlak bij het vliegveld, op de weg naar Romanovka (...), daar zul je het massagraf vinden waarin je moeder zal liggen.'
Stalingradis geen politiek boek, volkomen ongeschikt ook voor de heroïsche propaganda die de apparatsjiks van literatuur verwachtten. De roman opent met een zeldzaam ironisch getoonzet overzicht van de militaire stand van zaken in de diverse Europese landen. Het is 29 april 1942, op het station van Salzburg komt Mussolini aan. Hij reist met zijn entourage door naar de aartsbisschoppelijke zomerresidentie, Schloss Klessheim, waar hij Hitler zal ontmoeten. 'De beide zelfverklaarde leiders van Europa ontmoetten elkaar iedere keer wanneer Hitler zich opmaakte om een nieuwe menselijke catastrofe te ontketenen.'
Hitler ziet er slecht uit, vindt Mussolini, de winter en de bittere nederlaag bij Moskou hadden hun sporen bij hem nagelaten. Hij noemt hem 'de Boheemse psychopaat', maar is jaloers op 'het monotone grijs van de Duitse uniformen en Hitlers jas' en... feliciteert hem met zijn gezondheid.
Van zijn kant vindt Hitler dat de Duce alweer ernstig is afgetakeld. 'De wanverhouding tussen 's mans dwergachtige lichaam en zijn reusachtige kin, gezicht en voorhoofd was ontstellend', wat niet wegneemt dat hij hem glimlachend complimenteert, volgens hem zag hij er jonger uit dan ooit. Hitler had Italiaanse hulp nodig, hij wilde - tegen de adviezen van zijn generaals - tegelijk naar Stalingrad en de Kaukasus oprukken voor een laatste, beslissende offensief en daarvoor moest zijn collega honderdduizenden Italiaanse soldaten naar het Oostfront sturen, de hoeveelheden Italiaans graan en andere levensmiddelen voor het Duitse leger aanzienlijk verhogen en extra arbeiders optrommelen voor de Duitse fabrieken. De trefzekere ironische toon van deze introductie dankt Grossman natuurlijk aan de wetenschap dat Hitlers grootspraak niet veel later genadeloos zou worden afgestraft.
Vervolgens verdwijnt Hitler in de coulissen van de macht en maken we, doorgaans zonder veel ironie, kennis met een brede waaier van personages. Opmerkelijk is dat de auteur daarbij evenveel aandacht schenkt aan Duitsers als aan Russen. En bovenal: dat hij breekt met de gewoonte zich te concentreren op degenen die, hoog te paard, ijverige hielenlikkers tot jubelende heldendichten inspireren. Veeleer toont hij zich betrokken bij de scharrelaars, de kleine boeren en hun gezinnen, de anonieme fabrieksarbeiders, kortom bij hen die - in de woorden van Bertolt Brecht -'nicht im Lichte'maar'im Dunklen sind'.Al met al gaat het om zo'n 150 personages; achter in het boek worden ze opgesomd, overzichtelijk gerubriceerd in categorieën 'burgers', 'militairen' en 'Duitsers', waarvan vooral de eerste categorie weer in diverse subcategorieën uiteenvalt.
Tot de belangrijkste personages behoren Pjotr Vavilov en, als gezegd, Viktor Strum. Vavilov is een kolchozarbeider, een plichtsgetrouwe vriendelijke man die wordt opgeroepen voor het leger en zich daar als 'plattelander' - voor menigeen nogal verrassend - opwerkt tot 'spilfiguur van de compagnie'. Hij is het type van de praktische idealist, als boer vooral geïnteresseerd in de meest vruchtbare land- en tuinbouwmethoden en gericht op coöperatieve werkvormen.
Eenmaal aangekomen in het compleet geruïneerde Stalingrad bevat hij pas de volle betekenis van de oorlog. Hij beseft hoeveel werk hier door de bombardementen teniet is gedaan en wat er met al dat kapotgeschoten materiaal niet beter gedaan had kunnen worden: 'Duizenden kromgetrokken dakplaten lagen her en der verspreid op de grond, doodse hopen felbegeerde baksteen blokkeerden de straten over een lengte van honderden meters, de trottoirs glinsterden van de glasscherven. Met zo'n hoeveelheid glas zou je alle ramen in de Russische provincie opnieuw kunnen beglazen.'
In zijn inleiding roemt Chandler het filosofische karakter van het tweeluik, maar die 'filosofische', existentiële uitspraken die Grossman veelal in netelige situaties doet behoren wat mij betreft juist niet tot de overtuigendste passages. Zoals in het kapotgebombardeerde Stalingrad, waar Vavilov, ontegenzeggelijk met instemming van de auteur, de mythische eenheid van het volk bezweert: 'Gedeelde opvattingen van macht, rechtvaardigheid, goedheid en arbeid zijn bepalend voor de ziel van het volk. Uitspraken als (...) "Zo denkt het volk" en "Het volk zal het niet accepteren" gaan uit van deze gedeelde opvattingen. Ze zijn niet alleen inherent aan een volk in zijn geheel, ze leven ook in elk individu. Ze sluimeren wanneer een mens het gevoel heeft dat hij er alleen voor staat en ze ontwaken wanneer hij zich deel weet van een groot geheel, wanneer hij zegt: "Ik bén het volk."'
Overigens heeft de Grossman-studie recentelijk een interessante ontdekking gedaan. Deze Vavilov is geen fictieve figuur maar gebaseerd op de beroemde bioloog, plantenveredelaar en geneticus Nikolaj Vavilov. Tragischer kan een lot amper zijn: de man die zijn leven heeft gewijd aan het uitroeien van de hongersnoden in de wereld, werd het slachtoffer van Stalins zuiveringen en stierf in 1943 de hongerdood in de gevangenis. In de persoon van Pjotr Vavilov heeft Grossman een half en half gecamoufleerd monument voor hem opgetrokken.
Iets soortgelijks, misschien nog spectaculairder, betreft recente onthullingen over Viktor Strum. Dat hij evidente biografische gelijkenissen vertoonde met de auteur was bekend, dat hij niet een-op-een met hem mocht worden gelijkgesteld eveneens. Alleen al het feit dat hij op verzoek van een geliefde als pianist niet alleen een wals van Chopin uit zijn mouw schudt, maar zelfs - uit het hoofd - werk van de hondsmoeilijke semi-avant-gardecomponist Skrjabin, is moeilijk te verenigen met de amuzische Grossman, die zijn liefde voor de exacte wetenschappen als jongeman van de voetnoot voorzag: 'Al het andere boeide me niet.' Nu blijkt Viktor Strum gemodelleerd naar Lev Strum, een van de grondleggers van de sovjetkernfysica. Hij werd, zoals zoveel tegenstanders van Stalin, beschuldigd van trotskisme en in 1936 geëxecuteerd. Vervolgens werd hij ook nog eens het slachtoffer van eendamnatio memoriae:al zijn werk werd uit bibliotheken en geschiedschrijving verwijderd, Lev Strum mocht nooit bestaan hebben. Maar het is zeer waarschijnlijk dat Strum, deze 'vijand van het volk', in de jaren dat Grossman in Kyiv woonde en studeerde, een van zijn docenten was.
Net als Vavilov en Strum mocht ook van Vasili Grossman niet het geringste spoor overblijven. Weliswaar werd hij niet vermoord, maar zijn levenswerk werd grondig vernietigd. Na zijn dood bleken, zoals gezegd, twee bij vrienden verstopte kopieën de zuivering te hebben overleefd. Dat dit hoogst uitzonderlijke, grandioze tweeluik er nu - ook voor de Nederlandse lezer - in zeer verzorgde edities is, mag een godswonder heten.
... VASILI GROSSMAN Stalingrad Vertaald door Annelies de hertogh & Els de Roon Hertoge. Balans, 1008 blz.