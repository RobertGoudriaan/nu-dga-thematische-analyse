Raphaël Glucksmann geeft Franse socialisten weer hoop

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
6 juni 2024
Parijs- Onder luid boegeroep werd Raphaël Glucksmann (1979) begin mei ontvangen in het met overwegend studenten afgeladen amfitheater van de Sorbonne. Op uitnodiging van dagbladLibérationpresenteerde de lijsttrekker van Place publique en de Parti socialiste samen met andere lijstaanvoerders zijn programma voor de EU-verkiezingen.
Vóór Glucksmann kreeg europarlementariër Manon Aubry, lijsttrekker van het radicaal-linkse La France insoumise, een warm applaus. 'Aubry was anders dan Glucksmann tegen de ontruiming van de door pro-Palestijnse studenten bezette universiteiten. Bovendien is Glucksmann tegen de zin van de studenten medeverantwoordelijk voor het opblazen van Nupes, het samenwerkingsverband tussen de linkse politieke partijen bij de presidentsverkiezingen van 2022.
Radicaal-links vreest Gluckmanns elitaire sociaal-liberalisme. Maar hoewel opgegroeid in de links-intellectuele kring van zijn vader, de filosoof André Glucksmann (1937-2015), koestert Raphaël, aanvankelijk documentairemaker en later essayist, een blijvend wantrouwen tegen het linkse establishment. Jordan Bardella, EU-lijstaanvoerder van het extreem-rechtse Rassemblement National, noemde hem zelfs een 'cia-agent' omdat hij tussen 2009 en 2013 adviseur was van Michael Saakasjvili, toenmalig neoliberaal president van Georgië. Glucksmann richtte, voortkomend uit de politieke onmacht van intellectueel links, Place publique op om links te verenigen. Met steun van de Parti socialiste kwam hij in 2019 in het Europees Parlement.
Toen het gejoel in de Sorbonne was verstomd, begon Glucksmann aan zijn betoog. Hij is voor een tweestatenoplossing in Israël, propageert de Europese soevereiniteit tegenover de VS en China, pleit voor een quotum naar economische behoefte in het migratiebeleid en acht de overschrijding van de Europese drieprocentnorm legitiem. Frankrijk moet zich aan de klimaatdoelen houden, vrouwen hebben recht op gelijke salariëring en de dividendbelasting dient te worden heringevoerd. Glucksmann verliet onder applaus de zaal.
Extreem-rechts zal winnen en kan in de peilingen rekenen op 32,5 procent, maar Glucksmann dreigt tot verrassing van de socialisten, die zelf na de laatste presidentsverkiezingen tot onder de 2 procent daalden, met 13 procent regeringspartij Renaissance (16 procent) in te halen en daarmee op nationaal niveau de tweede partij te worden.
Bij samenwerking had politiek links nu op 31 procent van de stemmen gestaan. Jean-Luc Mélenchon van La France insoumise vertrouwde Glucksmann eens toe: 'Je kunt alleen samenwerken als je zelf de grootste bent.'