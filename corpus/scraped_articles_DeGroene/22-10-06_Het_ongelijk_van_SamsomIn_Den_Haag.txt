Het ongelijk van Samsom In Den Haag

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
6 oktober 2022
Dat het bezuinigingsbeleid van de PvdA tien jaar geleden een vergissing was, kan er bij de verantwoordelijken van toen amper in.
'Wie heeft de sociaal-democratie de nek omgedraaid?' Deze vinnige vraag vormt de aanzet van de veelbesproken documentaireWhat's LeftvanParool-columnist Johan Fretz. Vooral het persoonlijke engagement van Fretz maakte de documentaire fijn om te zien. Ik heb zelf best wat geschreven over de teloorgang van de PvdA, ook voorDe Groene,en er sluipt dan toch een zeker cynisme in je systeem. De oprechte verontwaardiging van Fretz was als balsem voor de ziel. Alsof je als kijker eindelijk erkenning krijgt voor een gevoel dat tot nu toe is weggewoven.
Een centrale rol hierin spelen de ontwikkelingen van tien jaar geleden. De PvdA koos er toen voor om met het tweede kabinet-Rutte een hardvochtig bezuinigingsbeleid uit te rollen over het land. Het antwoord van de kiezer was ernaar: de PvdA leed de grootste verkiezingsnederlaag uit de Nederlandse geschiedenis, van 38 naar 9 zetels.
Het pijnlijkste was dat het bezuinigingsbeleid onnodig was. Zoals econoom Bas Jacobs al in september 2016 schreef, had niets doen de overheid al na drie jaar meer geld opgeleverd dan zes jaar bezuinigen en lasten verzwaren. Op basis van de laatste cpb-cijfers stelde Jacobs onomwonden vast dat 'het gevoerde begrotingsbeleid economisch bezien volkomen mesjogge [is] geweest'. Toenmalig cpb-directeur Coen Teulings (2006-2013) komt tot een vergelijkbare analyse inOver de dijken(2018) en rept van 'een onnodige martelgang'.
Het vreemde is dat de hoofdrolspelers in deze tragedie nog steeds moeite hebben om te erkennen dat er iets is misgegaan. 'Ik vind nog steeds dat wat we gedaan hebben noodzakelijk was. Verantwoord en goed voor Nederland', zei Jeroen Dijsselbloem in mei 2017. 'Het punt is dat we een pak op ons donder hebben gehad nadat we het land hebben gered.'
En in de zomer van 2017, na zijn aftreden als partijleider, zei Diederik Samsom dat hij 'nog steeds niet één afslag [kon] aanwijzen die ik niet had moeten of willen nemen'. Dit kabinet, proclameerde hij voor zijn verbouwereerde gesprekspartner Sheila Sitalsing, was 'een zegen voor het land'. De verkiezingsnederlaag weet hij vooral aan de partijleden, die 'bij ieder compromis huilend in de hoek van de kamer gingen liggen'.
Ook in zijn interview met Johan Fretz had Samsom nog weinig van zijn oude strijdbaarheid verloren. Had hij eigenlijk ook spijt van dingen? Samsom antwoordde glashard 'nee'. In een recent gesprek met Rutger Bregman en Jesse Frederik toonde Samsom zich al iets toegeeflijker. Hij gaf (voor het eerst?) toe dat het toenmalige beleid een vergissing was. Volgens hem moest het echter gezien worden in de context van die tijd. De consensus dat er bezuinigd moest worden was volgens Samsom 'adembenemend en overigens internationaal, want ook in het buitenland ging het op precies dezelfde manier'.
Dat beeld van consensus herken ik niet. Het Internationaal Monetair Fonds (imf), zoals Coen Teulings in zijn boek laat zien, ontraadde Nederland het bezuinigingsbeleid. Zo ook Nobelprijswinnaars als Paul Krugman en Joseph Stiglitz.
Maar het beste argument tegen die 'adembenemende' consensus zijn toch wel de toespraken van Diederik Samsom zelf. In 2012 liet Samsom zich namelijk nog gelden als de belangrijkste criticus van het bezuinigingsbeleid. Hij sprak over het 'financieel fetisjisme' van de VVD en de 'kale financiële begrotingsobsessie' die Europa in zijn greep hield.
Het toenmalige verkiezingsprogramma van de Partij van de Arbeid opende met kritiek op de 'vicieuze cirkel van bezuinigingen die investeringen en aankopen doet uitblijven, banen verloren doet gaan en Nederland verder weg doet zakken in de recessie' en plaatste daar een investeringsagenda tegenover. De PvdA wilde de eerste twee jaar een expansief begrotingsbeleid voeren en het tekort laten oplopen boven de drie procent, om in de tweede termijn pas de teugels weer aan te halen.
Na de verkiezingen echter slikte de Partij van de Arbeid haar plannen in. Het kabinet-Rutte II zette onmiddellijk vol in op bezuinigen. Een jaar later sprak Samsom op de PvdA-ledenraad over de 'mooie maar lege verleiding van harde verkiezingsbeloftes'.
De PvdA had over links campagne gevoerd, maar bleek te regeren als een kleurloze middenpartij. Dit paste in een langere traditie. In de jaren negentig wilde Wim Kok de partij naar het midden brengen, in navolging van de Derde Weg van Clinton en Blair. Maar in het Nederlandse kiesstelsel gaf dit onmiddellijk ruimte op de flanken, waar linkse concurrenten dankbaar gebruik van maakten.
Om dat te voorkomen, volgde de PvdA een andere strategie dan de Democraten en Labour. In plaats van publiekelijk de middenkoers van de Derde Weg te omarmen, hield de PvdA-top vast aan zijn oude sociaal-democratische retoriek. De partij bleefDe Internationalezingen en koesterde Joop den Uyl. In de praktijk stond de PvdA-top weliswaar een veel rechtser beleid voor, maar dat kon altijd aan de coalitiepartner geweten worden.
Het was het grote voordeel van regeren met de VVD. Deze nogal schizofrene politiek leidde tot steeds meer onbegrip bij de linkse kiezer. Tot de uiteindelijke implosie. Gelukkig dient zich nu een nieuwe generatie aan.
De PvdA voerde over links campagne, maar regeerde als een fletse middenpartij
...