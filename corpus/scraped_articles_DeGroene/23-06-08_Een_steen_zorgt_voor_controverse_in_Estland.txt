Een steen zorgt voor controverse in Estland

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
8 juni 2023
Riga −Een controversieel ritueel was het altijd al in Estland, maar sinds het begin van Poetins invasie in Oekraïne is het dat nog veel meer: de 9 mei-herdenking. Die dag staat de Russische minderheid binnen de landsgrenzen, net als de verre familie in Rusland, stil bij overwinning van het Rode Leger op nazi-Duitsland en stapelen de bloemen bij de gedenktekens uit de sovjettijd zich op. Of beter gezegd: bij wat er nog van die monumenten resteert - een groot deel is na februari 2022 op last van de autoriteiten weggehaald.
De herdenkingen verliepen, onder het wakend oog van de politie, rustig en vreedzaam, maar kregen in de noordoostelijke provincie Ida-Virumaa, waar Russen wonen, een opvallende nasleep met een 'Nederlands tintje'. Drie herdenkingsstenen op een heuvel nabij het gehucht Sinimäe, gewijd aan Estse, Waalse en Nederlandse Waffen-SS'ers, bleken omver te zijn getrokken en zwaar te zijn beschadigd. Soortgelijke stenen op het terrein van het lokale museum, ter ere van Vlaamse, Deense en Noorse Waffen-SS-dienders, waren beklad.
In hun landen van herkomst worden deze nazi-collaborateurs bij voorkeur doodgezwegen, maar in Estland gelden zij als altruïstische helden die in juli en augustus 1944 de opmars van het Rode Leger wisten te vertragen. Dat stuitte op felle weerstand in de 'Blauwe Heuvels' (Sinimäed), alwaar het 49. FreiwilligenPanzergrenadierregiment 'De Ruyter' en andere Waffen-SS-eenheden samen met de Duitsers de zogeheten Tannenberglinie probeerden te verdedigen. Van de gesneuvelden worden nog regelmatig stoffelijke resten opgegraven.
Waarschijnlijk was de vernieling van de gedenkstenen een verlate wraakoefening. Vorig jaar augustus werd een T-34-sovjettank, voor de lokale bevolking een belangrijk symbool voor 'de bevrijding van het fascisme', afgevoerd uit de naburige stad Narva.
Maksim Iljin, de burgemeester van de gemeente Narva-Jõesuu, waar de buurtschap onder valt, liet op Eesti Raadio weten dat het volstrekt onduidelijk is wie nu precies de eigenaren van de objecten zijn. Vrij vertaald: de gemeente heeft eigenlijk geen zin om voor de reparatiekosten op te draaien. Dat de stenen al eens eerder, in het voorjaar van 2007, zijn toegetakeld en iemand toen ook voor het herstel moet hebben betaald, is, desgevraagd, nieuw voor een medewerker van het stadhuis.
Het staat Nederlandse belanghebbenden niettemin vrij zich daar te melden.