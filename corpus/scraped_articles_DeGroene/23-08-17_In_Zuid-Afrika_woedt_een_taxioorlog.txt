In Zuid-Afrika woedt een taxioorlog

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
17 augustus 2023
Kaapstad -Vijf doden, onder wie een bezoekende Britse arts, tien verbrande bussen, auto's die in vlammen opgingen, lege supermarkten, plunderingen en honderdduizenden mensen die dagenlang niet naar hun werk of school konden. Dat is de balans van de staking van de taxibusjes in de Zuid-Afrikaanse Westkaap-provincie, die afgelopen vrijdag na acht dagen van oplopende spanning beëindigd werd. De taxi-industrie zelf verloor een geschatte zes miljoen euro aan inkomsten. De minibusjes, zijn het belangrijkste vervoersmiddel voor zwarte en bruine Zuid-Afrikanen. In Kaapstad alleen al maken anderhalf miljoen mensen er dagelijks gebruik van. Dat aantal is de afgelopen jaren toegenomen omdat het treinverkeer door vandalisme is lamgelegd. Kortom, de minibusjes zijn van levensbelang voor het land en de economie. Nadeel: ze hebben zo hun eigen wetten, waarbij ze zich totaal niet storen aan verkeersregels. Daarnaast verkeren de verschillende taxiverenigingen op voet van oorlog met elkaar over wie welke route mag rijden, wat regelmatig leidt tot dodelijke schietpartijen en afrekeningen,taxi wars.
De chauffeurs gingen in staking omdat ze woedend waren dat Kaapstad tientallen busjes in beslag had genomen omdat ze niet voldeden aan de veiligheidsvoorschriften. De Westkaap wordt bestuurd door de oppositiepartij Democratic Alliance, die door zwarte partijen als 'wit' wordt gekenschetst. Het is de enige provincie waar wordt geprobeerd de wetteloosheid van de taxibusjes aan banden te leggen. De taxibazen, pikten dat niet en riepen een provinciale staking uit. Ze gingen grondig te werk. Sommige townships werden dagenlang volledig van de buitenwereld afgesloten. Scholen, winkels en restaurants bleven dicht omdat het personeel wegbleef. Vrachtwagens die de supermarkten bevoorraden reden niet, uit vrees voor plunderingen. Bussen bleven in de remise omdat de chauffeurs doodsbang waren. Toeristen moesten in hun hotels blijven. De politie werd ingezet, wat leidde tot nog meer confrontaties. De burgemeester weigerde met de taxivakbond te praten zolang het geweld voortduurde. Hij was niet blij toen een taxidelegatie met machinegeweren bij hem verscheen om te onderhandelen.
Het leidde tot een impasse die deed denken aan Groot-Brittannië in de vroege jaren tachtig, toen Margaret Thatcher de macht van de vakbonden probeerde te breken. Uiteindelijk sloten de partijen een overeenkomst. Iedereen haalde opgelucht adem, maar het conflict legde weer eens bloot hoe intens de problemen in Zuid-Afrika zijn en hoe snel een ogenschijnlijk goed geleide stad onbestuurbaar kan worden gemaakt.