Moldavië lonkt naar Transnistrië

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
21 november 2024
Chisinau- Moldaviërs stemden vorige maand met een kleine meerderheid voor toetreding tot de Europese Unie. Toch is er een belangrijk obstakel: de onopgeloste status van de afvallige grensregio Transnistrië.
Terwijl bedrijven in deze kleine separatistische republiek de kansen omarmen die Moldavië al meer dan een decennium krijgt door de toenemende economische integratie met de EU, is het leiderschap meer geïnteresseerd in het handhaven van de status quo en de facto onafhankelijkheid.
Het huidige Transnistrische leiderschap wordt dan ook gezien als het belangrijkste obstakel voor vreedzame re-integratie. Zowel het presidentschap als het parlement wordt gecontroleerd door Sheriff Holdings, een machtig conglomeraat dat een enorme invloed uitoefent in de kleine pseudo-staat. 'Vooruitgang kan alleen worden geboekt als er democratische verkiezingen worden gehouden in Transnistrië, maar met het huidige leiderschap zijn de vooruitzichten somber', zegt politicoloog Anatoli Dirun in Chisinau.
In de eerste maanden na de Russische inval op 24 februari 2022 circuleerden er geruchten over mogelijke Russische invallen in Transnistrië, maar het felle verzet van het Oekraïense leger en de onwil van de Transnistrische autoriteiten om het conflict te laten escaleren, hielpen Moldavië buiten de oorlog te houden. De president van de afgescheiden republiek, Vadim Krasnoselski, zei in mei nog dat 'Transnistrië geen oorlog wil' en prees de inspanningen van beide partijen om conflicten te voorkomen.
De regering in Chisinau is vastbesloten om snel tot een vreedzame oplossing te komen voor de afvallige grensregio van ruim vierduizend vierkante kilometer met vierhonderdduizend inwoners die ligt ingeklemd tussen Oekraïne en Moldavië. Een onlangs gelekt beleidsdocument, opgesteld door een adviesbureau en gepubliceerd doorEl País,suggereert een tijdlijn voor de herintegratie van Transnistrië in 2038. Hoewel niet bevestigd door de Moldavische autoriteiten, zou volgens het document het proces beginnen met een referendum in Transnistrië in 2027, gevolgd door vier miljard euro aan economische subsidies om Russisch gas te vervangen. Het plan zou, als het wordt aangenomen, in drie fasen worden uitgevoerd en zou ongeveer een kwart van het huidige bruto nationaal product van Moldavië kosten.
Vicepremier voor herintegratie Oleg Serebrian bevestigde eerder dit jaar dat Moldavië werkt aan economische integratie van Transnistrië in 2030. Het officiële beleid van de regering streeft naar vreedzame herintegratie door middel van economische prikkels en een geleidelijke afstemming van bestuursstructuren, hoewel de kwestie van de tien miljard dollar gasschuld van Transnistrië aan Rusland een enorme uitdaging blijft.