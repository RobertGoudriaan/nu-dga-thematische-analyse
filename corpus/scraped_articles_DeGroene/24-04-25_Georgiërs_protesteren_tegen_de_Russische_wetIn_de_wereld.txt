Georgiërs protesteren tegen de 'Russische wet' In de wereld

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
25 april 2024
Tbilisi- 'Wij staan hier voor Europa en tegen onze pro-Russische regering', zegt Nika Japaridze. De twintiger heeft een EU-vlag om zich heen gewikkeld en demonstreert samen met meer dan tienduizend anderen. Ze roepen: 'Nee tegen de Russische wet'.
Het is de tweede dag van massaprotesten in de Georgische hoofdstad Tbilisi. De dagen erna zullen duizenden demonstranten elke avond weer de straten vullen, dansend op het Europese volkslied. Van jong tot oud zijn ze verenigd tegen de regering die een omstreden wet wil doorvoeren.
Als de wet wordt aangenomen, moeten maatschappelijke en mediaorganisaties die meer dan twintig procent financiering uit het buitenland krijgen zich registreren als 'organisatie die de belangen van een buitenlandse macht behartigt', met allerlei beperkingen tot gevolg. Het zijn vaak de organisaties met een waakhondfunctie die buitenlandse subsidies krijgen. Veel Georgiërs vrezen dat de regering critici wil onderdrukken, op dezelfde manier als vergelijkbare regels in Rusland hebben gedaan. De wet is dan ook omgedoopt tot de 'Russische wet'.
Japaridze herinnert zich de demonstraties van vorig jaar. Toen wilde de regering dezelfde wet doorvoeren, maar zag daarvan af na dagenlange massaprotesten. 'Er moet iets veranderen', zegt hij, terwijl hij naar een kartonnen bordje van een demonstrant wijst met daarop één woord: 'Revolutie'.
Zover is het nu niet. Wel is duidelijk dat bevolking en regering lijnrecht tegenover elkaar staan. Ruim tachtig procent van de Georgiërs is voor aansluiting bij de Europese Unie en het land werd in december nog kandidaat-lid. 'Het is helder wat wij willen: Europa en vrijheid', zegt demonstrant Maka Chinchaladze. 'Alleen onze regering kijkt liever naar het Kremlin. Als voormalig sovjetland weten wij waar we voor vechten als we roepen: nooit meer Rusland.'
Chinchaladze vreest dat de Europese droom verloren zal gaan, een angst die in de loop van de week wordt bevestigd door EU-vertegenwoordiger Josep Borrell. De wet kan het pad van Georgië naar de EU in gevaar brengen, schrijft hij op X.
'Ik hoop dat de EU naar de Georgiërs luistert en niet naar de regering, zegt Japaridze. Om hem heen halen demonstranten gasmaskers en mondkapjes tevoorschijn als ze horen dat de oproerpolitie verderop traangas inzet. Ook Japaridze graait in zijn tas, op zoek naar bescherming. 'Zie ons hier staan, vechtend voor vrijheid.'