Al zestien maanden wachten

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
28 september 2023
TELEVISIE Bij ons op het AZC
Er zijn 180 azc's. Het coa is niet happig op pottenkijkers. Dat Martijn Heijne toestemming kreeg te filmen op locatie Zutphen - 740 bewoners - zal mede besloten zijn op basis van zijn eerdere seriesLeven in limbo(over papierlozen) enDe wasstraat(over werknemers met 'afstand tot de arbeidsmarkt'). Respectvol, integer.
Datzelfde kun je, na twee van vier delen, zeggen overBij ons op het AZC. Ook hier sluit je veel van de gekwetste, kwetsbare maar vaak ijzersterke personages in het hart. Zoals twee liefdeskoppels: Zain en Christian uit Syrië; Hector en Luís uit Venezuela. Zain studeerde Engels en was vertaalster; Christian bedrijfsleider van een restaurant. Zij spreekt na anderhalf jaar verbluffend goed Nederlands, hij redelijk Engels. Zij loopt mee met een schoonmaakploegje. Hij repareert fietsen. Hij praat haast liefkozend over'our AZC',dat dus de titel haalde. Veelzeggend, want zij tellen, ondanks achtergelaten gruwel en dierbaren, en blijvende onzekerheid (al zestien maanden wachtend op het tweede interview) hun zegeningen. Hopend op een menswaardige toekomst proberen ze hun tijdelijke nieuwe wereld mee vorm en karakter te geven. Hun vluchtverhaal vertelt in woord en foto weer iets anders dan wat je over Syrië denkt te weten. Zie hem, dodelijk verlegen, het ontluiken van hun liefde vertellen en je smelt.
De liefde van Hector en Luís is even groot, maar tragisch in zichzelf. Respectievelijk beroepsmilitair en leidinggevende in een beveiligingsbedrijf. Beiden leefden in de kast. Luís trouwde en heeft een zoontje. Van beiden werd het geheim ontdekt. Met ernstige consequenties. Pas toen kregen ze een relatie en vluchtten ze. Luís mist zijn kind smartelijk. Het kind hem nog meer. Hector troost. In die zin zijn deze stellen bevoorrecht: Sidney uit Mali bijvoorbeeld is altijd alleen. Belandde hier na een jarenlange helletocht zonder enig contact met thuis, maar lijkt ongebroken. Doet vrijwilligerswerk binnen en buiten het azc. Beheert de sleutel van het krachthonk waar hij zelf traint. Gouden gozer, maar je vreest het ergste voor zijn kansen.
Is dit geen vertekend beeld? Vast. Er moeten legio getraumatiseerden zijn door wat thuis en onderweg gebeurde. Eindeloos wachten op een volgende stap en als gezin leven op elkaars lip lijktkilling.Botsingen tussen culturen en buren onvermijdelijk. We krijgen dat mee via verhalen van coa-werknemers. En via de vermissing van een moeder en kind onder verdachte omstandigheden. Die medewerkers blijken in eigen omgeving of kroeg soms heel wat te moeten uitleggen (de reeks opent met gruwelbeelden van razend, soms puur racistisch verzet tegen de komst van azc's), maar ook wie zelf 'wat vooroordelend' was komt daarvan door de praktijk terug. Huismeester Berry doet streng maar is dol op 'zijn' bewoners. De serie maakt een 'stroom' tot individuen. Terecht. Al lijkt het totaalbeeld me duidelijk 'idyllischer' dan bijvoorbeeld uit een recente enquête onder coa-personeel blijkt.
Walter van der Kooi
Martijn Heijne, regie,Bij ons op het AZC.Human, vier delen vanaf maandag 2 oktober, NPO 2, 22.20 uur
...