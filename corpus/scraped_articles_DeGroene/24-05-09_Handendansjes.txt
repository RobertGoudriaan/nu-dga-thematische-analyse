Handendansjes

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
9 mei 2024
THEATER Dit vind jij leuk
Voor aanvang verwelkomt een stem het publiek bij theatergroep BonteHond, vraagt of de mobieltjes op stil zijn gezet en sluit af met: 'Wij wensen jullie een leuke voorstelling.' Je hoort pas wat dit geijkte zinnetje ons eigenlijk toewenst als de stem het herhaalt, met nadruk op 'een leuke voorstelling'. En wel dwars door de gezongen beginscène heen. De muziek breekt af, de spelers stoppen, de toeschouwers lachen. Het tafereel van drie spelers in gestileerde poses, met de middelste die opera-achtig een buitenlands lied inzette, was inderdaad niet per se 'leuk'. Zeker niet voor de aanwezige doelgroep van 8+. Pogingen om de scène meer sjeu te geven met mooiere poses, samenzang en ritmische armbewegingen worden daarna keer op keer afgekapt. 'Leuker!' beveelt de stem. Want: '85 procent van de mensen vindt dit níet leuk.' Logisch dat de acteurs dan maar een grappig dansje gaan doen op een vrolijke beat.
Het is slim en effectief hoe hier de like-dwang van sociale media een theatrale vertaling krijgt. De stem blijft tijdensDit vind jij leukde hele voorstelling 'updates' geven van wat de kijkers vinden. De spelers raken daardoor van slag, en dat vergroten ze geestig uit. Tristan Esajas doet reuze cool maar heeft grote angstogen als hij zijn 'volgers' oproept om erbij te blijven, want hij heeft van alles bedacht voor zijn dagelijkse vlog. Julie Boellaard stort zich maniakaal in dansjes en liedjes en bezwijkt als die niet aanslaan: 'De mensen vinden dat jij te veel met jouw gezicht doet.' Eva Zwart blíjft glimlachen terwijl de onzekerheid in haar gestalte kruipt. Tot hilariteit van de kinderen in de zaal citeren de spelers populaire TikTok-filmpjes, vertekend door de moed der wanhoop. Zelfs het verschuiven van de decorblokken is besmet door het kijkersoordeel, want de stem heeft gezegd dat 'mensen' zichtbare changementen niet leuk vinden.
In voor de voorstelling geschreven zangnummers (Roosmarijn Luyten) vertellen de acteurs over de angst alleen achter te blijven als niemand hun bestaan bevestigt. Heel mooi is de opbouw die bedenkers/regisseurs Judith Faas en Pieternel Bollmann in de voorstelling hebben aangebracht. De spelers raken uitgeput terwijl hun lichamen mechanisch ingewikkelde handendansjes doen. Esajas wordt door zijn 'eigen' driftig gebarende armen - dat zijn die van de andere twee spelers - opgezweept om te doen wat zijn volgers willen: leverworst eten terwijl hij vegetarisch is. Intussen probeert het drietal om, ondanks de meningenterreur en kijkersprocenten, iets authentieks te doen dat echt bij hen past. Zwart zingt tóch het 'opera-achtige' beginlied - prachtig Portugese fado van Cristina Branco. Dat ze het afkeurende commentaar negeert, vergroot haar dappere kwetsbaarheid.
'Twee procent van de mensen moest stiekem huilen', bevestigt de stem de ontroering van deze toeschouwer. Dat is genoeg, stelt de actrice. Het is de bevrijdende opmaat voor de intieme eindscène, waarin de spelers elkaar hun kleine genoegens opbiechten, ongeacht wat anderen ervan vinden.
Marijn van der Jagt
Tot 26 mei in Bellevue Amsterdam en op 2 juni in Maaspodium Rotterdam,https://bontehond.net
Kamerich & Budwilowitz | Eva Zwart, Tristan Esajas en Julie Boellaard in Dit vind jij leuk