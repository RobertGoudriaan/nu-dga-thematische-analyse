David durft niet Toneel Giovanni's Room

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
6 februari 2025
InGiovanni's Room,een toneelbewerking van de roman van James Baldwin door regisseur Eline Arbo, wil David zijn geaardheid niet onder ogen zien. Hij verlaat het paradijs.
In Giovanni's Room (1956)is David een Amerikaan zoals zovelen in Europa na de oorlog: gestrand in Parijs met een hoofd vol vragen, een geheugen vol gaten en een portemonnee zonder centen. Het maakt hem in de ogen van zijn geliefde Giovanni een man van het allerergste soort. Zo een die gelooft dat het leven niets meer is dan een aaneenschakeling van keuzes, met zijn hand aan de knoppen. Maar door Giovanni komt David er binnen enkele maanden achter wat het betekent om voor iemand te vallen.
Na het succes van zijn debuutGo Tell It on the Mountain(1953) en zijn essaybundelNotes of a Native Son(1955), waarmee hij zich in één klap vestigde als vooraanstaande zwarte Amerikaanse schrijver, waagde James Baldwin zich aan iets anders: een tragisch liefdesverhaal tussen een witte Amerikaan en een Italiaan in Parijs. De Ierse schrijver Colm Tóibín merkte in een voorwoord bij een nieuwe uitgave van de roman op dat het verhaal zich makkelijk leent voor toneel. Tel daarbij op dat het ook een van de lievelingsboeken van regisseur Eline Arbo is, die niets liever doet dan haar lievelingsboeken naar het toneel vertalen, en het was een kwestie van tijd voordat ita met een bewerking kwam.
David en Giovanni ontmoeten elkaar in de bar van Guillaume, de laatste telg van een adellijk geslacht dat vanwege zijn seksuele voorkeur waarschijnlijk met hem zal verdwijnen. David (Eelco Smits) heeft net wat geld geleend van de oudere Jacques (Steven Van Watermeulen) en begeleidt hem in ruil daarvoor naar de bars en cafés waar mannen komen die op zoek zijn naar andere mannen. Zelf bekijkt David Jacques' versierpogingen met zijn gebruikelijke mengeling van vermaak en walging en laat hij geen kans onbenut om zijn vriendin Hella (Eefje Paddenburg) te noemen die even in Spanje zit. Maar deze avond staat Giovanni achter de bar, 'donker en onbeschaamd, als een leeuw'. We zien hem dansen op de achtergrond of ontspannen op de toog leunen. Jacques loopt meteen een blauwtje, maar Giovanni is meteen gek op David. Tot grote schrik van David zelf, die net nog toeschouwer was maar in Baldwins woorden nu zelf 'in de dierentuin zit'.
Het was een slimme vondstom Steven Van Watermeulen (Jacques) en Gijs Scholten van Aschat (Guillaume) delen van het verhaal te laten vertellen, in plaats van alleen David zoals in het boek. Omdat ze altijd aan de randen van het podium lopen, krijg je het gevoel dat de oudere generatie al ver van tevoren weet hoe de relatie zal verlopen. Het geeft meer kracht aan Jacques' waarschuwing dat David het niet uit schaamte veilig moet spelen. Anders loopt hij het gevaar net als hem geschonden en alleen te eindigen.
Het duurt niet lang of David en Giovanni brengen al hun tijd samen door. Op het podium vertelt Jacques hoe ze als een stel kinderen door de Parijse straten lopen terwijl ze lacherig kersenpitten naar elkaar spugen. Omdat David niet langer zijn hotelkamer kan betalen, trekt hij in bij Giovanni in dienschambre de bonne,een kleine, rommelige en onwelriekende kamer, zowel een plaats delict als hun persoonlijke Hof van Eden. Hier zijn ze beschut tegen de buitenwereld en kunnen ze zich onbevreesd aan elkaars lichaam overgeven.
Maar de Hof van Eden bestaat om uit verdreven te worden, en de val die David en Giovanni doormaken stamt in de eerste plaats uit Davids weigering zijn geaardheid onder ogen te zien. David veracht Jacques, Guillaume en de rest van die 'oudere, verwijfde nichtenbende'. In het boek wil hij iedereen te lijf gaan die zijn mannelijkheid in twijfel trekt of uitdaagt. David ontwikkelt een haat voor Giovanni zodra hij zich inbeeldt dat Giovanni hem in een soort Jacques kan veranderen, in iemand die op latere leeftijd nog wanhopig jonge jongens de steegjes in volgt in de hoop op een paar minuten tederheid. Zijn haat en liefde voor Giovanni worden 'door dezelfde wortels gevoed'.
Volgens Baldwin gaatGiovanni's Roomin de eerste plaats over een man die niet in staat is lief te hebben. Daarmee is het ook een verhaal over mannelijkheid, en voor degenen voor wie dat nog niet duidelijk was schreeuwt Eelco Smits nog een paar keer op het podium dat hij een man is. Een uitroep die ongetwijfeld Davids kern moet blootleggen, maar die voor mij zo onverholen was dat hij er juist vlakker van werd. In de roman betekent een man zijn voor David niet alleen het oppervlakkige verlangen om te trouwen met zijn vriendin Hella en gezinsvader te worden. Het staat voor iets diepers, iets wat hem onherroepelijk tot andere mannen aantrekt. Wanneer hij in zijn eentje door Parijs wandelt, kan David niet wegkijken van een matroos die de straat oversteekt alsof 'hij geen voorgeschiedenis had en nergens aan verbonden was'. Baldwin laat zien hoe jaloezie en begeerte samenkomen. David wil met de matroos zijn omdat hij als de matroos wil zijn, smetteloos en ongeschonden, terwijl liefde juist vereist dat je je vuil maakt.
Niets beeldt deze spanning beter uit dan Giovanni's kamer zelf. Een kleine, smerige dienstbodekamer, die uitpuilt van de dozen, verfkwasten, verdwaalde groentes en lege drankflessen. Eén grote bende depressieve voorgeschiedenis die David niet had vermoed en waar hij nu niet meer van kan wegkijken. En dat is precies wat Giovanni hem uiteindelijk zal verwijten wanneer David hem verlaat: 'Jij wil weg bij Giovanni omdat hij je laat stinken.'
Maar daar zijn we nog niet. Giovanni doet er nog alles aan om David in zijn kamer te houden in de hoop zo een nieuw en beter leven te krijgen. Koortsachtig trekt hij bakstenen uit de muur tot hij de buitenmuur bereikt. Elke dag vraagt hij met een brede glimlach aan David of hij niet is veranderd door zijn liefde. David snapt er niets van en lijkt vooral zijn best te doen om niet te zien hoe Giovanni zich aan hem vastklampt alsof hij Giovanni's laatste reddingsengel zou zijn.
Giovanni's wanhopige gevecht met zijn kamer en zichzelf ontbreekt vreemd genoeg in het stuk. Jesse Mensah (Giovanni) speelt eerder een onbezonnen jongeman die scherp afsteekt bij het meer behoudende en bij vlagen gekwelde spel van Smits. Het decor is sober: op de achtergrond lopen de acteurs of staan ze achter tafels met mengpanelen. Giovanni's kamer wordt gecreëerd met een vierkant van licht midden op een verder nagenoeg leeg podium. De toeschouwers moeten de rommel er zelf bij bedenken. Hierdoor krijgt het conflict tussen de twee geliefden alle ruimte, maar de prijs die ze daarvoor betalen is dat Giovanni iets tijdloos krijgt, alsof hij als een komeet in het leven van David is gestort. In plaats van vuile stapels kleren en kersenpitten is er een scène waarin David zich in een teiltje zit te wassen met Giovanni ernaast. Het stuk benadrukt niet Giovanni's smerigheid, niet zijn ellendige staat voor hij David ontmoette, maar vooral Davids angst om zich te bezoedelen. Hierdoor ontbreekt het Giovanni aan een zeker reliëf. Zelfs de seksscènes, uitgebeeld als een dans van Smits en Mensah tussen rookpluimen en neerstortend water, onderstrepen gek genoeg vooral Davids smetvrees.
Wanneer Guillaume Giovanni ontslaat,vertelt Giovanni overstuur aan David dat hij de enige reden is waarom hij nog in leven wil blijven. Niet lang daarna komt Hella terug naar Parijs en verlaat David zijn Italiaanse barman zonder waarschuwing. In de bewerking wordt op dit punt veel meer nadruk gelegd op het klassenverschil tussen David en Giovanni, misschien een poging om de wat gedateerde christelijke thema's van het verhaal in te ruilen voor iets actuelers. Geen crucifixen te bekennen op het podium, en ook de overkoepelende thema's van zondeval, boete en vergiffenis komen slechts rakelings aan bod. In Arbo's adaptatie is David de rijke Amerikaan die kan gaan en staan waar hij wil, en Giovanni de arme Italiaan met vrienden noch familie, die vooral bezig is met overleven. Deze versimpeling doet enigszins afbreuk aan de liefde die daadwerkelijk bloeide. Wat David wreed maakt is niet zijn privilege, maar zijn angst om 'zoals hen' te worden.
David valt, al heeft hij het eerst nog niet door. Hij verlaat het paradijs dat Giovanni's kamer was en denkt in de armen van Hella voorgoed verlost te zijn van zijn teisterende ogen. Maar wanneer hij hoort dat Giovanni een misdrijf heeft begaan, zo zwaar dat hij binnenkort onder de guillotine komt te liggen, begint zijn schuldgevoel aan hem te knagen. Hella gaat bij hem weg en in het boek blijft David achter met de drang om vergiffenis te vragen aan een wildvreemde vrouw. 'Ik merk dat ik vergiffenis zoek', zegt hij erover, 'ik wil dat zíj me vergeeft. Maar ik weet niet hoe ik mijn misdrijf moet omschrijven. Vreemd genoeg is mijn misdrijf dat ik een man ben, en dat weet ze al.'
De nacht voor Giovanni's executie bevindt hij zich alleen in een verlaten huis in het zuiden van Frankrijk. In een prachtige eindscène zien we Smits de danschoreografie die hij met Mensah uitvoerde nu in zijn eentje doorlopen, waarna de rook neerdaalt en de lampen uitgaan. Voor het eerst is Smits als enige zichtbaar, en terwijl hij zijn laatste regels uitspreekt, zien we een horizontale streep licht langzaam in de zaal naar boven kruipen. De zon komt op. Een nieuwe, meedogenloze dag breekt aan.
Fabian Calis / ITA | David (Eelco Smits) en Giovanni (Jesse Mensah) in Giovanni's Room, regie Eline Arbo