Kyiv wilde geen 'nee' meer horen Het Koersk-offensief van Oekraïne

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
29 augustus 2024
Met de weder-invasie van de Russische provincie Koersk blies Oekraïne nieuw leven in het idee dat het de oorlog kan winnen door slimmer te zijn dan Rusland. Het nam wel het risico op een breuk met westerse bondgenoten.
Het was ongetwijfeldeen van de ironische hoogtepunten van het jaar. Eerder deze maand leek er iets verrassends te gebeuren in de Russisch-Oekraïense oorlog, iets verbluffends misschien wel, maar de Oekraïense regering zei niets en de Russische zei weinig meer. En dus keerden Europa en de rest van de wereld zich voor een glimp van de waarheid naar de minst betrouwbare omgeving van de planeet: de Russische sociale media.
Daar druppelden aanwijzingen binnen van inderdaad groot nieuws. Oekraïense soldaten waren met duizenden tegelijk de Russische grens overgestoken en bezetten voor het eerst sinds de Wehrmacht een stuk Russisch grondgebied. Pas op dag vijf van de invasie verbrak Oekraïne het zwijgen daarover. Al snel begonnen de speculaties en analyses over wat er aan de hand was, daarna over wat het doel zou zijn, en al snel over hoe deze gewaagde stap op termijn voor Oekraine zal uitpakken.
Veel daarvan is voorbarig: wat Oekraïne precies beoogt weet alleen een klein groepje mensen, en hoe het uitpakt is afhankelijk van hoe Rusland gaat reageren. Maar in ieder geval onderstreepte deze invasie iets fundamenteels: dat oorlog geen doel is op zich, maar altijd een middel voor iets anders.
Dat is geen nieuw inzicht. Oorlog is een politiek instrument, in de klassieke beschouwing van de Pruisische generaal Von Clausewitz, een brute vorm van politiek verkeer. En wat de afwegingen van de Oekraïense president Volodymyr Zelensky en zijn opperbevelhebber Oleksandr Syrsky ook zijn, het ligt voor de hand om die in de politieke effecten van deze stap te zoeken.
De context is een moeilijk en bleek oorlogsjaar voor Oekraïne. Dat werd al een tijd voorspeld, en hoewel Oekraïne's positie minder is verslechterd en Rusland minder winst heeft geboekt dan een half, driekwart jaar geleden werd voorzien, is 2024 een donkere tijd voor Oekraïne. Het land zat lang in onzekerheid over een nieuw militair steunpakket uit de VS en in Oost-Oekraïne staat het leger onder grote druk: het verliest voortdurend terrein, verloor de slag om de stad Avdiivka en moet zich opmaken voor een slag om het strategisch belangrijke Pokrovsk.
Rusland valt dagelijks Oekraïense steden en infrastructuur aan en verraste Oekraïne met een inval richting de tweede stad Charkiv. Een eigen offensief leek voorlopig een fata morgana. Moskou straalt juist zelfvertrouwen uit over de
Russische oorlogseconomie, over machtsuitbreiding in Afrika en over een vage maar ambitieuze antiwesterse wereldorde. Dat alles heeft gevolgen voor het moreel in Oekraïne en voor percepties in het buitenland. En al voorspellen militair analisten dat het oorlogsfortuin volgend jaar kan omslaan, mentaal is dat nog heel ver weg.
Oekraïne's invasie is dan ook een politiek signaal naar Oekraïne zelf. Er zijn in het land tekenen van oorlogsmoeheid, soms van politieke onvrede of van spanning tussen de politieke en militaire top. Terwijl het leger een nijpend tekort heeft aan mankracht, schoof Zelensky een nieuwe, politiek gevoelige mobilisatiewet lang voor zich uit. In die situatie is een inval die het Kremlin in verlegenheid brengt, die Russische levens verstoort in plaats van Oekraïense, en waarbij Oekraïne's soldaten weer vooruit gaan, een signaal dat Oekraïne nog lang niet kansloos is, en een morele oppepper voor de bevolking en soldaten - in ieder geval tijdelijk.
De invasie is natuurlijkook een signaal naar de Russische bevolking en politiek. Vladimir Poetin wil graag de controle hebben en dat ook uitstralen. Over zijn oorlog wil hij graag de indruk wekken dat alles tiptop verloopt, terwijl gewone Russen er niets van hoeven te merken. Oekraïne probeerde dat succesverhaal al te ondergraven met drone-aanvallen diep in Rusland en kleine maar gehypete operaties tegen Russische huurlingen in Afrika. Deze invasie ondergraaft dat verhaal verder.
In de eerste analyses over de Oekraïense tegeninvasie werd vooral dit effect van de actie beschreven en gespeculeerd op de gevolgen ervan voor Poetins regime. Maar zo simpel werkt strategie niet: ongetwijfeld verwachten Zelensky en Syrsky niet dat Poetin prompt uit het Kremlin wordt verdreven. Ook zullen ze niet verwachten dat dit mini-reepje Rusland een troefaas wordt in nog fictieve onderhandelingen. Maar het creeert een politiek probleem, zeker als chauvinistische militaire bloggers onmiddellijke bevrijding gaan eisen, waar Poetin op moet antwoorden.
Het betekent voor Rusland ook een militair probleem: als de provincie Koersk snel moet worden bevrijd, vraagt dat van Rusland een tweede grote militaire operatie, tegelijk met die in Oost-Oekraïne. Rusland bleek daar de afgelopen twee jaar niet effectief in. Poetin beval opperbevelhebber Valeri Gerasimov om de Oekraïners voor oktober uit Rusland te vegen. Maar zonder een flinke omkering van Ruslands strategische prioriteiten, zonder het verplaatsen van troepen en materieel van Oekraïne naar Rusland, gaat dat zeker niet lukken.
Sommige commentaren concludeerden na twee weken dat zo'n Russische ommezwaai nog niet had plaatsgevonden, dat Ruslands offensief in Oost-Oekraïne nog niet stilligt en dat de gok van Oekraïne daarom is mislukt. Dat is natuurlijk onzin: het is geen spelletje Risk waarbij je even legers heen en weer schuift. Of de druk op Oekraine's oostfront daalt, en wat het strategische effect daarvan is, zal pas later blijken. Ook pas op termijn zal blijken welke prijs Oekraïne betaalt voor de inzet van zoveel ervaren troepen en materieel in Rusland, terwijl daar op plaatsen als Pokrovsk een wanhopig tekort aan is. Het strategische probleem dat Oekraïne voor Rusland creëert, is ook een strategisch probleem voor zichzelf.
In militair-strategisch opzicht heeft Oekraïne dus gegokt, en hoe dat uitpakt valt nog niet te voorspellen. Maar Oekraïne heeft ook een belangrijke politieke gok genomen richting zijn eigen bondgenoten. En daarover kunnen wél al conclusies worden getrokken.
Hoewel westerse landen en Oekraïne volgens het Russische verhaal één geïntegreerde anti-Russische machine zijn, bestaat er in werkelijkheid behoorlijk wat wantrouwen tussen Oekraïne en zijn bondgenoten. Oekraïne leunt vooral op de VS, maar Zelensky's regering vindt dat de Amerikanen te veel beperkingen eisen in Oekraïne's oorlog en wapengebruik. Op zijn beurt vertrouwt de regering-Biden Oekraïne niet met zijn prioriteit nummer één: het vermijden van een directe oorlog met Rusland, terwijl binnen het Amerikaanse leger twijfels waren gegroeid over Oekraïne's militair-strategische vermogen na het mislukte offensief van vorig jaar.
In Europa is Duitsland de belangrijkste bondgenoot van Oekraïne, maar Berlijn heeft zich nooit achter het Oekraïense doel geschaard om Rusland te verslaan. In de Duitse politiek is pro-Russisch sentiment traditioneel sterk, en Oekraïne verdenkt bondskanselier Olaf Scholz daarvan. Het wederzijdse wantrouwen werd zeker niet beter door onthullingen over Oekraïne's verantwoordelijkheid voor het opblazen van de Nord Stream-gaslijn en gerommel in de Duitse regering over bezuinigingen op de hulp aan Oekraïne, volgend jaar.
De aanloop naar het offensief van Oekraïne onderstreept dit wantrouwen. Een anonieme bron uit de Oekraïense regering vertelde weekbladThe Economistdat opperbevelhebber Syrsky het plan met opzet verborgen hield voor de bondgenoten. 'Twee eerdere operaties van Syrsky werden ondermijnd door het Westen', aldus deze bron. 'De ene werd gelekt naar de Russen, van de andere werd gezegd dat we het moesten afbreken.'
Als dit klopt, dan nam Oekraïne het risico dat westerse landen zich tegen de invasie zouden keren en in het uiterste geval zelfs hun militaire hulp zouden (dreigen te) staken. Rusland eiste dat ook, maar Europese landen en de VS verklaarden allemaal - na een tijdje de kat uit de boom te hebben gekeken - dat zij deze tegeninvasie als Oekraïense zelfverdediging beschouwen.
Oekraïne heeft met het tegenoffensief- kwaadschiks - politieke ruimte voor zichzelf gecreëerd tegenover zijn bondgenoten, en zijn onafhankelijkheid bekrachtigd. Kyiv had geen zin om 'nee' te horen van weifelachtige vrienden en zei dus niks. Of hier uiteindelijk een prijs voor komt moet nog blijken (bijvoorbeeld als de Duitse regering hier toch bozer over is dan ze laat blijken), maar voorlopig lijkt deze gok voor Oekraine goed uit te pakken.
En passant heeft Kyiv aangetoond dat westerse zorgen en Russische dreigementen over het gebruik van westerse wapens op Russisch grondgebied overdreven zijn. Of beter gezegd: dat dit niet prompt tot internationale escalatie leidt. Overigens kan ook op dit punt pas later een eindafweging worden gemaakt: Rusland kan alsnog tot een drastische reactie besluiten, zoals groen licht voor sabotage en ondermijning in Europese landen.
De Oekraïense tegeninvasie kan ook op een andere manier worden beschouwd als politieke interventie richting het Westen. In de eerste maanden van de oorlog verbijsterden Oekraïense troepen de wereld door zich terug te vechten van de afgrond. 'Dit is Oekraïne'sfinest hour,dat generaties lang zal worden herinnerd en herverteld', juichte de Britse premier Boris Johnson toen, terwijl Joe Biden, Olaf Scholz, Mark Rutte en anderen de lof zongen over de Oekraiense onverzettelijkheid en inventiviteit. Oekraine cultiveerde dit imago, onder meer online: de dappere, ontembareunderdog,die door listigheid en strijdlust de veel grotere agressor terugdrong.
Naarmate de oorlog langer duurde, heeft dat verhaal concurrentie gekregen van een ander narratief: dat het Oekraïense verzet misschien moedig, maar uiteindelijk futiel en onverstandig is. Rusland wakkert het idee aan dat Oekraine uitgeput raakt en zichzelf alleen maar extra schade op de hals haalt, en westerse landen extra kosten, terwijl het einde onvermijdelijk is: dat Rusland een reuzenhap uit Oekraïne neemt en de karavaan verder trekt.
Met zijn tegeninvasie grijpt Oekraïne in op deze verschuiving van perspectief. Het blaast nieuw leven in het verhaal van de dappere, jonge democratie, die door slimmer, leniger, vindingrijker te zijn zichzelf zal bevrijden. Nieuw leven in het idee dat steun aan dit Oekraïne geen weggegooid kapitaal is, maar een slimme en noodzakelijke investering in een land dat zichzelf - en Europa - tegen Rusland kan beschermen.
Dat is een mooi verhaal, maar ook een dat voor Oekraïne een 'tirannie van verwachtingen' heeft geschapen, zoals een Britse politicoloog schreef. Misschien heeft Oekraïne zich daar tijdelijk van verlost. Maar welk effect deze invasie uiteindelijk zal hebben op het slagveld, in de Oekraïense en Russische samenleving, in de internationale politieke arena, en welke prijs Oekraïne daarvoor moet betalen - dat allemaal is een deel van het verhaal dat pas later kan worden geschreven.
David Guttenfelder / The New York Times / ANP | Een Oekraïense Humvee rijdt door de verwoeste Russische grenspost bij Soedzja, 12 augustus 2024