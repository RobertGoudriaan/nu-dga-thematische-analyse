Van de UvA naar de Zuidas Onderzoek Fiscale wetenschappers met een dubbele pet

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
29 februari 2024
Nederland is nog steeds een hoofdrolspeler in de wereldwijde belastingontwijking, maar fiscale wetenschappers doen er amper onderzoek naar. Velen van hen werken zelfs, als adviseur van bedrijven, mee aan de belastingontwijking.
Jan van de Streekwas jarenlang wetenschapper én belastingadviseur. Twee dagen in de week gaf hij les en deed hij onderzoek voor de Universiteit van Amsterdam, de rest van de week werkte hij bij belastingadvieskantoren: eerst zo'n tien jaar voor Ernst & Young en daarna nog drie jaar voor Loyens & Loeff. Hij is gespecialiseerd in belastingwetgeving van grote internationale bedrijven, kennis die zeer gewaardeerd werd bij de advieskantoren. Als wetenschappelijk medewerker was hij een vraagbaak voor de organisatie, en was hij zo regelmatig betrokken bij het 'trekken van gaten' in de Nederlands fiscale wetgeving, vertelt hij in zijn kantoor in Leiden, de universiteit waar hij in 2020 naar overstapte voor een voltijd hoogleraarschap.
Van de Streek was goed in zijn werk en had er lol in. Als hij weer eens een geitenpaadje in de wetgeving had gevonden riep hij trots over de gang dat hij het 'lek van de eeuw' had ontdekt. Vervolgens maakte hij een gedetailleerd stappenplan en presenteerde het in een bomvolle aula aan zijn collega's, waarna zij het in praktijk brachten bij hun klanten.
Lang deed hij dat zonder schuldgevoel. 'Het was iets technisch, iets neutraals', vertelt hij. 'De consequentie was dat er geen winst werd belast, maar ik was me helemaal niet bewust dat ik daar een mening over kon hebben.' Verandering in zijn denken kwam na het uitbreken van de financiële crisis waarin overheden wereldwijd naarstig op zoek gingen naar geld en zich genoodzaakt zagen op sociale voorzieningen te bezuinigen, terwijl bedrijven in diezelfde gaten bleven duiken die de Nederlandse overheid open had gelaten.
Meer dan in veel andere disciplines zijn fiscale hoogleraren parttimers. Niet omdat ze zo gesteld zijn op hun vrije tijd, maar omdat de meesten er een baan naast hebben, soms bij het ministerie van Financiën of de Belastingdienst, maar meestal als belastingadviseur van bedrijven. 'Dubbele petters' worden ze genoemd: hoogleraren die een of twee dagen in de week voor de universiteit werken en de rest van de week doorbrengen op een kantoor, vaak aan de Amsterdamse Zuidas. Bij de accountancybig four- Deloitte, PwC, Ernst & Young, en kpmg - of bij advocatenkantoren als Loyens & Loeff ofBaker & McKenzie.
De staat van de Nederlandse fiscale wetenschapdoet er internationaal toe. Dat komt doordat Nederland een belangrijke schakel is in een ketting van landen die bedrijven gebruiken op zoek naar een zo laag mogelijke belastingdruk. De'Axis of Tax Avoidance'noemt de ngo Tax Justice het. Het Verenigd Koninkrijk, Luxemburg, Zwitserland en Nederland zijn samen verantwoordelijk voor meer dan de helft van alle belastingontwijking, rekende Tax Justice uit. Nederland voert de club aan met zestien procent aan wereldwijde'tax loss inflicted on others'.
De definitie van een 'belastingparadijs' is diffuus - vaak wordt gedacht aan de plek waar het geld eindigt, terwijl Nederland juist in het midden van de ketting zit - en daarom muntte het Centraal Planbureau voor Nederland het begrip 'doorsluisland'. Ons land was 's werelds grootsteenablervan belastingontwijking in 2011. Dat jaar stroomde er 2693 miljard euro aan zogenaamde buitenlandse investeringen Nederland in en 2959 miljard euro Nederland uit. Die buitenlandse investeringen in Nederland zijn toegenomen tot 4900 miljard in 2023. Bedrijven en vermogende individuen ontwijken zo miljarden aan belastingafdrachten en tientallen overheden lopen diezelfde miljarden aan belastinginkomsten mis die nodig zijn voor belangrijke investeringen.
Fiscale wetenschappers hebben een belangrijke rol in het vormen van het belastingbeleid. Hun advies is onmisbaar, want deze specialisten kunnen als geen ander het beleid van de overheid op hun vakgebied in de juiste context plaatsen. Maar als een groot deel van de fiscale wetenschappers met een been in de adviessector staat, kan die discipline dan wel een kritische spiegel voor overheidsbeleid zijn?
De Groenesprak meer dan tien fiscale wetenschappers op voor- en achtergrond en trof een academische subcultuur onder hoogspanning. De fiscale wetenschap lijkt verworden tot een strijdtoneel tussen 'kamp dubbele pet' en 'kamp fulltime' die elkaar steeds minder in het echt tegenkomen. Verschillende dubbele petters voelen zich vogelvrij omdat hun integriteit in twijfel wordt getrokken vanwege hun advieswerk, andere (ex-)dubbele petters zeggen de deur uit te worden gewerkt omdat hun publicaties commerciële belangen zouden schaden.
Driekwart van de hoogleraren fiscaal recht of fiscale economie heeft een dubbele pet, slechts een kwart is voltijd wetenschapper, bleek uit de rondgang vanDe Groene. Ruim de helft van alle hoogleraren is naast wetenschapper ook belastingadviseur. Om te achterhalen of deze dominante positie van de dubbele petter in de adviessector inderdaad invloed heeft op onderzoek, deden we een steekproef in het belangrijkste fiscale tijdschrift:Weekblad Fiscaal Recht (WFR).Een thema als belastingontwijking komt er daarin bekaaid vanaf, terwijl bijna de helft van de artikelen gaat over bedrijfsbelastingen vanuit het perspectief van de onderneming.
In de jaren nulwaren de hoogleraren die waarschuwden voor de Nederlandse rol in de internationale belastingontwijking op een hand te tellen. De eerste roepende in de Nederlandse woestijn was Geerten Michielse, in 2009. In een voor insiders legendarischeZembla-uitzending (te vinden op YouTube) rijdt Michielse, destijds hoogleraar belastingrecht aan de Universiteit Utrecht, in een zwarte open cabriolet langs de Amsterdamse grachten. Hij stopt voor grachtenpanden en kantoorgebouwen om uit te leggen hoe de band U2 en whiskymerk Johnnie Walker belasting ontwijken via deze brievenbusvennootschappen. Nederland is een 'belastingparadijs', zegt Michielse.
Sindsdien gaan er wilde verhalen over Michielse rond. Hij zou zijn uitgekotst door de Nederlandse fiscale wetenschap, zijn hoogleraarstitel zou hem zijn afgepakt en hij vluchtte naar Amerika. Daar is niet zo veel van waar, zegt Michielse zelf in een telefoongesprek vanuit Washington, waar hij al meer dan tien jaar werkt als fiscaal adviseur van het Internationaal Monetair Fonds.
Die leerstoel in Utrecht verviel inderdaad, bevestigt hij, maar dat was vanwege een tekort aan studenten, een beslissing die al ruim voor de uitzending genomen was. Hij bestrijdt ook dat hij is gevlucht. De financiële crisis was uitgebroken en de strijd tegen belastingontwijking werd ingezet vanuit Washington. Michielse kreeg een telefoontje van het imf --hij had eerder al voor het fonds gewerkt - want ze zaten om zijn specialisme te springen.
Maar negatieve reacties op zijn optreden inZemblakreeg hij wel degelijk. 'De helft van de collega's viel over me heen en vond dat ik het eigen nest had bevuild. Van de andere helft kreeg ik positieve reacties: "Eindelijk iemand die het gewoon zegt!"' vertelt hij. Ook was er een academisch tijdschrift dat hem 'geen podium meer wilde geven' en de toenmalige staatssecretaris van Financiën, Jan Kees de Jager, stuurde een brief naar de Tweede Kamer waarin hij schreef dat het onderzoek van Michielse niet klopte, wat Michielse later weer weerlegde.
Michielse was niet afhankelijk van een tweede werkgever toen hij zich uitsprak. Dat was anders voor Jan van de Streek. Enkele jaren na deZembla-uitzending begon hij in zijn rol als professor - dat werd hij in 2014 - ook kritiek te uiten op de belastingontwijking via Nederland, maar hij bleef wel doorgaan met zijn advieswerk. 'Ik vond dat het goed te scheiden was', zegt hij. 'Ik werk intern mee aan belastingconstructies, maar als ze mij als professor vragen wat er moet gebeuren dan zeg ik: opruimen die rommel.'
Niet iedereen kon die twee petten zo gemakkelijk scheiden als hijzelf. Bij Ernst & Young kreeg hij meermaals te horen: 'Jan, waarom schrijf je dit op! Dit is zó slecht voor onze klanten!' Maar ze probeerden hem nooit te beperken, zegt hij. Dat veranderde toen hij aan de slag ging bij Loyens & Loeff, waar ze 'totaal anders' omgingen met zijn academische vrijheid. Na een aantal incidenten - zo had hij bij een hoorzitting in de Tweede Kamer gewezen op lekken in de wet waardoor private-equitybedrijven geen belasting betaalden, waarna het gat snel werd gedicht - was de sfeer tussen hem en de partners van het kantoor gespannen en raakte hij rap steeds verder geïsoleerd.
De bom barstte in 2017. De aanleiding: rulingsafspraken over belastingdruk die de belastingdienst maakt met grote bedrijven. Eerder had hij al gezegd dat deze rulings geanonimiseerd openbaar gemaakt moeten worden, nu had hij ontdekt dat veel onrechtmatig waren omdat de bedrijven in kwestie de afspraken niet hadden gemeld in hun moederland, wat wel moest. Dit leidde tot paniek bij de advieskantoren en hun klanten - alle belastingdeals stonden ineens op losse schroeven - en tot onrust in de Tweede Kamer en het ministerie. Van de Streek werd op het matje geroepen door de leiding en kreeg te horen: dit huwelijk is voorbij.
Met een plotseling overschot aan tijd en een gat in zijn financiën - hij verdiende in zijn adviesbaan het viervoudige van zijn wetenschappelijke honorarium - klopte Van de Streek aan bij de Universiteit van Amsterdam. Hij hoopte zijn twee dagen uit te bouwen, maar dat was onbespreekbaar, ook na het binnenhalen van een grote beurs, want dat was niet 'het dna van de vakgroep'. Ga maar een tweede baan zoeken op de Zuidas zoals wij allemaal, was de boodschap.
Sindsdien verslechterden de verhoudingen gestaag. Hij werd als coauteur uit een leerboek Europees belastingrecht gegooid en na zijn vertrek naar de Universiteit Leiden in 2020 kreeg hij recent nog een trap na. Het jaarlijkse congres van de Amsterdamse fiscale studievereniging dat de studenten hadden vernoemd naar hun favoriete professor, het Jan van de Streek Congres, is onder druk van zijn oud-collega's van zijn naam ontdaan.
In Leiden was Jan Vleggeerthet afdelingshoofd. Ook hij had eerder een duobaan als partner bij belastingadvieskantoor PwC en onderzoeker aan de universiteit, maar besloot zich in 2011 volledig op de wetenschap te richten. Nu probeert hij in Leiden, tegen de trend in, zoveel mogelijk fulltimers aan te nemen. In zijn oratie in 2020 legde hij uit waarom: de sterke dwarsverbanden van de fiscale wetenschap met de belastingadviespraktijk leiden tot belangenverstrengeling en 'verschraling' van het fiscale debat, een boodschap die veel onrust in de wetenschappelijke fiscale discipline teweeg had gebracht.
Zowel Vleggeert als Van de Streek wordt veelvuldig bekritiseerd door vakgenoten. Vleggeert zou geen bewijs hebben voor de stellingname in zijn oratie, en Van de Streek zou 'activistisch' zijn en zelf nog steeds dubbele petten hebben die hij niet vermeldt. Hij adviseert politieke partijen, en 'dat staat dan helemaal nergens', zegt Peter Kavelaars, hoogleraar fiscale economie in zijn kantoor in Rotterdam (wat Van de Streek weer ontkent).
Ook Kavelaars combineerde jarenlang de wetenschap met zijn tweede baan als partner bij Deloitte. Voor het eerst, net voor zijn pensioen, is hij alleen wetenschapper. Heel veel verschil merkt hij echter niet, 'ik heb misschien een fractie meer vrijheid, maar het scheelt weinig', vertelt hij. Dat komt ook doordat hij nooit hinder van Deloitte heeft ondervonden. Aan het begin had hij aangegeven geen inmenging te dulden en 'dat hebben ze, eerlijk is eerlijk, ook nooit gedaan'. Kavelaars heeft geen moeite met dubbele petten en vindt de discussies over het onderwerp vaak 'onevenwichtig'. Er is veel negatieve aandacht voor wetenschappers met één been in de adviessector, maar over de collega's die onderzoek combineren met hun werk bij de Belastingdienst of het ministerie van Financiën hoor je weinig, zegt hij. Zolang het transparant is dat iemand meerdere petten heeft ziet hij geen problemen, maar daar gaat het vaak fout: 'Het stikt van de dubbele petten in de samenleving, maar een heleboel zijn er niet zichtbaar', zegt hij.
Hij kent wel verhalenvan collega-dubbele petters die minder vrijheid kregen dan hij bij Deloitte genoot en regelmatig kritiek op hun wetenschappelijke werk voor de kiezen kregen. Daar moet je van tevoren goede afspraken over maken, zegt hij, en het is persoonsafhankelijk hoe je daarmee omgaat. Toch wegen deze risico's niet op tegen de voordelen, vindt Kavelaars. 'De praktijk is weerbarstig', legt hij uit, 'daar kun je zien dat wetgeving heel anders uitpakt dan je theoretisch had verwacht. Als je die link niet hebt met de praktijk, kom je daar niet achter.'
Het is de dominante visie in de Nederlandse fiscale academische wereld, maarDe Groenesprak ook met meerdere 'dubbele petters' die, op voorwaarde van anonimiteit, ervaringen deelden waaruit blijkt dat belangenverstrengeling of (zelf)censuur op de loer ligt. Bijvoorbeeld in een geval waarin niet een belastingadvieskantoor de bemoeizuchtige tweede werkgever was maar het ministerie van Financiën. De top van het ministerie dreigde in 2011 met ontslag voor de auteur van een artikel over de Nederlandse rol in belastingontwijking, waarna afzwakking van de tekst volgde. Ook dat kan.
Vaak wordt gewezen naar de ethiek van het individu. Gaat de persoon in kwestie er goed mee om, dan is er niets aan de hand. Laat je je beperken, dan is sprake van een haperende persoonlijke moraal. Immers, als je je tijdens je onderzoek oneigenlijk laat beïnvloeden, dan ben je in overtreding van de vijf leidende principes in de gedragscode wetenschappelijke integriteit: eerlijkheid, zorgvuldigheid, transparantie, onafhankelijkheid en verantwoordelijkheid.
Dat is de individuele realiteit, maar als je kijkt naar de gehele fiscale academische discipline tekent zich een ander beeld af. Net iets meer dan de helft van de fiscale hoogleraren heeft een dubbele pet in de belastingadviessector voor bedrijven, een klein kwart heeft een andere dubbele pet bij bijvoorbeeld de belastingdienst of de Hoge Raad, en het resterende kwart is voltijd hoogleraar. Deze dominante vertegenwoordiging van belastingadviseurs is terug te zien in de productie vanWeekblad Fiscaal Recht, het toonaangevende blad voor de Nederlandse fiscale professionals. Hoewel het blad niet sec een wetenschappelijk tijdschrift is, publiceren veel fiscale hoogleraren hun artikelen hierin en worden er, op aanvraag,peer reviewsgedaan.
Het weekblad publiceert wekelijks zo'n drie artikelen. In 2021 had iets minder dan de helft van deze artikelen een bedrijfsgerelateerde belasting als hoofdthema. Iets meer dan tien procent ging over particuliere belastingen, vijf artikelen hadden klimaat als onderwerp, vijf artikelen gingen over fiscaal-ethische kwesties en het verdelingsvraagstuk, en nul hadden belastingontwijking als hoofdthema. Kijk je over meerdere jaren, de periode 2005 tot september 2023, en zoek je op de woorden 'belastingontwijking Nederland' dan vind je een lange lijst artikelen, maar als je beter kijkt hebben er slechts zo'n 35 belastingontwijking als hoofdthema - vaak geschreven door een handjevol dezelfde wetenschappers.
Op individueel niveau is er niets aan de hand. De meeste wetenschappers zullen handelen volgens de gedragscode wetenschappelijke integriteit. Maar die staat (zelf)censuur op onderwerpkeuze niet in de weg. De gedragscode speelt pas wanneer het onderwerp van onderzoek is gekozen. Immers: academische vrijheid. Wanneer je uitzoomt zie je die consequentie: een fiscale academische discipline met een blinde vlek voor belastingontwijking.
De belastingafdeling van de UvAis de beruchtste van Nederland. Als enige universiteit heeft ze nul voltijd hoogleraren fiscaal recht, allemaal hebben ze een dubbele pet. En er zijn verschillende incidenten geweest. Zo onthuldeFollow the Moneyeen document dat de suggestie wekte dat Netflix inspraak zou krijgen op het door haar gefinancierde onderzoek én op interne academische discussies over de belasting van 'online mediadienstverleners' zoals zijzelf.Nieuwsuurtoonde aan dat het voormalige hoofd van de fiscale vakgroep heimelijk werd gesponsord door een lobbyvereniging van vastgoedbeleggers in zijn onderzoek naar het investeringsklimaat - voor vastgoedbeleggers.
André Nollkaemper was tot voor kort de decaan van de rechtenfaculteit aan de UvA. Toen hij in 2016 aan deze functie begon was hij vastbesloten om zijn faculteit te laten bijdragen aan 'oplossingen voor maatschappelijke problemen en een rechtvaardige samenleving'. Ruim zeven jaar later, aan het einde van zijn termijn, concludeert hij dat hij er maar 'in beperkte mate' in is geslaagd om die 'maatschappelijke missie' door te voeren bij de sectie belastingrecht.
Nollkaemper ziet dat deze vakgroep 'overwegend schrijft over de belastingrechtaspecten vanuit het perspectief van ondernemingen'. Dat vindt hij ook belangrijk onderzoek, maar de schaarse wetenschapsmiddelen gaan hier veelal aan op terwijl er veel andere maatschappelijke kwesties blijven liggen, grote thema's als duurzaamheid en ongelijkheid. 'Als je mij vraagt: besteedt onze sectie belastingrecht voldoende aandacht aan deze vragen?, dan is mijn antwoord: nee.'
Intussen heeft Nollkaemper vastgelegd dat het hoofd van de afdeling belastingrecht voltijd in dienst moet zijn bij de universiteit. Dat is belangrijk, zegt hij, om de onafhankelijkheid van de belastingwetenschap te borgen. Maar de faculteit zoekt al maanden tevergeefs naar een geschikte kandidaat. 'Het is in deze hoek ontzettend lastig mensen te vinden die volledig gecommitteerd zijn aan de wetenschap', zegt Nollkaemper.
Dan heb je nog het onderwijs. De ervaring van de dubbele petters heeft zeker meerwaarde voor studenten, 'vaak staat er iemand voor de klas die exact weet hoe het in praktijk werkt', zegt Nollkaemper. De opleiding is meerdere malen positief uit evaluaties en onderwijsaccreditaties gekomen, maar hij constateert ook dat het zonder fulltimers lastig is een kwalitatief hoogstaand onderwijsprogramma te bieden met voldoende begeleiding voor studenten. 'Ik vind dat wij een tandje hoger moeten.'
Ook in Leiden zijn ze hier druk mee. De opleiding fiscaal recht moet maatschappelijker worden, vindt afdelingshoofd Vleggeert. 'We willen minder de focus op het afleveren van mensen die het alleen goed doen in de belastingpraktijk', zegt hij. 'Natuurlijk blijven we ook vertellen hoe de regels werken, we zijn nou eenmaal een fiscale opleiding, maar we proberen het evenwicht wel te verschuiven zodat er niet alleen techneuten uit Leiden komen maar ook mensen met andere bagage.'
Daarbij loopt Vleggeert wel tegen een probleem aan. Er is geen standaardleerboek voor de bacheloropleiding ﬁscaal recht dat zo'n breder pakket biedt. Daarom is Jan van de Streek begonnen aan een nieuw boek met meer aandacht voor disciplines als sociologie, ﬁlosoﬁe en politieke economie en vakken die speciﬁek gaan over belastingontwijking en ethiek. Met dat boek in de hand zouden studenten niet alleen kennismaken met de regels, maar ook leren beoordelen hoe ze tot stand kwamen en of ze 'rechtvaardig' zijn.
'Ik ben door mijn ﬁscalisten heen,ik ben erdoorheen', riep VVD'er en oud-staatssecretaris van Financiën Eric Wiebes in 2017. Het was na een opsomming van de vele dubbele petters, toen hij in een debat was gevraagd waarom er geen 'uitdrukkelijk onafhankelijke persoon' in een commissie zat die het parlement moest adviseren over ﬁscale zaken. Om de ﬁscale discipline weer in balans te krijgen is ingrijpen op bestuurlijk niveau nodig, denkt oud-UvA-rechtendecaan Nollkaemper. Voltijd wetenschappers moeten gericht geworven worden, maar daar zijn extra middelen voor nodig; hij ijverde daar ook voor bij het ministerie van Onderwijs.
Maar hij vreest dat het hoe dan ook lastig wordt voldoende ﬁscalisten te vinden die voltijd aan de slag willen op een universiteit terwijl de lucratieve adviessector lonkt. In dat geval moeten we een vergelijkbare aanpak overwegen als voor talen waarvan de studie dreigde uit te sterven, oppert hij: met een clubje ﬁscalisten dat zich volledig in wil zetten voor de wetenschap zorgen alle universiteiten er gezamenlijk voor dat de opleiding op twee of drie plekken in de lucht wordt gehouden.
De Universiteit Leiden laat zien dat het ook nu al anders kan. Zij hebben negentien voltijd medewerkers op hun afdeling ﬁscaal recht, van wie vier hoogleraar zijn. Zij komen op het 'onafhankelijke proﬁel van de afdeling' af, denkt de universiteit zelf.
Toeval of niet, toen Michielse zich in 2009 als eerste uitsprak tegen 'Nederland belastingparadijs', was hij een van die weinige ﬁscale hoogleraren die voltijd in dienst was van de universiteit. Lang stond hij alleen; het duurde nog enkele jaren totdat vergelijkbare geluiden gangbaarder werden. Vanaf 2018 kwam de politiek deels tot inkeer, vooral dankzij internationale druk, met enkele goede maatregelen tijdens Rutte III. Sindsdien is decommunis opiniovan de ﬁscale discipline dat Nederland inderdaad een beetje was doorgeschoten in de ijver voor een aantrekkelijk vestigingsklimaat, en nú het leven heeft gebeterd. Maar er zijn nog voldoende aanwijzingen dat Nederland nog steeds verre van brandschoon is.
Nederland voerde een bronbelasting in op royalty's, rente en recenter dividenden naar belastingparadijzen, maar deze wet is nog steeds eenvoudig te omzeilen als je er een extra land tussen zet. Het heeft er alle schijn van dat dit ook gebeurt: na een kortstondige daling in 2019 en 2020 zijn de geldstromen weer op het oude niveau van rond de 285 miljard euro in 2022. Ook het totaal aantal zogenaamde 'buitenlandse investeringen' in Nederland groeide door tot 4900 miljard euro in 2023. Voor Amerikaanse multinationals en vermogenden is Nederland wereldwijd dé voorkeurslocatie om winst te stallen: zo'n 24 miljard dollar in het derde kwartaal van 2023 ten opzichte van nog geen drie miljard dollar in Duitsland of acht in buurland Canada. Waarom zouden ze dat toch in Nederland doen? Gabriel Zucman, een Franse econoom, schreef erover, maar in Nederland wordt er amper onderzoek naar gedaan.
De Nederlandse ﬁscale wetenschappers zijn niet slecht of onethisch. De praktijkervaring van de dubbele petters kan zonder twijfel van meerwaarde zijn voor onderzoek en de overweldigende meerderheid zal werken volgens de geldende academische regels. Maar in een ﬁscale academische discipline met twee keer zo veel dubbele petters als voltijd hoogleraren is het logisch dat een bedrijfscentrische visie het onderzoek domineert.
Met specialiseren op zich is niets mis. Maar waar andere landen voordeel halen uit Nederlandse kennis over waterbouwkunde, gaat ons talent voor bedrijfsbelastingconstructies juist ten koste van anderen, terwijl het ons minder oplevert. Die landen lopen miljarden aan belastinginkomsten mis, en Nederland verdient maar een fractie van dat geld terug in de belastingadviessector. Tel daarbij op dat deze specialisatie ander onderzoek naar belangrijke maatschappelijke thema's als belastingontwijking in de weg staat, en dat Nederland als een van de grootsteenablersvan belastingontwijking zo buiten schot blijft.
Voor zijn werk bij het IMF komt Geerten Michielse regelmatig in landen die veel belastinggeld mislopen door ontwijking. 'Waar gaat het dan heen?' vraagt hij dan, en negen van de tien keer is het antwoord: Nederland. 'Ik zit daar regelmatig met plaatsvervangende schaamte', zegt hij, 'de ellende die Nederland heeft gecreeerd is niet met een paar maatregelen weg te werken.'
Ook Michielse had voor zijn werk bij het IMF en de universiteit in de adviessector gewerkt, maar hij was na vier jaar overgestapt naar de wetenschap. Niet als parttimer maar direct voltijd, in het besef dat een carrière als belastingadviseur met een tonnensalaris (of zelfs richting een miljoen als je het tot partner schopt) daarmee ook van de baan was.
'Dat is de consequentie van een keuze die je maakt. Die heb ik gemaakt toen ik dertig was. Geld verdienen is leuk, maar niet tot iedere prijs. Ik wilde mijn onafhankelijkheid behouden.'