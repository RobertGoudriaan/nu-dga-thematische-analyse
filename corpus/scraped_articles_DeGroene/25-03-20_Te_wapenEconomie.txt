Te wapen?! Economie

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
20 maart 2025
Soms is het heerlijk om tot een jongere generatie te behoren. Terwijl oudere Nederlanders rond hun achttiende verplicht in het leger moesten, kon ik me uitleven in puur hypothetische discussies met medestudenten en -activisten. Wat was het beste: principieel zijn en dienstweigeren, zoals mijn anarchistische vrienden meenden? De landsverdediging uitbesteden aan beroepsmilitairen - nog altijd de praktijk in Nederland? Of toch doen wat sommige socialisten betoogden: je plicht vervullen, omdat een democratisch volksleger de beste waarborg is tegen dictatoriale avonturen?
Inmiddels is met Donald Trump in het Westen een fascist-in-de-dop aan de macht gekomen. In het Oosten gaat Vladimir Poetin onverminderd door met zijn Oekraïense veroveringstocht, terwijl ook binnen de Europese Unie radicaal-rechts de wind mee heeft. De 'wat als'-debatten dreigen razendsnel werkelijkheid te worden. Hoe kunnen we de democratie verdedigen zonder ten prooi te vallen aan militarisme?
Helaas gaat het debat tot nu vooral over geld. De oude Navo-regel schrijft voor dat het defensiebudget minimaal 2 procent van het bbp is. Mark Rutte stelt 3,7 procent voor. De Polen willen zelfs naar 5 procent gaan. Ondertussen praat de Europese Unie verder over een plan om 800 miljard euro uit te geven aan herbewapening. Ik ben geen pacifist, want ik heb nooit begrepen hoe je met geen man, geen vrouw en geen cent de vrijheid kunt verdedigen tegen tot de tanden bewapende slechteriken, maar daarmee is de kous niet af.
De waarheid is dat al die cijfers niet zoveel zeggen. Rusland pompte vorig jaar 146 miljard dollar in het leger. Zelfs zonder de VS spendeerden de Navo-bondgenoten ruim tweeënhalf keer zoveel. Toch staan ze zwak. Een deel van de verklaring is militaire koopkracht. Voor hetzelfde geld kunnen de Russen heel veel meer wapens aanschaffen en soldaten inschakelen dan de Europeanen.
Dat wordt de volgende discussie. Hoe voorkom je oorlogsinflatie? Grondstoffen zijn duur, in veel landen draaien de fabrieken nu al op volle kracht en is de arbeidsmarkt krap. In zo'n situatie, waarin de vraag plotseling hard stijgt terwijl het aanbod beperkt is, kan de militaire industrie bovendien makkelijk extreme winsten maken. Het lijkt erop dat de oplossing gezocht wordt in nauwere Europese coördinatie. Niet alleen bij het bestellen van tanks, vliegtuigen en munitie, maar ook bij het uitbreiden van de productiecapaciteit (de leegstaande VDL-fabriek in het Limburgse Born schijnt in beeld te zijn om drones te bouwen). Samenwerking verlicht daarnaast het tekort aan militair personeel. Je zou het bijna vergeten, maar Europa heeft, inclusief de Britten, nu al veel meer manschappen dan Rusland.
Heel belangrijk allemaal, maar ik voorspel dat zonder druk van onderop regeringsleiders de olifant in de kamer blijven negeren. Toen hij in 1961 afscheid nam als president van de VS waarschuwde Dwight D. Eisenhower, zelf oud-generaal, voor het 'militair-industrieel complex'. Deze kliek van legerleiding, politici en wapenfabrikanten stuurde aan op almaar hogere defensie-uitgaven. Mogelijk zelfs op oorlog, want daar ligt hun bestaansreden.
Om zo'n scenario in onze tijd te vermijden, is het nodig pijnlijke kwesties aan te snijden. Zoals wat beter is voor de democratie: wel of geen dienstplicht? Hoe organiseer je je leger effectief én blijft er ruimte voor in- en tegenspraak? Het zal ook moeten gaan over wie voor de rekening opdraait. Dat kunnen toekomstige Europeanen zijn (door de benodigde extra miljarden te lenen), kwetsbare groepen (als er wordt bezuinigd op sociale voorzieningen), maar ook de allerrijksten (tijd om het vaderland te dienen met een vermogensheffing!).
Last but not least:nationaliseren? Aangezien we met publiek geld betalen voor wapentuig, overheden zich toch al intensief gaan bemoeien met de productie, overwinsten voorkomen moeten worden én het militair-industrieel complex op de loer ligt, valt er wat voor te zeggen om deze sleutelindustrie niet in private handen te laten.
Uiteindelijk raakt het allemaal aan het klassieke dilemma, de rode draad vanStar WarstotLord of the Rings.Hoe kun je je verzetten tegen het kwaad zonder er zelf in te veranderen? Diezelfde vraag, heerlijk zolang het fictie is om te lezen of te kijken, ontwijken we liever in de echte wereld. Helaas kunnen de huidige generaties zich die luxe niet meer veroorloven.
Hoe kun je je verzetten tegen het kwaad zonder er zelf in te veranderen?
Reageren?haegens@groene.nl