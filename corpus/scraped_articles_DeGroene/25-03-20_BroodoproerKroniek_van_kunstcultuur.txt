Broodoproer Kroniek van kunst&cultuur

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
20 maart 2025
TELEVISIE De moeder van alle leugens
Nee,De moeder van alle leugens,de documentaire van de Marokkaanse Asmae El Moudir, is geen makkelijke film. Door de tragische thematiek: het broodoproer in Casablanca in 1981 en de gruwelijke represailles door het regime van koning Hassan II - 'de loden jaren'. De gevolgen die die hadden voor de familie El Moudir en hun buren. De rol van Asmae's oma Zahra, huis- en wijktiran par excellence. De verzwegen maar dooretterende en doorgegeven trauma's en leugens (ook aan Asmae, 1990). Dat zwijgen strikt bewaakt door oma (zie haar nog altijd onverbiddelijk een slot op haar mond mimen), maar ook afgedwongen door de staat: de talloze doden mochten niet door familie begraven, noch hoorbaar beweend worden.
El Moudir wil met haar film het zwijgen van haar naasten doorbreken. Maar tegelijk is het een veel breder statement. We zien in archiefopnamen hoe bussen vol, decennia later, van Casablanca naar Rabat rijden, uitvergrote foto's van hun meestal nog vermiste familieleden omhoog houdend. 'Je hoeft hier maar een schep in de grond te steken of je ontdekt een massagraf', citeerde Kees Beekman in 2008 inDe Groenemensenrechtenactivisten. Wat de koning ooit lollig zijn 'geheime tuin' noemde.
De film is succesvol: in Cannes won hij twee prijzen en hij werd geselecteerd als Oscarinzending voor Marokko. Dat laatste verbaast me, want ondanks de 'Commissie voor verzoening en gerechtigheid' in het eerste decennium van deze eeuw blijft het paleis halfslachtig in zijn houding tegenover Hassan. Ook omdat verantwoordelijken nooit gestraft zijn - of sterker: aan de macht bleven. De resultaten van de Commissie waren trouwens buitengewoon mager:too little, too late.
WatDe moedertegelijk weerbarstig en aangrijpend maakt is dat de personages niet alleen in levenden lijve optreden (die term omdat veel duidelijk geënsceneerd is) maar ook als poppetjes in gigantische maquettes, van het familiehuis tot aan het hele buurtje. Waarin dus ook de doden en vermisten van toen verschijnen. Dat alles vervaardigd door Asmae's vader, gepensioneerd tegelzetter. Gigantisch karwei. Vergeet professionele poppenfilms en -spel, maar als je de tijd neemt en het verhaal je vastpakt ontroert juist dit 'amateurisme'.
Mirakel is de deelname van oma. Wier blikken kunnen doden. Wier stem doet bevriezen. En die onophoudelijk protesteert tegen oprakelen van wat verzwegen dient te worden. Oma die geen foto's in huis duldde (haram) , behalve die van Hassan, die soms een kusje krijgt. Die woedend is over haar eigen miniatuurversie ('je hebt me mismaakt'). Oma die haar kleindochter 'journalist' noemt omdat filmregisseurs sletten zijn. Oma die ijskoud toekijkt als buurman Saïd, zeldzame overlever uit een cel vol gevangenen die stikten, zijn helse ervaring met poppetjes naspeelt, zwaar getraumatiseerd. Huilend stopt hij ermee en je hoopt dat het hem toch heeft 'geholpen'.
Vader was als jongen een topkeeper. Zelfs zijn gepoch daarover krijgt onverwacht een verbluffende betekenis. Zoals oma's levensverhaal, vlak voor het einde, dat, zo niet rechtvaardiging, dan toch verklaring en iets van mededogen biedt.
Walter van der Kooi
Asmae El Moudir,The Mother of All Lies,Human, NPO 2, zondag 23 maart, 22.58 uur
Insight Films / Human | De moeder van alle leugens van Asmae El Moudir