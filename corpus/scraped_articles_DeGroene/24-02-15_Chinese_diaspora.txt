Chinese diaspora

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
15 februari 2024
TELEVISIE De wereld van de Chinezen
Zoals Stef Biemans Nicaragua verliet en Iris de Graaf Rusland, zo kon Ruben Terlou onmogelijk in China blijven. Journalistiek wordt wereldwijd gevaarlijker. Terlou onderzoekt sindsdien onder meer de Chinese diaspora. Die zich sterk uitbreidt middels de Nieuwe Zijderoute, maar eeuwenoud is. In huidig Indonesië kwamen armoemigranten rond 1700 naar voc-plantages. In 1740 werden bij de Bataviase Furie duizenden Chinezen vermoord. Vroege pogrom. Onvergelijkbaar met de recente dood van drie Chinezen, toen hun wijk werd geplunderd en afgefakkeld op Guadalcanal, grootste der Solomoneilanden, strategisch gelegen in de Stille Oceaan. Terlou ging erheen, het Chinese spoor volgend.
Curieus genoeg bedreef uitgerekend Taiwan daar tot voor kort ontwikkelingssamenwerking (een term die ze beduidend meer waarmaakten dan Xi's 'zendelingen'), tot premier en parlement zwichtten voor geld uit Beijing, waarvan een groot deel in hun eigen zakken verdween. Voor groenteverkoopsters op de markt is dat een dreun: zij mochten op de Taiwanese modelboerderij zelf hun waar verbouwen. Nu is dat verboden Chinees gebied.
Opvallend is dat Terlou mondjesmaat in gesprek komt met Zijderoute-Chinezen. Die mogen duidelijk niet praten. Iets beter lukt het bij Chinezen die, soms decennia geleden, op eigen initiatief kwamen op zoek naar beter leven. Zoals een winkelier wiens pand als enige niet afgebrand is, omdat hij de bewaker opdracht gaf de woedende menigte alles te laten meenemen = plunderen. Die ziet zijn toekomst nog altijd op het eiland. Hij lijkt meer zakenman dan gevlucht voor de bittere armoede op het Chinese platteland, zoals de eigenaar van een bananenplantage in Laos, in aflevering twee. Je ziet de pijn als hij iets loslaat over zijn gruwelijke Mao-jeugdjaren. Dat zijn plantage 'een beetje pesticide' gebruikt, schadelijk voor Laotianen, is geen dankbaar onderwerp, dus duurt ook dat gesprek niet lang. Dat gif is onderdeel van de gigantische vernietiging van het ecosysteem in Zuidoost-Azië door de Chinese aanleg van spoorlijnen en stuwdammen. Straatarm Laos leent er Chinese kapitalen voor die totale afhankelijkheid garanderen; die naar Chinese bouwmaatschappijen vloeien; en die een Laotiaans (of Solomonees) bovenlaagje rijker maken, doch voor armen een ramp zijn.
Maar we weten toch hoe dit macro-economisch werkt? Ja, maar de kracht van Terlou blijft dat hij die oceaan van razendsnelle verandering vertaalt naar nietige druppels, de individuen. Veel vaker zijn dat in de eerste twee afleveringen Solomonezen, Laotianen en Thai dan Chinezen. Hoezo Thai? Terlou steekt grensrivier de Mekong over en eet bij een Thais restaurantje. De vis werd vroeger zelf gevangen maar moet nu duur in een winkel worden aangeschaft, want de stuwdam-Mekong is bijna visloos geworden. Verderop langs de rivier leert hij meneer Bun kennen. Die rijdt toeristen de berg op voor een zonsopgang boven de Mekong. Noodoplossing, want hij was, net als zijn voorouders, visser. Niets leeft er meer door die Chinese kunstwerken. Er staan er nog talloze gepland. Hij huilt. En voert actie.
Walter van der Kooi
Ruben Terlou,De wereld van de Chinezen,VPRO, vijf delen vanaf zondag 18 februari, NPO2, 20.25 uur. Solomoneilanden; Laos; Suriname; Australië; Mongolië
Ruben Terlou | Chinese medische hulp op de Solomoneilanden, uit De wereld van de Chinezen