Niña Weijers

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
14 december 2023
Ik verwachtte zoiets als een echo van een gevoel, een herinnering aan wie ik ooit was geweest, zachtheid, weemoed, zelfvertedering. Als je jong bent leef je alsof het echte leven nog moet beginnen, later probeer je met alle macht de echtheid van die tijd op te roepen, al is het maar voor de duur van een popconcert. Het wrede raadsel van de tijd: het leven zelf bevindt zich er altijd buiten. Het moet nog komen, of is al achter de rug. Nou ja, zoiets verwachtte ik dus: lang wachten, verveling, wat gemijmer over chronologie in de kantlijn.
Ik had één broek van Miss Sixty, toen, veruit de duurste die ik ooit van mijn kleedgeld kocht. In een goedkope winkel die naar mottenballen rook en vol hing met polyester voor dumpprijzen - tachtig procent van de winkels op het eiland waar ik woonde was van dien aard - vond ik een rood cowboyshirt met een denim kraag en zilverkleurige stiksels. Je kreeg er meteen donkere plekken van in je oksels, zo was het met al dat spul, en alle meisjes roken naar zweet vermengd met goedkoop textiel en Fa-deodorant. Ik heb nooit méér van een kledingstuk gehouden. Ik heb me nooit méér vereenzelvigd met iemand dan met Madonna aan het begin van het nieuwe millennium.
We hadden de kaartjes al maanden in ons bezit. Ik was alweer vergeten wat ik ervoor had betaald (maar niet heus), en had het vage vermoeden dat het ook deze keer niet door zou gaan. De vorige keer had ze een blessure, toen kwam corona. Nog geen halfjaar geleden lag ze op de ic, bij te komen van een ernstige bacteriële infectie. Het was niet belangrijk: als het niet door zou gaan was dat zo, dan zou ik mijn geld terugkrijgen en daarvan naar een stuk of tien theatervoorstellingen kunnen.
De deuren gingen niet open, niet om zeven uur, en ook niet om half acht. Op een helverlicht scherm boven onze hoofden viel te lezen dat het hoe dan ook niet vóór middernacht afgelopen zou zijn allemaal. Ik heb hier geen goed gevoel bij, fluisterde mijn vriendin H, de enige reden om de deuren niet te openen is dat die mensenmassa misschien voortijdig moet worden afgevoerd. Ik geloof haar altijd als ze zulke dingen zegt, zij is iemand met muntstukken van twee euro in haar zak voor de kluisjes en grondige kennis over vloerplannen en zij-ingangen (daarbij weet ze ook precies welke huizen onder water komen te staan bij klimatologische rampspoed, en wat je moet doen bij een nucleaire aanval). En juist omdat ik haar geloofde, voelde ik voor het eerst een kleine, harde kern van onverzettelijkheid in mijn binnenste.
Ik was Madonna in de loop van de jaren min of meer uit het oog verloren, kon af en toe diepgelukkig worden als ik haar hoorde op de dansvloer of radio, maar luisterde allang niet meer naar haar nieuwe muziek. Op Instagram postte ze vreemde, soms ronduit absurde filmpjes, met als dieptepunt dat ene vanuit een melkbad vol rozenblaadjes, waarin ze, aan het begin van de pandemie, filosofeerde over corona als de grote gelijkmaker. Ik had dingen gedacht over haar uiterlijk, en die waren in strijd met hoe ik daar in theorie over dacht, met hoe ik over háár dacht. Haar theatraliteit kwam geforceerd over, al had dat ook te maken met het drastisch ingeperkte scala van gezichtsuitdrukkingen dat ze nog ter beschikking had. Maar nu stond ik hier, en wist ik het weer, vóelde ik het weer: dat zij mijn idool was en ik haar fan, en dat ik haar heel, heel graag wilde zien. Toen de boel in beweging kwam steeg er een luid gejoel op uit de mensenmassa. Ik begreep niet waarom ik het was vergeten, waarom de tijd zich ophoopt tot jaren en decennia, en herinneringen worden vervangen door losse flodders, stukjes, afgestompte scherven die je begint aan te zien voor vervangbare rotzooi.
Wat kan ik er verder over zeggen? Dat ik me lange tijd niet zo aanwezig had gevoeld in mijn eigen leven. Dat de tijd iets deed wat ik niet kon of hoefde te begrijpen. Dat zij gewoon de enige Madonna was, en dat dit nu stond genoteerd voor de rest van mijn leven.
'I don't care what your point of view is, I never want to hear it. Who the hell are you to tell me what kind of film I should be doing?'
Madonna tegen Harvey Weinstein, 1991