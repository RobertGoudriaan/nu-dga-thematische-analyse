Degenen die van gedachten komen Kunst Manahahtáanung of Nieuw Amsterdam?

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
30 mei 2024
In de tentoonstellingManahahtáanung of Nieuw Amsterdam?in het Amsterdam Museum krijgt het verhaal van de Lenape de volle aandacht. Hun leefgebied werd vierhonderd jaar geleden door Nederlanders gekoloniseerd, maar de cultuur bleef elders springlevend.
Er waren al eens mensen geweest,maar die waardeerden de schepping niet en toen overstroomde de aarde. Alleen de dieren die konden zwemmen of vliegen bleven over. Kishelamàkânk - Hij die alles tot bestaan heeft gedacht - kon nieuwe mensen tot leven denken, maar dan moest er wel land zijn. De schildpad zei dat hij het land op zijn rug wilde dragen als iemand het zou opduiken van de bodem van de oceaan.
Eerst ging de ijsduiker, een watervogel en ijzersterke zwemmer. Hij stierf. Direct stond de bever paraat. Ook zijn lichaam kwam levenloos bovendrijven, net als dat van de otter. Uiteindelijk slaagde de muskusrat. Hoewel ook hij stierf, had hij wel een hoopje aarde in zijn kleine pootje geklemd. De dieren rouwden en dansten rondom de aarde op de rug van de schildpad. Er groeide een boom die van takken twee poppen maakte. Met hulp van water en lucht dacht Kishelamàkânk de nieuwe mensen tot bestaan.
Zij noemden hun land Schildpadeiland. Ze noemden zichzelf Lenape, 'mens', of 'degenen die van gedachten komen'. Later, toen de Lenape contact maakten met de 'Swannekens', oftewel de 'zoutwatermensen' van de andere kant van de oceaan, noemden die hen 'Wilden'. Schildpadeiland noemden ze Noord-Amerika.
Brent Stonefish, vertegenwoordiger van de Eelünaapéewi Lahkéewiit, vertelt het scheppingsverhaal van de Lenape in het Amsterdam Museum. In de zaal daarna staat een opgezette bever. Het dier is, net als alle andere objecten en ruimtes van de tentoonstellingManahahtáanung of Nieuw Amsterdam?,vlak voor de opening ritueel gereinigd met de rook van witte salie. Zo is toestemming gevraagd aan de voorouders. Niet alleen de voorouders van de Lenape, maar die van alle mogelijke bezoekers. Het is vierhonderd jaar geleden dat Nederlanders Manhattan koloniseerden en daarmee begonnen met de verdrijving van de Lenape van hun land.
'Je moet begrijpen dat de bever een belangrijk dier is, omdat het zich zo dapper opofferde voor ons bestaan', zegt Stonefish. Het scheppingsverhaal herinnert eraan dat de mensen niet de eersten waren, maar dat we leven 'door liefde, mededogen en opoffering van onze meer-dan-menselijke verwanten', zoals het wordt verwoord in de audiotour van de tentoonstelling.
Stonefish - zwart haar, vrolijk gezicht met bril - woont in Ontario, Canada. Het is een van de plekken waar de Lenape naartoe zijn verdreven. Ze zijn het meest ver verspreide volk van Noord-Amerika geworden. Er zijn nu nog tien gemeenschappen die oorspronkelijk uit het gebied rond Manhattan komen, in totaal zo'n twintigduizend zielen. Ze wonen nu in Oklahoma en Kansas, meer dan tweeduizend kilometer verwijderd van hun voorouderlijke grond.
De Nederlanders die begin zeventiende eeuw contact maakten met Stonefish' voorouders kwamen voor de beverhuiden. Ze werden aangeleverd door de Lenape en andere inheemsen. Die waren niet afkerig van handel, maar raakten door ziekten en oorlogen zo in de verdrukking en afhankelijk van de kolonisten dat ze gedwongen meewerkten aan de uitputting van hun dieren en andere natuurlijke bronnen. De dode bevers gingen per duizenden in de ruimen van de handelsschepen naar Nederland. De vachten boden warmte in de 'kleine ijstijd' van rond 1600 en je kon er prachtige hoeden van maken die we kennen van de wereldberoemde schuttersstukken en portretten.
Maar die schuttersstukken zie je nou eens niet in deze tentoonstelling. Die draait om de cultuur en het verzet van de Lenape. Er is Lenape-kunst, muziek, veel geschiedenis en vooral bijna twee uur aan video's, gemaakt door Lenape-journalist Sherry Huff. Het is een bewuste keuze, zodat de Amerikanen zonder tussenkomst van Europeanen de bezoeker aanspreken. Het is dan ook geen gewone tentoonstelling, eerder een gedocumenteerde kennismaking met vierhonderd jaar vergeten geschiedenis, op een gedekolonoliseerde manier.
Het project kwam onder flinke spanningtot stand. Bij de bezichtiging door de internationale pers zegt Stonefish over curator Imara Limon: 'We plagen haar inmiddels. Onder Lenape is dat een teken van vertrouwen. Pas als we je niet plagen, moet je echt bang zijn.' Limon antwoordt: 'Toch ben ik nog steeds een beetje bang.' Het is maar half een grap, want aanvankelijk was er absoluut geen sprake van plagerijen maar van wantrouwen. Wat kwamen de Nederlanders deze keer halen? Die spanning nam nauwelijks af tijdens de eerste ontmoetingen in New York en in Amsterdam.
Maar nu er werkelijk een tentoonstelling is, met veel ruimte voor de Lenape zelf, is er wederzijdse waardering. George Stonefish, de oom van Brent, zegt het zo: 'Dit verandert het concept van een tentoonstelling. Nu zijn de ruimtes eens niet gevuld met spullen die uit onze graven zijn gestolen. Nu worden de Lenape eens niet behandeld als artefacten.'
Misschien wel het belangrijkste object uit de tentoonstelling bestaat uit niet meer dan twee touwtjes. Het is eenwampum,een contract. Meestal heeft het de vorm van een riem of ketting, gemaakt van kralen van de schelpen die in het oorspronkelijke Lenape-gebied te vinden zijn. Maar deze is nog niet af.
Aan de ene draad zit één paarse kraal, aan de andere zitten er twee. 'Een boodschapper brengt de wampum in onze cultuur met een verhaal erbij', zegt Chief Ridgeway, leider van de Nanticoke Lenape uit New Jersey. 'De eerste draad staat voor vierhonderd jaar verwevenheid van onze naties. Een problematische geschiedenis waarin we zijn verdreven, gemarteld, verkracht en vermoord. Maar de tweede staat voor de toekomst. We hebben met het museum een relatie opgebouwd, omdat ze altijd eerlijk en helder hebben gehandeld. Het is de eerste keer in vierhonderd jaar dat we de kans krijgen om ons eigen verhaal te vertellen aan de wereld.'
De wampum, het contract, is precies wat er volgens de Lenape ontbreekt in het verhaal over de beroemde 'Schaghenbrief' uit 1626. Daarin schrijft Pieter Schaghen aan de Staten Generaal dat Manhattan is gekocht voor goederen 'voor de waerde van zestig gulden'. Maar de Lenape hebben andere opvattingen over het eigendom van land. Dat kun je niet bezitten, dat deel je met andere dieren en planten, net zoals de lucht en het water. Al die letters van de Nederlanders zijn niets waard zonder wampum.
Mede daarom is het contract tussen de Lenape en het museum nog niet af. Brent Stonefish: 'We zullen eerst moeten kijken waar deze samenwerking toe leidt. Dan pas weten we hoe onze wampum eruit gaat zien.'
De spanning komt ook weer even terugbij een confronterend document in de tentoonstelling. Het beschrijft hoe de 'wilde Indiaan' Jacques in 1644 in Amsterdam tentoongesteld zou worden. Stonefish herinnert zich het bezoek aan het Amsterdams Stadsarchief van een paar maanden geleden toen ze dit document bekeken. Een medewerker zei dat de notaris uit het document wist dat slavernij officieel verboden was op Nederlandse thuisgrond. Dat was het moment waarop Stonefish zijn zelfbeheersing verloor.
'Ik sloeg met twee handen op tafel en verhief mijn stem. Wij weten uit onzeoral historydat zo'n zestienduizend van onze mensen tot slaaf zijn gemaakt. In ons eigen land konden we gemakkelijk ontsnappen, dus zijn we meegenomen naar andere Nederlandse koloniën, naar Suriname, Brazilië, zelfs Indonesië.'
De notaris van de akte wist trouwens ook een oplossing voor de exploitanten van Jacques om het verbod op slavernij in de Republiek te omzeilen. Als ze hem Nederlands en het christendom zouden leren en hem goed zouden verzorgen, kon hun plan om Jacques uit te baten gewoon doorgang vinden.
Westerse historici zullen hun wenkbrauwen fronsen bij de zestienduizend die Stonefish noemt. Er wordt in de literatuur aangenomen dat er vrijwel geen inheemsen tot slaaf zijn gemaakt, omdat ze nauwelijks in documenten worden genoemd en het verboden zou zijn. Historici doen er goed aan om, zoals in deze tentoonstelling gebeurt, meer aandacht te schenken aan oral history. Zelfs wat wel op schrift staat, wordt vaak over het hoofd gezien. Zo is op de website van het New York State Archive een balans te vinden uit 1660 van de schipper van 'De Nieuw Nederlantse Indiaen'. Hij vervoerde 26 mensen: tien Afrikaanse slaafgemaakten, tien Lenape uit Nieuw-Nederland en ook nog eens zes inheemsen uit Curaçao. Zo verboden was het dus niet.
Maar deze tentoonstelling staatniet alleen stil bij de gruwelen en decimering die de Lenape hebben doorstaan onder veertig jaar van Nederlandse kolonisatie. Opvallend is juist hoe bedachtzaam en weinig wraakzuchtig de toon van de Lenape is. Het is eerder verzoenend.
Er is een prachtige samenwerking tussen de Lenape beeldend kunstenaar Leonard Harmon en patricia kaersenhout. Zij put uit haar Surinaamse achtergrond en verdiept zich in inheemse culturen. Ze voerde de eerste lovende beschrijvingen van Noord-Amerika in een AI-programma in en bewerkte daarna de idyllische beelden met de mogelijkheid dat ook Afrikanen het land uit eigen wil bezochten. Het levert fascinerende doeken op van een wereld zonder koloniaal verleden. Vooral in combinatie met Harmons werk.
Hij heeft in dezelfde ruimte traditionele' prayer bundles'opgehangen: strengen van kleine rode zakjes met daarin tabak of kruiden. Harmon: 'Wij bidden elke dag van het jaar door zo'n bundeltje te maken. Je bidt nooit voor jezelf, altijd voor een ander.' De strengen hangen tussen bewerkte foto's van zijn familieleden die op Canadese kostscholen gedwongen werden hun cultuur te verleren. 'Het is een trauma, maar ik wil de tentoonstelling eindigen met een zegening.' Dus vertrouwde hij de 366 bundeltjes gebeden toe aan Nederland. Voor elke dag van het jaar één, plus een extra. 2024, dat de vierhonderd jaar geschiedenis markeert, is een schrikkeljaar.
Volgend jaar krijgt de tentoonstelling opvolging in Museum of The City of New York. Misschien is tegen die tijd ook duidelijk hoe de wampum eruit komt te zien. Chief Ridgeway is helder over zijn intenties. De reden om aan deze reis te beginnen was expliciet ingegeven door de Nederlandse slavernij-excuses. 'Ik ben hier gekomen als diplomaat van mijn volk. Ik hoop dat we in contact kunnen komen met de regering of de koning en dat zij ons ook excuses aanbieden.'
Foto's Mike Bink