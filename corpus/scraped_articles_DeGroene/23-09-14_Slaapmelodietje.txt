Slaapmelodietje

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
14 september 2023
POPMUZIEK James Blake
Weinig hedendaagse zangers hebben zo'n herkenbare stem en stijl als James Blake. Hij neemt zijn vocalen vaak op in verschillende ruimtes, knipt ze vervolgens in stukjes, vervormt ze en voegt ze samen, waardoor zijn nummers iets vervreemdends en melancholieks krijgen, iets ondoorgrondelijks ook.
Met dat geluid brak Blake ruim een decennium geleden door. De zanger en producer werd bekroond, bejubeld, zijn bekendheid groeide nog verder toen hij ging werken met wereldsterren als Kendrick Lamar en Bon Iver. Intussen verschoof Blake's sound geleidelijk richting tedere, af en toe minimale r&b. Tot nu althans: zijn frisse zesde albumPlaying Robots into Heavenvoelt in veel opzichten als een terugkeer naar zijn begintijd.
Dat betekent: veel elektronica en vooral heel veel variatie. Blake heeft in deze drie kwartier meer ideeën verwerkt dan menige muzikant in een heel oeuvre. Schijnbaar zijn veel van deze nieuwe nummers ontstaan als losse improvisaties tijdens het toeren: Blake pielde tussen zijn shows door op zijn synthesizer, poetste die opnamen soms pas maanden later op, vervormde of verbond ze aan iets wat hij eerder had gemaakt.
En zo klinkt dit album ook: alsof Blake zich liet leiden door wat hem aansprak, niet gehinderd door gedachten over wat muzikaal gezien logisch bij elkaar past. Flarden ambient komen voorbij, dubstep, house, pop, soms wisselen de genres elkaar binnen één nummer af - zo groeit een slaapmelodietje uit tot een drukke trapbeat(Fire the Editor),waarna een ingetogen pianomelodie volgt.
Het klinkt niet streberig, maar heel vanzelfsprekend. Dit album heeft iets van de logica van een goede deejay-set: het geluid golft heen en weer, af en toe is het niet helemaal duidelijk welk fragment waar vandaan komt, maar het voelt alsof het toch allemaal bij elkaar hoort.
Intussen zingt Blake betrekkelijk weinig. Meerdere nummers zijn (grotendeels) instrumentaal. Des te meer indruk maakt het wanneer hij wel het woord neemt, soms meer als extra muzikale laag dan als verhalenverteller. Zo nu en dan, bijvoorbeeld op het ingehoudenIf You Can Hear Me,laat Blake zich met die herkenbare melancholie zien als veredeld dichter:'We speak less than I'd like',zingt hij, gericht aan zijn vader.'I don't know how I grew away from the vine/ Took your lead/ Followed your dream/ And, I woke up from it even more tired.'
Verdere toelichting ontbreekt - en dat past goed bij het dromerige van Blake's zang. Het melodrama ligt bij zijn muziek her en der op de loer, zijn werk is zeker niet voor iedereen weggelegd, sommige luisteraars zullen ervan balen dat het zoete nu uit zijn stijl is verdwenen. Maar voor mij onderstreeptPlaying Robots into Heavenjuist de kracht van Blake: dit is een artiest die weigert lui te worden. En die bovenal laat zien dat het einde van zijn ideeën nog lang niet in zicht is.
Thomas Heerma van Voss
James Blake -Playing Robots into Heaven
Thibaut Grevet | James Blake