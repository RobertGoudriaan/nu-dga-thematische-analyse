Kader om de wereld Fotografie American Photography (2)

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
13 februari 2025
American Photographyin Rijksmuseum Amsterdam schetst niet alleen het beeld van een land, maar ook van een medium. Wat is het wezen van fotografie?
Het zou een van de eerste portrettenzijn uit de geschiedenis van de Amerikaanse fotografie: een beeldvullend mannengezicht met geloken ogen. Op de tentoonstellingAmerican Photographyin het Rijksmuseum in Amsterdam wordt de foto uit 1840 getoond in een zwarte doos, zodat de daguerreotypie, oftewel een directe afdruk op een koperplaat met een laagje zilver, goed te zien is. De man op de foto, die ongeveer zo groot is als de rug van mijn hand, heeft zijn gezicht naar ons toegedraaid, alsof hij zijn naam heeft gehoord in een gesprek en zich afvraagt wat we toch over hem zeggen. Tegelijkertijd geven zijn ontspannen mond en de frons boven zijn ogen de indruk dat hij slaapt. De lichte beschadigingen aan het materiaal doen het lijken of hij is omringd door sterren in een donkere nacht.
Henry Fitz Jr., die niet alleen een pionier was van de Amerikaanse fotografie, maar ook wetenschapper, ingenieur, slotenmaker, uitvinder en opticien, maakte de foto én poseerde ervoor: het is een zelfportret. Het beeld ontroert me, maar dat heeft vooral te maken met wat ik erop projecteer: de slaap, de sterren, een pruilende mond. Een broze man op broos materiaal. Destijds zal de foto vooral zijn gezien als een noviteit - een wereldwonder. Voor de foto vond Fitz Jr. een methode uit die hem ertoe in staat stelde om, ondanks de lange sluitertijd, een mens scherp vast te leggen. Dat hij zijn ogen heeft gesloten heeft een technische reden, dat hij zichzelf fotografeerde een praktische. In werkelijkheid werd Fitz Jr. niet omringd door duisternis, maar zat hij zo'n vijf minuten in vol licht.
American Photography,een rijke en liefdevolle tentoonstelling, grossiert in beelden die een andere betekenis krijgen nu ze te zien zijn aan museummuren: snapshots genomen door amateurfotografen, product- en reclamefotografie, albumhoezen van jazzmuzikanten. Portretjes van gezinsleden zijn, ergens in de jaren dertig of veertig, scheef in een fotoalbum geplakt; een meisje is in een herfstblad gevat op een kerstkaart voor haar tante; een kinderfoto prijkt op een zelfgemaakte kalender, met daaronder een handgeschreven tekst:'Hearts like doors will ope[sic]with ease/ To very, very little keys.'De beelden vertederen en verrassen, zijn soms esthetisch interessant. Maar hoe passen ze bij de andere foto's op de tentoonstelling, genomen om journalistieke, documentaire of artistieke redenen, door vaak gerenommeerde fotografen? Wat de curatoren van voor ogen stond, was het verbeelden van een land via foto's, aan de hand van weidse landschappen, verweerde koppen en eindeloze autowegen; met aandacht voor Afro-Amerikanen ennative Americans;middels glanzende beelden waarop ons in aantrekkelijke kleuren het kapitalisme wordt verkocht en het gezin wordt gepresenteerd als hoeksteen van de samenleving. Maar een tentoonstelling die een medium in zoveel gedaanten laat zien, gaat misschien nog wel meer over dat medium zelf, waarbij je je onherroepelijk afvraagt: watisfotografie precies?
Met gele strepen en pijlenwordt de bezoeker langs de verschillende zalen geleid: twee grote zalen met portretten; een met amateur- en toegepaste fotografie, een met landschappen, een met commerciële fotografie en een die is toegespitst op fotografie als autonome kunst. De eerste twee zalen zijn het minst duidelijk gecategoriseerd. In de allereerste is slechts één werk te zien, van eind jaren zestig: een doosje dat perfect in je hand zou passen, gevlochten van het karton van sigarettenpakjes, waarin de portretten van vier voormalige huisgenoten zijn gevoegd. Wat fotografie dan ook mag zijn, vertellen de curatoren, het is in ieder geval óók dit: een aandenken om te koesteren.
In de aangrenzende zaal hangen twee fotoreeksen: rechts een flink aantal beelden uit Robert Franks beroemde boekThe Americans(1958) en links enkele tijdschriftomslagen uit dezelfde periode. De reeksen staan niet alleen figuurlijk, maar ook letterlijk lijnrecht tegenover elkaar: aan de ene kant de stemmige zwart-witbeelden die Frank maakte van 'gewone' Amerikanen, aan de andere kant de full colourtoothpaste smilesdie ons laten geloven in de Amerikaanse Droom. En toch hebben de foto's meer gemeen dan je denkt. Op een van Franks foto's zien we achter de ramen van een bus de gezichten van zwarte en witte Amerikanen, jong en oud, welwillend en afwijzend, speels en serieus. Op de tijdschriftomslagen zien we een stralende bruid en bruidegom, een luie strandvakantie, een dagje eropuit met de auto. Franks foto's roepen meer op, ze zijn complexer en meerduidiger, en toch is de beeldtaal kraakhelder. Er zit een eenvoud in, een prettig gebrek aan ruis - en hetzelfde geldt voor de foto's op de tijdschriften. Het bruidspaar is gefotografeerd tegen een egale achtergrond, waardoor de lijnen van hun lichamen er strak tegen afgetekend worden; de bus werd door Frank zo in beeld gebracht dat de levendigheid van de passagiers afsteekt tegen de rechte lijnen van de ramen.
In de portretzalen wandel iklangs een bewogen zwart-witfoto van een vrouw in galajurk, halverwege de jaren vijftig genomen door William Klein. Ik bekijk de vier foto's die Nan Goldin van haar vriendin Cookie nam in de jaren tachtig, en het stel dat op de foto ging in May's Studio, zo'n zestig jaar eerder in het Chinatown van San Francisco. Ik zie de kogelwond die een hoofdofficier opliep tijdens de Burgeroorlog; met een spiegel wordt getoond hoe de kogel dwars door zijn onderlichaam ging. Aan de overkant hangt een prachtige print van Diane Arbus' 'jonge man met krulspelden'; met opengevallen mond staart hij ons aan, een sigaret brandt tussen vingers met gelakte nagels.
Het langst blijf ik staan bij een ander zwart-witportret uit de jaren zestig: een gevangene gefotografeerd door Richard Avedon. Onbewogen kijkt de man in de lens van de camera. Met zijn linkerhand schuift hij zijn mouw omhoog om de tatoeage op zijn rechterbovenarm te laten zien. Dat ik kippenvel van de foto krijg, heeft niets te maken met het feit dat ik kijk naar een van de moordenaars waarover Truman Capote schreef inIn Cold Blood.Het heeft te maken met de manier waarop het bovenlijf van Dick Hickock een beetje is gedraaid ten opzichte van zijn hoofd. Het heeft te maken met zijn scheve gezicht, met de vingers onder de mouw van het overhemd en het stukje stoel dat net zichtbaar is in de hoek. Het heeft te maken met hoe deze man in het kader is gevat.
Een foto legt vast, hij bewaart het moment dat anders vervliegt - daarom is het ook zo passend datAmerican Photographyopent met een aandenken. Het wezen van fotografie, zou je dus kunnen zeggen, istijd- maar er is nog iets anders. Wie fotografeert, legt een kader om de wereld. Met dat kader beslist de fotograaf wat ertoe doet en wat niet, wat binnen het kader hoort en wat erbuiten valt. De fotograaf legt niet alleen de tijd vast, maar ook zijn eigen blik. Met eenklikwordt zijn blik de onze, zien wij wat hij ziet. Dit, zegt de fotograaf, is het stukje realiteit waar de kijker het mee moet doen: dit zijn de spelers, dit is de setting, dit is het moment. Dit zijn de elementen waarmee wij vervolgens het verhaal in elkaar zetten. De gordijnen gaan opzij, het spel begint.
Denkend aan kaders wandelik de zaal met amateurfoto's in. Nu zie ik overal kaders: de geborduurde passe-partout waarin de foto's van een familie zijn gevoegd, het hartje rond de foto van een man, de lijsten waarin snapshots per thema zijn gesorteerd, zoals de verzameling foto's waarop met balpen'me'is geschreven. Deze ikken zijn wit of zwart, dragen een bikini of skipak, staan voor een auto of in de zee, tussen anderen of alleen. Ik denk aan de ikken van Instagram, die ook allemaal in kaders zijn gevat - en die zijn weer gevat in de kaders van onze telefoons, tablets, laptops. Ook deze kaders maken mensen tot spelers, en een verhaal van de realiteit. Door de wereld zo te bekijken, blijven we geloven dat er betekenis is. Een clou.
Ik ga de zaal met landschappen binnen, met recht tegenover de deur de foto die Carleton E. Watkins in 1861 nam van Cathedral Rock in Yosemite. Met deze foto is iets vreemds aan de hand, hij is groots en bescheiden tegelijk - en ook dat heeft weer te maken met het kader. Niet alleen zijn de hoeken van de foto afgerond aan de bovenkant, als een echo van de glooiing van de berg, ook lijkt het kader net te krap, waardoor de verhoudingen zoekraken. Waar kijken we naar, hoe groot is deze rotsformatie eigenlijk? Dit is niet het uitgestrekte Amerika van roadmovies en pioniersromantiek, maar de natuur gevangen in een doosje.
Ook in de volgende zaal vind ik het kader-alsdoosje. Charles Sheeler legde de rechte lijnen van de moderne architectuur vast in welhaast abstracte schilderijen en foto's, maar hier worden twee naakten van hem getoond, vroege werken uit 1918 en 1919. Links denk ik over elkaar geslagen benen te zien; rechts een bovenarm, borsten en een stuk bovenbeen. Het is bijna gruwelijk hoe dit vrouwenlichaam in stukken is gesneden, het kader ging te werk als een seriemoordenaar. Op deze foto's zien we wat een kader óók kan doen, namelijk abstraheren. We kijken hier niet naar een mens, maar naar lijnen. Een kader brengt een verhaal tot leven, en het slaat iets plat.
Soms is platheid het punt,laatAmerican Photographyzien. Dat geldt voor reclamefotografie, die snel en eenduidig moet communiceren, en voor andere foto's die een helder doel dienen, zoals de beelden in een pamflet. Maar er zijn ook kunstfotografen die gebruikmaken van de platheid die fotografie typeert. Door van heel dichtbij te fotograferen, of vanuit een afwijkende hoek, abstraheren ze hun onderwerp zozeer dat het nagenoeg onherkenbaar wordt. Wie zou ijsbloemen herkennen in het motief dat het duo Southworth & Hawes vastlegde rond 1850? Wie ziet een boom in de witte waaier tegen een diepblauwe achtergrond, een cyanotypie die in 1908 werd gemaakt door Bertha E. Jacques? Terwijl ik door de zaal met kunstfoto's wandel, langs weer een schaduw, weer een dessin, weer een close-up, bedenk ik dat deze foto's ook schilderijen hadden kunnen zijn. Of tekeningen, of grafische kunst. Een al te abstracte foto maakt zich niet alleen los van de realiteit, denk ik, maar ook van het medium fotografie. Dat is dus het wezen van fotografie: fotografie is tijd, fotografie is een kader, en fotografie gaat een relatie aan met de realiteit.
Thuis blader ik door de catalogus, een rijkcoffee table bookwaarin de beelden net anders zijn geplaatst, in nieuwe combinaties, die weer nieuwe verhalen aan ons ontlokken. Mijn oog valt op een foto die me in het museum niet is opgevallen. De naam van de fotograaf is onbekend, net als de locatie. De datering is ruim: tussen circa 1870 en 1900. De foto toont een houten huis en zijn bewoners: een oudere man en vrouw op stoelen, daarachter twee jonge vrouwen en een jonge man. Doordat de fotograaf het huis frontaal vastlegde, valt het perspectief min of meer weg - het wordt plat. Daardoor heeft de foto iets van een kindertekening, hoewel dat ook kan liggen aan de eenvoud van het huis: puntdak, schoorsteen, een deur en twee ramen. De gezinsleden - drie volwassen kinderen en hun ouders? - kijken sceptisch in de lens. De zoon heeft zijn handen op zijn heupen gezet, een dochter slaat haar armen over elkaar. Moeders mondhoeken wijzen naar beneden. De foto is op allerlei manieren aantrekkelijk; als compositie, als portret, als stuk geschiedenis. Als schets van een samenleving. Dit zijn de mensen die het Amerika hebben gebouwd dat we nu kennen. Dit zijn de mensen die dachten dat ze de eersten waren, die hun houten huisjes neerzetten waar al beschaving bestond. Het kader volgt de lijnen van het huis, het zet de bewoners op een podium. Hier zien we de spelers, dit is Amerika. De gordijnen gaan opzij.
Klik. Dit zijn de spelers, de setting, het moment - waarmee wij daarna het verhaal in elkaar zetten