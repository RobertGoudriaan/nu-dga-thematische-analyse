Target-tragiek Economie

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
8 februari 2024
Januari is achter de rug. Dat betekent dat half Nederland zich schuldig voelt over de fles drank die ondanks alle goede Dry Januaryvoornemens ineens leeg blijkt, het stiekeme bezoekje aan hetall you can eat-steakhouse of de vreemde taal die nog altijd niet is geleerd.
Over dat gevoel - wéér niet gelukt - kunnen onze demissionaire ministers meepraten. Voor hen is het tegenwoordig het hele jaar door januari, in de zin dat hun baan steeds meer bestaat uit fraaie beloften doen, daar ambitieuze cijfers op plakken, om vervolgens te ontdekken dat die onmogelijk te halen zijn. Dus moest Hugo de Jonge (Volkshuisvesting en Ruimtelijke Ordening) onlangs melden dat er ook in 2023 te weinig gebouwd is om zijn doel van negenhonderdduizend nieuwe woningen in 2030 te halen. Zijn collega's die de pech hebben zich met landbouw en natuur te moeten bezighouden, horen om de haverklap dat Nederland niet op koers ligt om de helft minder stikstof uit te stoten. Klimaatbeleid: idem dito.
Een mooi voorbeeld van de kwantificering van de politiek is het Nationaal Preventieakkoord. Dat schrijft tot in de puntjes voor dat in 2040 het percentage volwassen Nederlanders met overgewicht is gedaald van 50 naar 38. In die heilstaat drinkt nog maar 5 procent te veel, tegenover 8,9 procent nu. Afgelopen maand maakte het RIVM bekend dat ook hiervan - mag ik zeggen: 'uiteraard'? - niets terechtkomt.
De Amsterdamse hoogleraar politieke arithmetiek Daniel Mügge heeft veel geschreven over de opmars van 'kwantitatieve beleidsdoelstellingen' in de politiek. Zulke harde cijfers kunnen handig zijn. Ambtenaren weten waar hun bewindspersoon heen wil, burgers horen eindelijk klare taal. Daar zit meteen ook het probleem. 'Targets zijn zinvol als de uitvoerenden het succes zelf in de hand hebben en niet afhankelijk zijn van omstandigheden buiten hun controle die het beleid potentieel belemmeren', schrijft Mügge. Is dat niet het geval - en dat is het vaak niet - dan kunnen zulke cijfers 'als een boemerang terugkomen'.
Hier ligt ongetwijfeld een verklaring voor het afkalvende vertrouwen in de politiek. De vraag is waarom politici zich dan toch zo kwetsbaar opstellen. Het zal iets te maken hebben met hetnew public management. Die managementfilosofie, overgewaaid uit de Angelsaksische wereld, beschouwt de overheid als een soort koekjesfabriek. Metkey performance indicatorskan de publieke sector eindelijk worden afgerekend op zijnoutput. Meten is weten. Toch?
De grap is dat het er in het bedrijfsleven, waar deze diepe wijsheden aan zijn ontleend, een stuk pragmatischer aan toegaat. Targets: prima, maar ze moeten wel een beetje haalbaar zijn. In elk geval zolang het de top van de organisatie betreft. Vandaar dat de vertrekkende CEO van de Amerikaanse bank Morgan Stanley, James Gorman, ondanks een winstdaling een bonus van 37 miljoen dollar heeft gekregen. Reden: hij zou zijn eigen opvolging 'succesvol' geregeld hebben.
Iets soortgelijks is gaande bij Europese bedrijven die hun bestuurders een bonus geven voor het bereiken van klimaatdoelen. Die doelen zijn boterzacht. Maar, blijkt uit nieuw onderzoek, de miljoenen klotsen desondanks binnen bij de CEO's. Zo cashte oud-Shell-baas Ben van Beurden een fors klimaat-extraatje. Dat terwijl de rechter in het door Milieudefensie aangespannen proces heeft geoordeeld dat het olieconcern veel te weinig doet om de opwarming van de aarde af te remmen.
Psychologen die mensen met goede voornemens bijstaan, zouden het onze overheid haarfijn kunnen uitleggen. Maak het klein, luidt hun advies. Houd het haalbaar. Of, zou ik daar als ongeduldige burger aan toe willen voegen, maak het juist lekker groot. Maar zorg dan wel dat je het gereedschap hebt om die doelen te verwezenlijken. Een suiker- of vleestaks, bijvoorbeeld, om die gezondheidsdoelen te halen. Of boeren verplicht uitkopen om de stikstofuitstoot omlaag te krijgen.
Helaas gaat het in de praktijk omgekeerd. Over concrete maatregelen kunnen coalitiepartijen het steeds moeilijker eens worden. Het brengt je ook in conflict met invloedrijke lobby's. Dus wordt er, om toch nog daadkracht te suggereren, met indrukwekkende getallen gestrooid. Noem het de tragiek van de targets. Juist om het verwijt tegen te gaan dat politici niks uitvoeren, belooft Den Haag van alles. Waarna de kiezer bij elk niet behaald cijfer denkt: zie je wel, stelletje prutsers.
De kiezer denkt bij elk niet behaald cijfer: zie je wel, prutsers
Reageren? Mail naarhaegens@groene.nl