Een toekomst die eeuwig uitblijft Idfa Wang Bing

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
2 november 2023
Het magnum opusTie Xi Qu: West of the Tracksvan de Chinese regisseur Wang Bing, eregast op het Idfa, duurt bijna negen uur en biedt een ontnuchterende, hallucinante kijkervaring.
Een werknemer van de kopersmelterijin het ooit zo bruisende industriële district Tiexi in Shenyang in het noordoosten van China mijmert over de tragiek van zijn bestaan. Hij zegt: 'Zoals biologie aantoont is onze strijd er een op leven en dood. Mensen en dieren, we zijn allemaal deel van de voedselketen. Waar ik het over heb is het overleven van de sterkste. Je sterft gewoon uit.' Hij kan het weten. Het is maart 2000 en de sluiting van de smelterij is een kwestie van tijd, een lot dat praktisch alle andere fabrieken in de omgeving treft. Een ramp. De leefomgeving verloedert; in één klap valt een sociaal vangnet weg; salarissen en pensioen worden niet uitbetaald. Wat te doen? Waar kun je als arbeider naartoe? Als kostwinner. Als vader of moeder. De man neemt nog een trek van zijn sigaret.
Er komt een goederenspoorlijn in beeld. Die lijkt verschillende fabrieken in Tiexi of misschien locaties van dezelfde fabrieken met elkaar te verbinden. Helemaal duidelijk wordt de situatie niet terwijl een massieve locomotief met een paar wagons op en neer rijdt, ogenschijnlijk zonder een specifiek doel. Het gevaarte beweegt eerst recht naar voren richting een verdwijnpunt en keert dan weer terug evenzeer richting het niets. Het is donker, nog vroeg. Alles is bedekt onder een dikke laag sneeuw en ijs. In de grijze lucht dwarrelen wolken stoom en rook met op de achtergrond een labyrint van ijzer, staal en beton.
In de kleedkamer van een van de bouwwerken knipt een man het haar van een collega. Nog een werker komt van onder de douche. Hij maakt grappen, paradeert naakt op en neer en garandeert iedereen die maar luisteren wil dat hij straks voor zichzelf een vrouw gaat vinden. Niemand reageert. Iemand rochelt. Spuugt op de grond. Aan tafel spelen vier mannen mahjong. In een hoek van de ruimte breekt een lusteloos vuistgevecht uit. De kemphanen zijn dronken. Ze geven het gauw op.
Dit zijn de mannen van de Shenyang Kopersmelterij. Als het een kwestie van overleven van de sterkste is, zoals die werker zegt, verwijzend naar 'biologie', dan zijn ze kansloos.
Dit alles zien we in de zelden nog in een bioscoop vertoonde, bijna negen uur durende documentaireTie Xi Qu: West of the Tracks(2002) van de Chinese regisseur Wang Bing (1967). Bing, dit jaar eregast op het Idfa, geldt als een van de belangrijkste hedendaagse documentairemakers, en zijn magnum opus biedt een ontnuchterende, hallucinante kijkervaring. Naast de bevreemdende, angstwekkende inhoud zorgt de vormgeving voor iets wat nog het meest lijkt op virtual reality. Als kijker ben je overgeleverd aan dwingende audiovisuele prikkels. Het beeld is klassiek vierkant. Het kleurenpalet is afwisselend fel en uitgewassen. Het geluid is industrieel: ijzer op ijzer, sissende stoom, het geknars van laarzen op sneeuw, stemmen die snerpend praten. Een narratieve lijn is er nauwelijks, noch zijn er personages om je mee te identificeren. Shots duren zo lang ze duren. Meestal láng. De montage biedt geen soelaas; die dient slechts als overgang van het ene naar het andere tafereel waarin de tijd stilstaat.
De trieste oppervlakte van een leven waarin mensen totaal zijn overgelaten aan hun lot is het onderwerp. Maar de echte blik van de film richt zich naar binnen en onthult hoe een falend economisch en ideologisch systeem ontmenselijkt.
De meeste van de zware industrieënin Shenyang verrezen in 1934 als productielijn ten behoeve van wapentuig voor het Japanse keizerlijke leger. Na het uitroepen van de Volksrepubliek China in oktober 1949 stroomden mensen naar het gebied. In de late jaren vijftig werden de fabrieken uitgerust met moderne machinerie afkomstig uit de Sovjet-Unie. Een tijdperk van bloei volgde, ook na de splitsing tussen China en de Sovjet-Unie in de jaren zestig. In de jaren tachtig verruilden miljoenen mensen het platteland voor de fabrieken van Tiexi. Tien jaar later belandden vele bedrijven onder staatseigenaarschap in zwaar weer, en één voor één vielen ze om.
Deze historische lijnen zijn bepalend inWest of the Tracks,maar alleen in zoverre ze het leven van gewone mensen beïnvloeden. Dat is de grote kracht van regisseur Bing. Eens te meer blijkt zijntouchinYouth,zijn nieuwste werk dat samen metWest of the Tracksen andere films van hem te zien is op het Idfa. Het is een tip van jewelste: die twee titels als een geheel bekijken - voor wie een zit van alles bij elkaar meer dan twaalf uur lukt. Samen schetsen de films een schrijnend beeld van falende industrialisering.
In zekere zin vertellen de films hetzelfde verhaal, maar dan gesitueerd in verschillende locaties en tijdvakken. Bing draaideYouthtussen 2014 en 2019 in Zhili in het Huzhou-district, een stadje in de buurt van Shanghai waar jonge, plattelandse mensen naartoe gingen om in de textielindustrie te werken. Bings stijl is kenmerkend. Zonder tierelantijntjes volgt zijn camera de personages. Soms wiebelt het beeld, soms is de focus niet scherp of is de lens niet helemaal schoon of vallen er sneeuwvlokken of regendruppels op. Deze ruwheid reflecteert het leven van jongeren die urenlang achter naaimachines zitten, die na het werken weinig méér doen dan eten en rondhangen in wooneenheden die ze als deel van hun arbeidsvoorwaarden krijgen toebedeeld. Net als de arbeiders inWest of the Trackskunnen de textielwerkers geen kant op. Een toekomst hebben ze niet. Ze kunnen alleen zitten naaien en naaien achter machines die snorren en snorren.
Een paradox kristalliseert zich uit. Enerzijds tonen de beelden hoop en onschuld, anderzijds leggen ze uitzichtloosheid bloot. Twee tieners praten over de toekomst. Hij: het zou zo romantisch zijn om samen oud te worden. Zij: o, laten we snel trouwen! Maar het leven wacht, enYouth -metWest of the Tracksop de achtergrond - toont de waarheid. Dat leven zal zich tussen de machines afspelen. Want wat anders is er? Wrang is dat de energieke jongelingen dat niet doorhebben. Uitzicht op verbetering in hun situatie is er niet. Hoe moeten ze anders in een bestaan voorzien? Niemand heeft het over onderwijs of wat voor vorm van opleiding dan ook.
Het is de ultieme nachtmerrie: een toekomst die eeuwig uitblijft. En hoe leef je dan? De socialistische planeconomie van de jaren vijftig, inWest of the Tracks,en de specifiek Chinese vrije-marktvorm die sinds pakweg de jaren negentig van de grond kwam, inYouth,leiden tot precies dezelfde uitkomst: geen bestaansruimte voor mensen.
'Ziet dit er volgens jouuit als een op en top, door de staat beheerde instelling? Kijk naar ons, we zitten vol met loodvergiftiging.' In de kantine van een plaatwerkfabriek in Tiexi stelt een van de werkers deze vraag direct in de camera kijkend. Deze stijlbreuk inWest of the Tracksmaakt de impact van de wrange constatering over de vergiftiging des te groter. Opeens zijn we ons bewust van een maker die kijkt en registreert en hiermee ook van een wereld buiten de context van de film.
Zo betrekt Bing ons bij zijn verhaal. Je kunt niet langer alleen maar kijken, je bent nu medeplichtig, niet aan wat deze mensen overkomt, maar aan het vormen van een respons op het getoonde. Dat dwingt je na te denken over je eigen menselijkheid, over wat je voelt tijdens het kijken. In eerste instantie, sympathie. Zo'n leven gun je niemand. Maar ook: walging.
Tegen het einde vanRust,het eerste deel vanWest of the Tracks(deel 2 en 3 zijn respectievelijk getiteldRemnantsenRails),volgen we de werkers naar een ziekenhuis waar ze massaal worden behandeld voor loodvergiftiging. Het schokkende is dat dit voor hen als een vakantie is. Opeens is alle spanning weg. Urenlang waren we getuigen van een apocalyptische clash tussen vuur en ijs, van roodgekleurde visioenen van verhitte smeltovens gecontrasteerd met beelden van barre, winterse omstandigheden. En nu is er opeens groen. Hier in het ziekenhuis hebben de werkers 'vakantie'. Het enige wat ze hoeven doen is rondhangen in verpleegzalen, wachtend om te worden geïnjecteerd met medicijnen tegen het gif. Zelfs dit loopt tragisch af. Een van de mannen verdrinkt terwijl hij een vis probeert te vangen in een nabijgelegen rivier.
Ook inRemnants,waarin Bing zijn camera naar de woonbuurten van Shenyang brengt, en inRails,waarin we terug zijn op de spoorlijn in het industriële gebied, is uitzichtloosheid schering en inslag. Twee jongeren van wie de ouders in de fabrieken werkten, hangen de hele dag rond in een plaatselijk winkeltje met de romantische naam Lucky Swan Café. Vertederend is dat een van hen, Bobo, zijn best doet om zich netjes te kleden. Met zijn vriend Whitey schertst hij: 'We hebben geen doelen.' Hij bedoelt: hij heeft geen leven en hij zal dat ook niet krijgen, evenmin als de zoon van spoorwerker Du, een man met een tandeloze glimlach die pocht dat hij 'connecties' heeft. Maar als hij weg is haalt de zoon foto's te voorschijn en zegt met tranen in zijn ogen: 'Dit is hoe onze familie ooit was.' De foto's tonen een normaal leven. Veiligheid. Sociaal vangnet. Medische voorzieningen. Uitstapjes. Lachende mensen. Een aanwezige moeder. De jongen snikt. Op het bed naast hem ligt een hondje.
Het systeem ontmenselijkt. Bing vertelt ons niets nieuws, maar met deze twee documentaires opent hij ons de ogen. Eigenaardig genoeg vormt juist de lange duur van beide werken de crux. Uren aaneen kijk je naar hoe mensen het zwaar hebben. Dat is nodig om met Bing schoonheid te vinden in de tragiek van de personages. Verliezen ze de 'biologische strijd' van overleving van de sterkste, hun dagelijkse worsteling om zoiets simpels als hout sprokkelen in extreme vrieskou blijkt uiteindelijk heroïsch. Dan kunnen de fabrieken nog zo onverbiddelijk leeg zijn en kan die trein nog zo zinloos de nacht in rijden, kijk, daar brandt een vuurtje, daar leeft een mens.
Youthis vanaf 16 november ook in de bioscopen te zien
Scènes uit Tie Xi Qu: West of the Tracks van regisseur Wang Bing. Links een kopersmelterij, rechts arbeiders Wang Bing | Jongeren in de textielindustrie in Zhili vlak bij Shanghai in de documentaire Youth van regisseur Wang Bing