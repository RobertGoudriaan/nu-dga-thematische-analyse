Kruidnagels Jonge garde

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
7 maart 2024
In Nest in Den Haag laten kunstenaars zien welke monumenten in de publieke ruimte ontbreken. Welke verhalen worden niet verteld?
Zoals de inhoud van een boekenkast iets zegt over de eigenaar, zo zeggen standbeelden iets over de stad of het land waarin ze staan. De monumenten op Nederlandse pleinen en in de parken maken duidelijk dat Nederland mannen op paarden belangrijk vindt. Bekende en onbekende slachtoffers en verzetsmensen uit de Tweede Wereldoorlog staan ook hoog op de waarderingsladder. Andere oorlogen of problemen lijken er nauwelijks te zijn geweest. Vrouwen hebben, als je het de standbeelden vraagt, alleen betekenis als ze op de troon of in het Achterhuis hebben gezeten.
In kunstruimte Nest in Den Haag laten kunstenaars zien op welke manier er gesleuteld kan worden aan die scheve verhoudingen.Searching for Oneself Outsideheet de tentoonstelling. Waarom er voor een Engelse titel is gekozen is niet duidelijk, het suggereert een Angelsaksische of internationale benadering, terwijl het Nederlandse perspectief centraal staat. De deelnemers zijn in Nederland wonende en werkende kunstenaars die in hun kunst suggesties aandragen om de Nederlandse openbare ruimte iets inclusiever te maken.
Dat gebeurt vooral in films, om alle werken in de tentoonstelling te zien moet je een paar uur uittrekken. Hans van Houwelingen maakt samen met Iswanto Hartono en Mirwan Andan van het Indonesische kunstenaars collectief ruangrupa een film naar aanleiding van het omstreden Indië-Nederland-monument in Amsterdam en het in 1953 in Jakarta gesloopte Van Heutsz-monument. De film is nog niet af, de in alle rust opgenomen gesprekken die de makers voeren met specialisten, schrijvers en denkers in Indonesië maken duidelijk dat één verhaal niet voldoet. En dat ook de verhalen uit bijvoorbeeld Java, Atjeh, de Molukken en Papoea onderling grote verschillen kennen.
Kunstenaar Cihad Caner (1990) laat een weggestopte episode uit de geschiedenis van de Rotterdamse Afrikaanderwijk herleven. Daar waren in 1972 rellen tegen gastarbeiders: brandbommen, ingegooide ruiten en wederzijds onbegrip. Caner verzamelde archiefbeelden waarin alle betrokken partijen aan het woord kwamen. Jonge acteurs die nu in de wijk wonen, spreken de uitgeschreven teksten van de betrokkenen uit. Het kost hun soms duidelijk moeite de woorden te herhalen. Terwijl een stem de langere geschiedenis van de straatnamen en de bewoners vertelt, zweeft de camera door de wijk. Daar is niets bijzonders te zien. Caner maakte reliëfs van enkele historische beelden, als toevoeging in de geschiedenisboeken.
Aandacht voor zichtbare monumenten is er elders in de tentoonstelling. Jaya Pelupessy (1989) maakt verdwenen beelden opnieuw zichtbaar. Meestal maakt hij foto's, nu traceerde hij de omtrek van beelden die in Jakarta en Paramaribo verwijderd zijn. Alleen die omtrek is zichtbaar, dankzij gebogen touwen. Het gaat niet om het brons en marmer van de oorspronkelijke beelden, het materiaal van de autoriteiten, Pelupessy toont de materialen die gebruikt zijn om de beelden te verwijderen.
In plaats van naar de monumenten buiten te kijken, of naar belangrijke gebeurtenissen, maakt Nazif Lopulissa (1991) zijn persoonlijke geschiedenis tot monument. Hij is kind van een Turkse vader en een Moluks-Nederlandse moeder en werd geboren en groeide op in Nederland. In Den Haag toont hij een kast die in eerste instantie gevuld lijkt met willekeurige voorwerpen. Een pasfotootje van de kunstenaar, een boek van Murakami en een Museumkaart worden door een beker - ooit gefabriceerd met het oog op het 25-jarig ambtsjubileum van koningin Beatrix - rechtop gehouden. En we zien een zakje kruidnagels, een boek over Ambon, een geopend blikje kokoswater en theepotten. Lopulissa's ouders gaven hem weinig mee over zijn Molukse achtergrond, en ze spraken de taal niet thuis. Daarom begon hij zelf voorwerpen te verzamelen die die leegte konden opvullen.
Bijna niet te zien is dat hij er ook kleine kunstwerkjes in plaatste. Lopulissa weeft namelijk kleedjes met allerlei soorten materialen. Sinds hij in 2021 in Museum Malaku in Den Haag exposeerde, een museum dat zich inzet om het Molukse erfgoed te onderzoeken en bewaren, heeft hij zich gestort op de ikat-techniek. Daarbij weef je met materiaal - meestal garen - dat vooraf geverfd is met een kleurenpatroon.
Voor eerdere projecten maakte de kunstenaar zijn eigen ikat-patronen, vaak gebaseerd op de met bleekmiddel gemaakte afdruk van voorwerpen uit zijn omgeving. In de kast zelf staan kleine weefwerkjes van allerlei materialen. Lopulissa maakte met bleekmiddel afdrukken van de voorwerpen in de kast, zodat alleen de contouren zichtbaar zijn. Zo kunnen alle bezoekers in gedachten hun eigen allegaartje verweven met deze uitstalkast.
Searching for Oneself Outside,tot 24 maart in Nest, Den Haag
Kunst als suggesties om de openbare ruimte iets inclusiever te maken
Nazif Lopulissa, Avoid Words, Keep Busy, 2024 Foto's Kyle Tryhorn