Verslavende nostalgie Dichters&Denkers

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
8 juni 2023
In de jaren zeventig, toen iedereen met iedereen naar bed ging, belandde Mensje van Keulen in een huwelijkscrisis. Een nieuwe roman schrijven lukte niet. Wat restte was het dagboek . Een zwaktebod, vond ze zelf.
'Dat dagboekschrijven werd me aangeradendoor mijn uitgever, toen ik helemaal vastzat met een roman, om het schrijven in de vingers te houden.'
'En, hielp het?'
'Nee, ik had er niets, maar dan ook werkelijk níets aan!'
Hard gelach in de zaal. Op het podium zit Mensje van Keulen, soeverein, grappig, de zilvergrijze krullen tot op haar billen. Ik hoef niet lang naar haar te luisteren voordat de tranen in mijn ogen springen van het lachen. De avond gaat over herinneren en de rol die dagboeken daarbij spelen. Van Keulens eigen dagboeken, waar ze in 1976 aan begon, worden sinds 2006 uitgegeven. Het derde deel getiteldMoeder en pen(1979-1983) verscheen onlangs. Ze begon eraan op 29-jarige leeftijd, al een gearriveerde schrijver, met bestsellerdebuutBleekers zomerachter zich, een datzelfde jaar verschenen verhalenbundel en nog een roman. En nu zit ze vast en schrijft ze met grote tegenzin elke dag in een dagboek. 'Was ik er maar nooit aan begonnen!' zegt ze later in een interview. 'Het vervelende van een dagboek is dat je nooit weet wanneer het nu eens af is. Dwangmatig pak ik het steeds weer op, met tegenzin.'
Voor wie het nog niet duidelijk is: Van Keulen haatte het schrijven in haar dagboeken. Ze staan voor haar onderaan in de hiërarchie van haar werk: kleine schrijfsels vergeleken met 'het echte werk', de fictie. Ik liep de volgende dag naar de winkel, kocht ze allemaal en las ze in één ruk uit. Waarom is het zo verslavend om te lezen over het dagelijks leven van een jonge schrijver in de jaren zeventig?
Mensje van Keulen is, met lichte tegenzin, eenpartygirl. Iedereen wil bevriend met haar zijn, nachtenlang met haar door de stad zwerven. Redenen genoeg: ze is grappig, een bestsellerauteur, kan ongelooflijke hoeveelheden bier drinken en sigaren roken en is een knappe verschijning. Ze wordt gek van de drank, het uitgaan, maar kan er tegelijkertijd geen nee tegen zeggen. Haar beste vriend Gerrit Komrij staat voortdurend op de stoep, en daar gaan ze weer, tot acht uur in de ochtend de stad in. De volgende dag is dat onhandig: 'Wat ik vergeten was, was dat ik Henk honderd gulden voor de taxi had gegeven. Zodoende stond ik vanmiddag met een gulden en een paar dubbeltjes bij de visboer. Van die honderd gulden hebben Henk en Ton 's morgens in het Marriott uitsmijters gegeten met een fles champagne.' Ook nog gul.
Het Amsterdam waar Mensje doorheen loopt is onherkenbaar voor iemand die rond de eeuwwisseling geboren werd, zoals ik. Nergens een toerist te bekennen. Van Keulen rijdt naar elk café (maar toch vooral naar café De Pels) met haar auto, ze heeft niet eens een fiets. Wie woont er nog, zoals Mensje toentertijd, op de Prins Hendrikkade zonder miljonair te zijn, naast krakers bovendien? Het is een wereld zonder internet, als je elkaar wil spreken moet je naar buiten, en buiten wordt er op los geleefd. Schrijver zijn is in de jaren zeventig en tachtig ook een beetje rockster zijn.
In die tijd is literatuur een centrale pijler van de Nederlandse cultuur. De boekenbijlagen puilen uit, schrijvers komen voortdurend op tv, het zijn de hoogtijdagen vanVrij Nederland.'Ben jij het echt?' vragen de mensen aan Mensje waar ze ook komt. 'Wanneer lig je weer met een boek in de winkel?' Haar boeken verkopen goed, zoals veel boeken in die tijd. Van Keulen bevindt zich midden in een literaire en culturelescene,die zich ook afspeelt aan haar eigen eettafel: ''s Avonds kwamen Ischa Meijer en Els T. langs. Als Ischa gaat "balletten" kan ik niet meer van het lachen.'
Als ik dit lees voel ik nostalgie naar een tijd die ik nooit heb gekend. Er ligt een sepiakleurige glans over het dagelijks leven dat Van Keulen beschrijft. Hoe anders moet het zijn om te leven in een tijd zonder smartphone, zonder computers, zonder internet. Waar iedereen elkaar voortdurend opbelt en de deur bij elkaar platloopt. Waar men (ook uit verveling) boek na boek leest en daar dan met elkaar over praat, zoals je nu met elkaar praat over de series die je allebei gezien hebt. Een tijd waarin iedereen Nederlands studeerde, lezen heel gewoon was. Schrijvers belangrijk werden gevonden, er nog veel meer werd gedronken en gerookt, Amsterdam alleen maar uit één groot feest leek te bestaan in plaats van gevuld te zijn met toeristen en yuppen die zoveel mogelijk geld willen uitgeven aan zoveel mogelijk dezelfde dingen. Het was een tijd waarin cultuur vanzelfsprekend was. O de jaren zeventig, waren het geen fantastische jaren?
Maar mijn nostalgische gevoelens zijn bedrieglijk. Er sluipt wanhoop in de met drank overgoten nachten. Van Keulens echtgenoot Lon (al verkering sinds hun zestiende) gaat bijna
nooit mee de stad in. Hij heeft het 's nachts te druk met labwerk voor zijn promotie, of eigenlijk met bij zijn minnares C. in bed liggen. Woedend is Van Keulen als hij het na twee jaar eindelijk opbiecht. Deze dagboeken zijn ook een portret van een generatie die worstelt met de erfenis van de seksuele revolutie uit de jaren zestig. Driehoeksverhoudingen, affaires, open huwelijken, dat hoorde er allemaal bij. Het was ouderwets om monogaam te willen zijn. 'Hij zegt dat het niet tegen mij gericht is, dat ik theater bedrijf. Hij zegt: "Jij bent mooier, hartstochtelijker, interessanter." Maar hij kan het niet helpen, ach jeetje, want ze prikkelt zijn lust.'
De zogenaamd vrije seksuele moraal van die tijd had ook iets verstikkends: wie niet mee wil doen met al die vrije seks is ouderwets of frigide. En wie er wél aan meedoet heeft het ook niet makkelijk: 'Vrijwel iedereen om me heen klaagt. Zoveel onvrede, vooral over verstoorde relaties, en meestal heeft dat van doen met seks. Foute seks, overspelige seks, vrije seks, geen seks, verveelde seks, niets blijkt ideaal, althans niet op den duur. Je kan maar beter op jezelf wonen.'
In 1976, als Van Keulen aan haar dagboek begint, verschijnt ookDe schaamte voorbijvan Anja Meulenbelt. Die beschrijft van binnenuit hoe het eraan toe ging binnen de vele vrouwenbewegingen en op de internationale feministische congressen. Het is een klassiek ontwaken uit een patriarchaal bewustzijn: Meulenbelts vrouwenleven begon als zestienjarige tienermoeder in een verstikkend huwelijk. Na jarenlang depressieve huisvrouw te zijn geweest, keerde ze terug naar Amsterdam, ging scheiden, voedde haar zoontje alleen op, ging studeren, kwam terecht in de feministische beweging.
De schaamte voorbijwerd een bestseller. Iedereen kon lezen hoe Meulenbelt zich niet meer wilde schikken naar een man, weigerde iemands huishoudelijke hulp te zijn, en uiteindelijk een lesbische relatie begon met de vrouw van haar mannelijke geliefde. Meulenbelt zit midden in de tweede feministische golf. Vrouwen beginnen zich te verzetten tegen het beroep dat op hen wordt gedaan als huismoeders en echtgenotes. Ze willen gelijkheid op het werk, gelijkheid in bed, ze beginnen in te zien dat hun weigering om seks met alle mannen te hebben niet per se betekent dat ze 'frigide' zijn.
De seksuele revolutie had sommige mannen een handig excuus gegeven om zich ongewenst op te dringen. Seks was toch heel gewoon? Niks om hysterisch over te doen. In de dagboeken van Mensje van Keulen volgt aanranding op aanranding. Iedere man wil met haar naar bed, lijkt het wel. Van Keulen laat het allemaal koeltjes van zich af glijden, of schrijft laconiek: 'Zodra de jongens in De Pels weten dat je man er niet is, komen ze op je af.' Tragikomisch is het om te lezen over de vele ongewenste avances van Cees Nooteboom. En veelzeggend dat Mensje telkens vergeet dat ze hebben afgesproken, totdat hij weer voor de deur staat. Na een uit de hand gelopen feest in België beschrijft Van Keulen de opluchting dat ze geen hotelkamer hoeft te delen met Nooteboom. Al wil hij toch een kansje wagen: 'Cees klopte aan, in pyjama. Welterusten Cees!'
Van Keulen en Meulenbelt zijn tijdgenoten, begeven zich beiden in Amsterdamse milieus, worstelen ieder op hun eigen manier met de nieuwe soorten relaties tussen mannen en vrouwen. Maar als jeDe schaamte voorbijen Van Keulens dagboeken naast elkaar legt, zie je een wereld van verschil. Van Keulen is schrijver, maar vervult in haar huwelijk de rol van huisvrouw, regelmatig geholpen door haar moeder. Boodschappen doen, eten koken, afwassen, stofzuigen, de kattenbakken, alles lijkt op haar schouders terecht te komen. Dat ze nauwelijks kan schrijven lijkt Lon niet veel uit te maken: 'Hij noemde me een egoïst toen ik zei dat ik verpieter en gek word als ik niet kan werken.' Vervelend vindt ze het, maar er komt meestal geen ruzie van, zo gaat het nou eenmaal.
Het grote conflict speelt zich af op een ander terrein: Mensje wil een kind, Lon wil dat niet. Op een dag vraagt haar vriend Hans waarom ze nog geen moeder is. Hij is geschokt als blijkt dat niet Mensje, maar Lon dwarsligt. 'Wát? Wilde Lon niet? Waarom dan? Alle argumenten keurde hij af. Ik deed pogingen Lon gelijk te geven, maar verloor. Was Lon nou helemaal! Hoe kon die aardige Lon?! Nu begreep hij ineens veel meer van mijn gedrag. Verlegenheid, opluchting me niet te hoeven schamen, hoop, angst, van alles ging door me heen. Ik was dus niet gek. Mijn god, waarom kon nou juist hij zeggen wat ik al die jaren al vind en wil.'
Dit citaat ontroert me, door de grote opluchting die Mensje ervaart. Tegen haar verwachting in staat haar vriend Hans volledig aan haar kant.
InDe schaamte voorbijvan Meulenbelt valt te lezen hoezeer het emancipatiebesef van vrouwen groeit door de praatgroepen. Door naar de ervaringen van andere vrouwen te luisteren, beseften vrouwen dat ze niet alleen waren met hun moeilijke echtgenoten, hun seksistische bazen, hun trauma's door verkrachting. Ze beseften dat hun problemen niet persoonlijk, maar politiek waren. Deze vrouwen boden elkaar een spiegel waarin ze zich konden herkennen, en met dat herkennen kwam een erkenning van hun situatie. Dat bood de kracht om zich te verzetten tegen de patriarchale structuren waar ze ieder voor zich zo stilletjes onder hadden zitten lijden.
Van Keulen heeft veel vrienden maar nauwelijks vriendinnen. In interviews zei ze moeite te hebben met het feminisme. Maar volledig blind en doof is ze ook weer niet: 'Aan Van het Reve, Carmiggelt, Hermans, Bomans, Mulisch, Wolkers, Loesberg, Biesheuvel, 't Hart, Theun de Vries, aan welke schrijver dan ook, wordt nooit gevraagd wat zeernaastdoen. Mij, een vrouw, wel: wat doet uernaast?Er wordt niet eens gevraagd of Wolkersernaastweleens aardappels schilt, Mulischernaastweleens de was sorteert, Hermansernaastweleens stofzuigt, etc.'
Hun huwelijk brokkelt verder af nu Lon niet alleen geen kind wil, maar ook niet wil stoppen met C. en steeds valse beloftes doet. De gezellige Ischa om wie ze zo kon lachen slaat zijn vriendin Els verrot. Mensje begint er zelf ook vriendjes op na te houden. Als ze zwanger wordt van een andere man en een pijnlijke, verdrietige abortus ondergaat (omdat ze geen kind wil dat niet van haar echtgenoot is), snuift Lon: 'Je maakt het wel bont om dat een abortus te noemen. Je was waarschijnlijk een paar weken.'
Als ik eerlijk lees, staat er in deze dagboeken meer beschreven om niet naar terug te verlangen dan wél. Die nostalgie kan alleen bestaan bij een vertekend beeld. Als je heel veel weglaat, was het een heerlijke tijd, waarin alles authentieker, grappiger, spontaner was. Als je eerlijker kijkt, zie je een tijd waarin mannen en vrouwen moesten leren omgaan met veranderende sekseopvattingen in de samenleving en de naschokken van de seksuele revolutie, wat niemand makkelijk afging. Groeien gaat niet zonder groeipijn.
Van Keulens huwelijkscrisis hangt samen met haarwriter's block. Hoe minder goed het haar lukt om een nieuwe roman te schrijven, hoe meer er in 'dit schrift, dagboek, abattoir' terechtkomt. Van Keulens dagboekhaat komt voort uit de angst alleen maar onbenulligheden op te schrijven, ik-zaken die niemand interesseren. Maar juist al die ogenschijnlijk onbenullige ik-zaken vormen samen een raak en doorleefd tijdsbeeld, en ook: een goed verhaal. Eencoming of age-geschiedenis, een Bildungs-verhaal. Uit alle droefenis herrijst een schrijver uit de as, krijgt alsnog een kind, gaat scheiden, schrijft in het nieuwe huis dan eindelijk die roman. 'Als er niet die piekerzorgen om ontrouw zijn, wat een energie komt er dan vrij.'
Deze dagboeken zijn geen kleine schrijfsels, maar vormen (hoewel ze er zelf 'helemaal níets' aan had) een volwaardig onderdeel van Mensje van Keulens indrukwekkende oeuvre.
Driehoeksverhoudingen, affaires, open huwelijken, dat hoorde er allemaal bij. Het was ouderwets om monogaam te willen zijn
MENSJE VAN KEULEN Moeder en pen: Dagboek 1979-1983 Atlas Contact, 224 blz.