Privacy of veiligheid? De geruisloze groei van inlichtingenorganen

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
17 augustus 2023
Terwijl de aandacht uitging naar de bevoegdheden van AIVD en MIVD, zijn andere overheidsinstanties de afgelopen jaren ongecontroleerd en op grote schaal inlichtingen over inwoners gaan verzamelen. Bijvoorbeeld omdat ze ze als extremisten beschouwden. En verweer is lastig.
Wie bewaakt de bewakers?Deze reeds door Aristoteles geformuleerde vraag dook in de afgelopen decennia geregeld op rond de Nederlandse inlichtingen- en veiligheidsdiensten. Opeenvolgende, telkens gedetailleerder en dwingender wetten probeerden de bevoegdheden van de AIVD en de MIVD te beteugelen. Het leek een overwinning voor het streven naar een betrouwbare, voorspelbare en controleerbare overheid. De laatste jaren is er echter sprake van een wildgroei van vrijwel ongecontroleerde inlichtingenactiviteiten bij de Nederlandse overheid. De betrokken instanties hebben verreikende bevoegdheden, en hun verzamel- en analyseactiviteiten kunnen ingrijpende gevolgen hebben voor burgers die zich hier niet of nauwelijks tegen kunnen verweren.
Wie wervingsadvertenties voor personeel op dit gebied volgt, zal niet verbaasd zijn. Op een willekeurig moment begin mei trof ik op mijn LinkedIn-account op één moment advertenties aan voor: informatierechercheur intelligence zorgfraude bij de Nederlandse arbeidsinspectie in Utrecht, informatierechercheur team Intelligence, Meldingen & Infodesk bij de Nederlandse arbeidsinspectie in Den Haag, intelligence-specialist Serious Organised Crime Drugs en Geweld bij de politie in Driebergen en beleidsadviseur intelligence bij het Openbaar Ministerie in Den Bosch.
Na een eerste aanzet in 1987 somden de wetten op de inlichtingen- en veiligheidsdiensten van 2002 en 2017, de Wiv-2002 en de Wiv-2017, limitatief de bijzondere bevoegdheden op van de twee enig overgebleven officiële inlichtingen- en veiligheidsdiensten in Nederland, de Algemene Inlichtingen- en Veiligheidsdienst (AIVD) en de militaire tegenhanger, de MIVD. Deze wetten regelden bovendien het toezicht op en de verantwoording door de beide diensten. De wetten schiepen controleorganen; jaarplannen en jaarverslagen moesten aan het parlement worden voorgelegd en er ontstond een openbaarheidsregime. Zowel de wet van 2002 als die van 2017 bleek kort na invoering evenwel niet te voldoen. Daardoor zijn we inmiddels toe aan ontwerpen voor een vierde (tijdelijke) en een vijfde 'Wiv'. Het oogt allemaal wat moeizaam, maar zo gaat dat in een democratische rechtsstaat waarin men streeft naar een balans tussen bevoegdheden voor de overheid en waarborgen voor de burger.
Althans zo hoort het te gaan. Het kan ook anders. Vrijwel ongemerkt, terwijl alle belangstelling uitging naar de wettelijke regelingen voor de AIVD en de MIVD, is een aantal andere inlichtingenorganen van de overheid als paddenstoelen opgeschoten. Zij ontberen meestal een wettelijke basis, terwijl hun werk leidt tot overheidsinterventies waar tegenover de burger min of meer machteloos staat.
Sommige van de activiteiten haalden kortstondig de pers, waarna ze werden gestaakt. Dit was het geval met het Land Information Manoeuvre Centre (LIMC) van Defensie. Dit centrum van dataspecialisten, inlichtingenexperts en gedragsdeskundigen verzamelde sinds de uitbraak van de coronapandemie grote hoeveelheden data over besmettingen, desinformatie, vluchtelingenstromen naar het Caribisch gebied, 'gele hesjes' en dreigende antimilitaristische acties, die werden aangevuld met vertrouwelijke gegevens van politie en ziekenhuizen. Daarbij was sprake van grove privacy-schendingen. Na publicaties in deNRCwerd het LIMC stilgelegd, omdat het zonder wettelijke basis had geopereerd, en vervolgens werd opgeheven.
Een soortgelijk debacle deed zich voor bij de Nationaal Coördinator Terrorismebestrijding en Veiligheid (NCTV). Deze instantie, in 2004 in het leven geroepen om de terrorismebestrijding in Nederland te coördineren, ging zich steeds meer als een inlichtingendienst gedragen. Jarenlang verzamelde ze heimelijk gegevens van burgers en verstuurde die aan gemeenten, politie, AIVD en buitenlandse veiligheidsdiensten. Medewerkers monitorden met nepaccounts honderden politieke campagneleiders, religieuze voormannen en linkse en rechtse activisten. De leiding wuifde bezwaren van medewerkers tegen de eigen werkwijze weg. Raadadviseur Paul Abels riep zelfs publiekelijk op de Algemene Verordening Gegevensbescherming (AVG), die sinds 2018 sterke beperkingen oplegt aan verwerking van persoonsgegevens door de overheid, links te laten liggen.
De bij het LIMC en de NCTV geconstateerde gewoonte van de leiding om zich niets aan te trekken van twijfels over de rechtmatigheid van het eigen handelen valt ook op andere plaatsen bij de overheid waar te nemen. Maar terwijl de politiek bij het LIMC en de NCTV de inlichtingenactiviteiten stopzette na commotie in de media, gaan dergelijke werkwijzen elders vaak ongestoord verder.
Zo had de NCTV zich ook doen geldenin relatie tot de gemeenten. Met zijn instemming en steun zetten onder meer de gemeenten Rotterdam en Den Haag honderden sleutelpersonen in om informatie te verzamelen over mogelijk radicaliserende jongeren. De gemeente Rotterdam richtte met NCTV-gelden een inlichtingennetwerk van tientallen burgerinformanten op. De kracht van aldus vergaarde informatie is volstrekt onduidelijk; het is niet uitgesloten dat het soms om louter roddels gaat. Ook kwam het voor dat betrokkenen onder valse voorwendsels werden uitgenodigd voor hulpverleningsgesprekken teneinde hun vanuit een veiligheidsperspectief informatie te ontlokken.
Zulke informatie werd gedeeld met andere gemeentelijke instanties, de politie, het Openbaar Ministerie, de NCTV en de aivd ten behoeve van een zogeheten persoonsgerichte aanpak. Een onafhankelijke commissie onder leiding van voormalig aivd-hoofd Sybrand van Hulst noemde deze aanpak onrechtmatig. Burgemeester Aboutaleb beloofde voortaan 'heldere kaders', maar liet doorschemeren dat hij niet van plan was de gewraakte werkwijze te beëindigen.
Eerder al had de Autoriteit Persoonsgegevens (AP), de waakhond in Nederland als het gaat om gegevensverwerking door de overheid, grote vraagtekens geplaatst bij een soortgelijke aanpak van de gemeente Den Haag. Daar bestond het voornemen ook het online-gedrag van vermoede extremisten te monitoren. Diverse andere gemeenten lieten het particuliere bureau Nuance door Training en Advies, dat hun door de NCTV was aanbevolen, undercover onderzoek doen in lokale moskeeën.
Dit zijn bepaald niet de enige inlichtingenactiviteiten van gemeenten. Hun sterk gegroeide afdelingen Openbare Orde en Veiligheid en hun clusters intelligence houden zich geregeld bezig met inlichtingenvergaring omtrent zaken als ondermijning, veelplegers, arbeidsuitbuiting, illegale arbeidsmigratie, fraude met steungelden en socialezekerheidsfraude. De website van het Bureau Regioburgemeesters, dat deze ambtsdragers adviseert bij hun taken op het gebied van politie en veiligheid, noemt 'de mogelijkheden van intelligence (...) vrijwel oneindig' maar constateert tegelijk dat de wetgeving op dit terrein 'nog niet altijd passend' is. Daarom schreven de regioburgemeesters een proeve van wetgeving, bedoeld om hun een taak te geven bij het voorkomen in plaats van het bestrijden van vooral de lokale ondermijnende (drugs)criminaliteit. De Raad van State adviseerde echter negatief. De burgemeesters bredere toegang verlenen tot gegevens over de inwoners van hun gemeenten zou in strijd zijn met de privacy.
Bij de bestrijding van criminaliteit is sprake van een verschuiving van bestraffing naar preventie en verstoring. Dit impliceert een verschuiving van het strafrecht naar het bestuursrecht. Het bestuursrecht kent echter veel minder waarborgen dan het strafrecht voor de 'verdachte'. Verstoring kan bijvoorbeeld ingrijpende en langdurige gevolgen hebben voor de getroffene, waarbij de mogelijkheden van verweer uiterst beperkt zijn. In het rapportSluipend gifvan de Politieacademie over ondermijnende criminaliteit wordt, waar het strafrecht geen uitweg biedt,naming and shaminggenoemd als mogelijkheid om verdachte activiteiten te verstoren of verdachten in diskrediet te brengen. Het rapport noemt als voorbeeld het informeren van een journalist over verdachte personen, met als gevolg dat zij niet langer worden 'uitgenodigd voor societyfeestjes, omdat mensen niet meer met hen geassocieerd wilden worden'. De auteurs geven overigens aan dat zo'n handelwijze, doordat de informatie online beschikbaar blijft, tot 'levenslang' kan leiden.
Ook bij de politie heeft zicheen ongekende intelligence-macht ontwikkeld. Na de Tweede Wereldoorlog waren in Nederland inlichtingen- en politieactiviteiten strikt gescheiden. Vooral door de bestrijding van terrorisme en radicalisering, cybercriminaliteit en de georganiseerde misdaad is inlichtingenwerk steeds meer usance geworden bij de politie. Dit is bijvoorbeeld het geval bij het cluster Contraterrorisme, Extremisme en Radicalisering (CTER) van de Landelijke Eenheid. In 2019 telden de Diensten Regionale Informatie Organisatie (DRIO'S), die zich bij de politie met inlichtingenvergaring en -analyse bezighouden, formatief al 3200 medewerkers, met nog eens bijna 750 medewerkers bij de Dienst Landelijke Informatie Organisatie (DILO).
Recent ontstond er in de media deining over het TOOI, het Team Openbare Orde Inlichtingen van de politie, dat jarenlang zonder wettelijke grondslag en ongecontroleerd op grote schaal inlichtingen verzamelde en de privacy schond van mensen die het als extremisten beschouwde. Het team maakte onder meer gebruik van infiltratie, heimelijk volgen en internetsurveillance. Strafrechthoogleraar Sven Brinkhoff kwalificeerde het inTrouwals 'praktijken van een politiestaat'.
De politie opereert ook inlichtingenmatig binnen zogeheten samenwerkingsverbanden. Een voorbeeld zijn de Regionale Inlichtingen- en Expertise Centra (RIEC's), aangevoerd door een Landelijke Inlichtingen- en Expertise Centrum (LIEC). Zij zijn in 2008 in het leven geroepen om coördinatie tot stand te brengen bij de aanpak van ondermijnende criminaliteit. Ze maken onder meer zogeheten criminaliteitsbeeldanalyses en ondermijningsbeelden inzake mensenhandel en -smokkel, georganiseerde hennepteelt, fraude en misbruik in de vastgoedsector, witwassen en andere financieel-economische criminaliteit, alsmede motorbendes. Deze samenwerkingsverbanden bestaan, behalve uit de politie, uit onder meer gemeenten, het Openbaar Ministerie, de Belastingdienst en de Fiod. Ook hier ontbreekt al vijftien jaar een wettelijke basis en ook hier zijn preventie en verstoring geëigende methodes.
Samenwerking tussen de politie en andere overheidsinstanties creëert vanuit privacy-perspectief een extra probleem, omdat de gegevensverwerking bij de politie geschiedt op basis van de Wet politiegegevens, terwijl de rest van de overheid moet handelen volgens de AVG. Het maakt het voor de deelnemers mogelijk om te kiezen welk van de twee regimes voor hen het beste uitkomt.
Samenwerking vond ook plaats binnen het Multidisciplinair Team Ondermijning (MIT), dat eind 2019 door de regering werd ingesteld. Het bestond uit vierhonderd mensen afkomstig van de politie, het Openbaar Ministerie, de Fiscale Inlichtingen- en Opsporingsdienst, de Belastingdienst, de Koninklijke Marechaussee en andere onderdelen van defensie. Bij de omvorming in 2022 tot de Nationale Samenwerking tegen Ondermijnende Criminaliteit (NSOC) bepaalde de minister van Justitie dat de nieuwe organisatie geen taken zou krijgen bij de vervolging, maar louter informatie zou delen en 'nieuwe methoden bedenken om criminele structuren en hun verdienmodellen te verstoren'.
Behalve ondermijning lokt vooral bestrijding van (vermeende) fraude inlichtingenactiviteiten uit, zowel op het niveau van de rijks-als van de gemeentelijke overheid. Dit gebeurt bijvoorbeeld door teams van de Landelijke Stuurgroep Interventie (LSI), waarbij de Belastingdienst, het Uitvoeringsinstituut Werknemersverzekeringen (UWV), de Sociale Verzekeringsbank (SVB), de Immigratie- en Naturalisatiedienst (IND), politie, de Inspectie Sociale Zaken en Werkgelegenheid, het Openbaar Ministerie en gemeenten samenwerken, zoals gebruikelijk bij dit soort samenwerkingsverbanden op basis van een convenant. De partners mogen hun signalen en gegevensbestanden koppelen, om de locaties, ernst en omvang van risico's in kaart te brengen en vervolgens onaangekondigd huisbezoeken af te leggen.
Deze aanvankelijk op individuele woningen gerichte benadering is inmiddels uitgedijd tot wijkaanpak. Ook doelverschuiving is een geregeld terugkerend fenomeen.
Tot slot van dit verre van volledige overzicht: het Inlichtingenbureau. Het is in 2001 door het ministerie van Sociale Zaken ingesteld als een informatieknooppunt voor gemeenten en verwerkt gegevens over burgers die gebruikmaken van uitkeringsregelingen en sociale voorzieningen. Het bureau is wel omschreven als een 'allesweter', die zijn kennis vergaart door onder meer de koppeling van data van UWV, svb, de Belastingdienst, de Dienst Uitvoering Onderwijs (DUO), de Rijksdienst voor het Wegverkeer (RDW) en gemeenten. Hoewel het bureau opdrachten vervult van gemeenten en in principe dus onder de gemeenten valt, is het door zijn stichtingsvorm juridisch zelfstandig.
Door publiek-private samenwerking van dergelijke samenwerkingsverbanden zijn publieke verantwoording, controle en normering vaag. Als stichting valt het Inlichtingenbureau bijvoorbeeld niet onder de openbaarheidswetgeving en is onduidelijk wie verantwoordelijk is voor de gegevensverwerking. Dit geldt niet alleen binnen, maar ook tussen samenwerkingsverbanden. Er is een grote verscheidenheid aan instanties die zich inlichtingenmatig met dezelfde materie bezighouden. Herhaaldelijk is er hierdoor sprake van onderlinge spanningen.
Onduidelijk is bijvoorbeeld hoe de gegevensverwerking van het Inlichtingenbureau zich verhoudt tot het Bureau Keteninformatisering Werk en Inkomen (BKWI), een door Sociale Zaken in 2002 ingesteld zelfstandig onderdeel van het UWV, dat zichzelf aanprijst als 'onmisbare pijler in het Nederlandse sociale-zekerheidsstelsel op het gebied van digitale gegevenslevering en keteninformatisering waar het de gegevensuitwisseling over burgers en bedrijven betreft'. Of zoalsde Volkskrantdit bureau aanduidde: Big Brother, 'de natte droom van de controlerende overheid'.
Juist doordat zo weinig is vastgelegd omtrent dit soort activiteiten is ook onhelder wie ervoor verantwoordelijk is. Er ontbreekt bovendien regie door bijvoorbeeld het ministerie van Binnenlandse Zaken. Daardoor organiseren diverse instanties elk hun eigen inlichtingenvergaring met eigen werkprocessen. En als het voor de instanties zelf al onduidelijk is hoe verantwoordelijkheden zijn afgebakend en belegd, hoe lastig moet het dan niet zijn voor buitenstaanders om hun weg te vinden in deze bureaucratische rimboe op zoek naar de instantie die verantwoordelijk is voor de verzameling of analyse van gegevens over hen.
Het Inlichtingenbureau was ook medeontwerper en uitvoerder van het omstreden Systeem Risico Indicatie (SyRi), dat aan de hand van een algoritme een lijst leverde met adressen waarvoor een verhoogd risico op fraude en misbruik bestond. Nadat privacy-beschermingsclubs een proces tegen dit stelsel hadden aangespannen, verbood de rechtbank Den Haag dit begin 2020, omdat het in strijd was met het Europees Verdrag voor de Rechten van de Mens. Maar in feite zette het Inlichtingenbureau zijn werkwijze voort, waarbij een combinatie van gegevens kan leiden tot een aanwijzing van fraude, die dadelijk resulteert in stopzetting van de uitkering, zonder dat de betrokken burger weet hoe hij of zij zich kan verweren.
Bij veel van dit type initiatievenzijn enerzijds wantrouwen ten aanzien van de burger en anderzijds de bestuurlijke behoefte om risico's te vermijden het uitgangspunt. Vanuit hun beheersingsdrang worden overheidsinstanties aangelokt door nieuwe technische mogelijkheden om ontzaglijke hoeveelheden persoonlijke data geautomatiseerd te verwerken en de resultaten zichtbaar te maken met voorheen ongekende analyse- en visualiseringstechnieken. Opdrachtgevers en medewerkers hebben vaak overtrokken verwachtingen van de kwaliteit van 'signalen' en data. Het wemelt van de ongefundeerde aannames dat bepaalde data ook tot specifiek gedrag zullen leiden. Daarnaast sneuvelt het opschonen van data alvorens deze te gebruiken geregeld onder tijdsdruk en door gevoelens van urgentie bij opdrachtgevers. Ook bij de veilige opslag van de gegevens kunnen veelal vraagtekens worden geplaatst.
Dit hangt samen met personeelstekorten en een inadequaat opleidingsniveau. De werking van algoritmes en andere geautomatiseerde hulpmiddelen is uitvoerenden vaak onbekend, en er is geen reflectie op het eigen handelen. Vragen over de proportionaliteit daarvan blijven vaak uit. Onlangs bepleitte de Autoriteit Persoonsgegevens meer aandacht voor gebruik van hoogrisico-algoritmes door de overheid en waarschuwde ze tegen 'onvoldoende volwassenheid' bij algoritmegebruik door gemeentelijke instanties, met name bij fraudebestrijding. Bedoeld zijn algoritmes die een grote impact op het leven van burgers kunnen hebben.
Uiteraard vereist kwalitatief hoogwaardig intelligence-werk ook een adequate leiding en sturing, maar ook deze zijn niet altijd aanwezig. Voorzover er toezicht is gecreëerd, heeft dit veelal een hoog de-slager-keurt-zijn-eigen-vlees-gehalte. Ethische normering ontbreekt meestal en als ambtenaren al eens uit gewetenswroeging aan de bel trekken, is het effect gering, zodat schimmig blijft wat er nu eigenlijk wel en niet mag. Het besef dat grasduinen van de overheid om persoonsgegevens te verzamelen via sociale media aan zeer strikte regels is gebonden is dan ook onvoldoende aanwezig bij de betrokken ambtenaren en politiemensen, zoals een studie van de Stichting Politie & Wetenschap in 2021 liet zien. In het veiligheidsperspectief van de overheid heiligt het doel volgens sommigen elk middel, inclusief onrechtmatig optreden.
In 2021 bleek uit een studie van KPMG dat bijna twee derde van de burgers het gebruik van algoritmes door de overheid niet langer associeert met veiligheid, maar met privacy-schending, vooral omdat de overheid niet transparant is over de gebruikte methodiek. Een recente KPMG-studie liet zelfs zien dat de afgelopen vijf jaar het vertrouwen in gegevensverwerking door de overheid bij de burgers is gedaald van 31 naar negentien procent. Zulke cijfers illustreren het ongemak over de grote informatieongelijkheid tussen overheid en burgers. De overheid doet te weinig om deze balans te verschuiven naar de burgers, gezien de relatieve onmacht van de Autoriteit Persoonsgegevens en de gemeentelijke functionarissen gegevensbescherming, die belast zijn met het toezicht op naleving van de AVG.
Al geruime tijd is er een Wet gegevens samenwerkingsverbanden in voorbereiding, die zou moeten zorgen voor de nog steeds ontbrekende wettelijke grondslag. Het wetsvoorstel is op 17 december 2020 aangenomen door de Tweede Kamer. Inmiddels is op 20 maart 2023 de memorie van antwoord aan de Eerste Kamer gezonden. Dit wetsontwerp betreft verbanden van bestuursorganen en private partijen die gezamenlijk gegevens verwerken voor zwaarwegende algemene belangen, zoals de bestrijding van fraude en de georganiseerde criminaliteit.
Diverse mensenrechten- en privacy-organisaties hebben evenwel ernstige bezwaren geuit tegen het wetsontwerp. Ze spreken van een 'Super SyRI' of van een dreigende herhaling van de toeslagenaffaire. Krachtens het wetsontwerp kunnen samenwerkingsverbanden al bij 'een eerste vermoeden van onrechtmatige activiteiten' gegevens delen met 'andere partijen', waarbij onduidelijk is om welke 'andere partijen' het gaat. Niet alleen burgerservicenummers, woonsituatie, verblijfstatus, financiële gegevens en politiegegevens mogen worden gedeeld, maar ook gegevens over seksueel gedrag en seksuele geaardheid, zowel van het individu zelf als van zijn familie en vrienden.
De beoogde wet laat het aan de partijen van een samenwerkingsverband over of wordt voldaan aan de informatieplicht, die verweer mogelijk maakt. Een klachtenregeling kent zij niet. De in het wetsontwerp voorgestelde rechtmatigheidsadviescommissies zijn niet onafhankelijk en hebben slechts een niet-bindende adviserende rol bij nieuwe verwerkingswijzen. De conclusie moet zijn dat het wetsvoorstel vooralsnog niet de oplossing biedt voor de eerder geschetste problemen.
Inmiddels heeft de wildgroei aan onsamenhangende inlichtingenactiviteiten van de overheid de aandacht getrokken van de Commissie van Toezicht op de Inlichtingen- en Veiligheidsdiensten, de ctivd. Op 9 juni belegde zij een rondetafelbijeenkomst met wetenschappers en vertegenwoordigers en adviseurs van gemeenten en de Inspectie Justitie en Veiligheid. Het is een begin van erkenning van dit wijdverbreide fenomeen. De ctivd kan echter zelf niet handelend optreden, omdat zij slechts is belast met het toezicht op de twee in de Wet op de inlichtingen- en veiligheidsdiensten genoemde instanties, de MIVD en de AIVD. De laatste waarschuwde overigens onlangs in een rapport over anti-institutioneel extremisme dat de overheid dit fenomeen zou moeten bestrijden door terughoudender te zijn ten aanzien van de privé-levens van burgers.
Bob de Graaff is emeritus hoogleraar Intelligence and Security Studies aan de Universiteit Utrecht
...