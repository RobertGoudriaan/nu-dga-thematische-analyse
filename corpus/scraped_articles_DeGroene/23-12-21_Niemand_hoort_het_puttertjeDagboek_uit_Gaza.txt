Niemand hoort het puttertje Dagboek uit Gaza

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
21 december 2023
Direct na de terreurdaden van Hamas op 7 oktober begon Israël zijn bombardementen op Gaza, waar tussen de ruim twee miljoen mensen zich ook de Palestijnse schrijver Naim Al Khatib bevond. Terwijl hij met zijn familie van buurt naar buurt vluchtte, hield hij een dagboek bij.
7 oktober
Het is de ochtend van 7 oktober. Ik word ruw gewekt door het angstaanjagende geluid van voortdurend afgevuurde raketten. Verbazingwekkend genoeg worden deze raketten - onverwacht en anders dan vroeger - gelanceerd vanuit de Gazastrook en niet vanuit Israël, de gebruikelijke richting bij eerdere aanvallen of militaire confrontaties. Mijn gedachten razen: wat drijft Hamas om Israël met zoveel kracht aan te vallen? Er zijn geen recente indicaties van militaire escalatie, ondanks een voortdurende spanning in de regio.
Al gauw verspreiden sociale-medianetwerken beelden van de aanval door Hamas en andere Palestijnse groepen op militaire doelen en nederzettingen.
In herinnering aan 2014, na de aanval op Gaza, introduceerde Hamas een slogan voor de toekomstige fase: 'Wij zullen hen binnenvallen en zij zullen ons niet binnenvallen', geïnspireerd door een uitspraak van de profeet Mohammed na de Slag van de Partijen. Sommigen zagen de slogan als een uiting van trots bij het lanceren van nieuwe raketten, tot diep op Israëlisch grondgebied. Voor mij was het niet meer dan het vieren van een 'nieuwe overwinning', een patroon waarbij Hamas na elke strijd triomfantelijk naar voren trad, ondanks het verdriet en de enorme verliezen onder burgers. Een sarcastische opmerking verspreidde zich in Gaza: 'We hebben nog maar twee of drie overwinningen van Hamas nodig voordat Gaza volledig verdwijnt.'
Mijn gedachten dwalen af naar mijn kinderen. In de afgelopen weken heb ik met trots toegekeken hoe mijn tweelingzoons schitterden in hun eindexamen, met zorgvuldig uitgestippelde stappen richting de universiteit. Mahmoud, gedreven door een passie voor civiele techniek, en Ahmed, die mijn liefde voor computers en programmeren voortzette met een studie informatica. Dina, geboren terwijl ik mijn masterstudie volgde in Colorado, VS, begon vol vreugde aan haar derde jaar tandheelkunde. Lara, net afgestudeerd met een masterdiploma in internationaal recht en mensenrechten aan de universiteit van Algiers, stemde in met een kort bezoek aan Gaza om de familie na lange tijd weer te zien. Tegelijkertijd begon ik aan twee uitdagende administratieve adviesopdrachten, een met een internationaal tintje en een lokaal, waardoor het jaar financieel veelbelovend leek te eindigen.
Mijn ogen blijven gefocust op het nieuws, een achtbaan van informatie via sociale media en live-uitzendingen. Midden in dit chaosmoment herinnert mijn vrouw me eraan dat ik de nieuwsberichten even moet loslaten en naar de nabijgelegen supermarkt moet gaan voor de broodnodige boodschappen. Ze waarschuwt dat de schappen waarschijnlijk leeg zijn, doordat mensen al urenlang hamsteren voor de komende langdurige oorlog.
Inderdaad, mensen vullen hun tassen en karren met een mix van noodzakelijke en overbodige items. De verkoper en zijn assistenten werken onder druk in deze noodsituatie. Ik speur naar zakken bloem, maar het schap is leeg. Ik grijp wat overgebleven geblikt voedsel, olie, zout, pasta, rijst en kaas. Thuis los ik mijn buit en ik haast me terug voor een tweede ronde.
Onderweg zie ik mensen bij een vergeten winkeltje samenkomen, waar unrwa-hulpgoederen opnieuw worden verkocht. Hoogwaardige tarwebloem is schaars. Ik koop toch een grote zak volkoren tarwebloem, ondanks mijn overtuiging dat mijn vrouw me zal berispen voor deze 'slechte' keuze.
Een imam, die zijn hoge positie te danken heeft aan Hamas en zelfs door zijn eigen aanhangers niet bemind is, verschijnt voor mijn ogen. Ik trek me terug, om niet opgemerkt te worden. 'Kalmeer, er is geen reden tot angst; onze strijders zijn teruggekeerd naar Gaza met de Israëlische soldaten', galmt zijn stem door de menigte. Op weg terug naar huis trilt mijn innerlijke zelf bij de gedachte aan de reactie van Israël. We hebben de tijger geprikkeld, maar hem niet gedood. We hebben zojuist de poorten van de hel geopend boven Gaza.
8 oktober
Het doorbladeren van oorlogsnieuws op Facebook voelt als een emotionele achtbaan. Het platform dient als het pijnlijke podium waar kennissen, met gebroken woorden, het verlies van huizen en geliefden aankondigen. Het is alsof de schaduw van deze oorlog ons allemaal langzaam opslokt.
De dreun van explosies is nu een angstaanjagend deel van ons dagelijks leven. Zoals in elke oorlog worden de vertrouwde plekken het hardst getroffen: de militaire academie aan de zee, de vissershaven, en het militaire complex van Ansar, dat zich in de buurt van mijn huis bevindt. Het lijkt alsof de instructies voor elke beginnende piloot slechts één bevel bevatten: als je het beoogde doelwit vergeet, laat dan je lading los boven het complex van Ansar.
Ik kan inmiddels onderscheid maken tussen een opstijgende en een neerdalende raket, en de afstand inschatten waarop hij zal exploderen. Juist op die momenten schieten vreemde gedachten als bliksemschichten door je hoofd, zoals het kiezen van de plek waar de raket zal inslaan: boven je eigen hoofd, of boven het hoofd van je buurman.
Mijn hele gezin, bestaande uit mijn vrouw, drie dochters en de tweelingzoons, deelt de woonkamer als een 'veilige haven', ver weg van de gevel van het gebouw waar de slaapkamers zich bevinden. Ik trek me terug in mijn comfortabele bed. Ik weiger de oorlog mij mijn slaap te laten ontnemen. Te midden van de korte onderbrekingen tussen het donderende geluid van twee explosies val ik een paar minuten in slaap.
Ons gebouw is een zeldzaam bastion van geluk. Ondanks de stroom- en watertekorten vertrouwen we op een eigen waterput. De generatoren van het gebouw brommen enkele kostbare uren om de batterijen van de ups-apparaten te voeden, kleine krachtpatsers voor led-lampen, het opladen van mobiele telefoons en het koel houden van voedsel in de koelkast. Dankzij connecties met een tankstation weet iemand in ons gebouw vijftienhonderd liter diesel te bemachtigen. In ons appartement vertrouwen wij op een klein zonnestroomsysteem, drie zonnepanelen opgesteld op het balkon.
In de moskee dringen de gelovigen er bij de minst geliefde imam op aan om het middag- en avondgebed samen te voegen, gebruikmakend van een aanvaardbare vrijstelling in zulke tijden. 'Wie vreest, moet thuis bidden', zegt de imam. 'Goed dan, ik zal thuis bidden, niet uit angst, maar omdat ik geen gemoedsrust heb als ik achter jou bid', antwoord ik.
Bij de ingang van ons gebouw verzamelen mannen zich zoals gebruikelijk in elke oorlog, nieuwtjes over de oorlog en politieke analyses delend. Ze luisteren naar een buurman die de droom herhaalt die een kind hem vertelde toen het negen jaar oud was, zo'n twintig jaar geleden. De droom is inmiddels bekend bij de meeste mensen in Gaza, vooral bij de leiders van Hamas. Gedetailleerd beschrijft de droom de oorlogen die Hamas met Israël zal voeren, met nauwkeurige grensaanduidingen waar het Israëlische leger in de oorlog van 2008 zou binnenvallen. Het beangstigende deze keer is dat de droom spreekt over een verwoestende oorlog, waarin veel leiders van Hamas zullen sterven en er veel gijzelaars zullen zijn, die Hamas alleen zal uitleveren om de oorlog te beëindigen.
9 oktober
Het is negen uur 's ochtends. Het nieuws van de verwoesting van hun universiteit treft mijn kinderen diep. Ik vraag mijn zoon om zijn huiswerk niet te vergeten. Het leven moet doorgaan. Even later is hij terug. 'Ik kan dat niet inleveren. De online poort van de universiteit, net als zijn fysieke tegenhanger, is buiten dienst' - een illustratie van het uitvallen van bijna alles in Gaza.
In de avond klopt iemand op de deur. Mijn zwager Emad en zijn gezin zoeken hun toevlucht bij ons. Met tassen op de rug betreden zijn zonen en dochters het vertrek, blootsvoets. De vrouw en haar oudste dochter hullen zich in gebedskledij. De Israëlische militaire coördinator heeft kaarten verspreid van de wijk Alrimal met de sectoren die het doelwit worden van bombardementen. Hun huis bevindt zich in het zuidelijke deel van de wijk, binnen de grenzen van het beoogde gebied.
Ik moet een manier vinden om mijn dochter Lara naar Rafah te brengen, zodat ze dicht bij de grensovergang is. Haar vertrek staat gepland voor de volgende dag. Mijn vrouw staat niet toe dat ik haar met mijn auto breng. Ik regel een chauffeur die haar naar het huis van mijn vriend brengt, nabij de grensovergang. Het lukt. Ze pakt haar tas, neemt afscheid van ons en stapt in de auto. Ik betaal de chauffeur dubbel tarief en ze vertrekken.
In de diepste duisternis ontvlammen bombardementen. Iedereen in het gebouw daalt af naar de begane grond. De ondergrondse garage wordt gemeden, die is beladen met herinneringen aan een huiveringwekkende nacht tijdens de oorlog van 2014, toen de nabijgelegen moskee werd gebombardeerd. Mannen en kinderen waaieren uit over de vloer bij de ingang van het gebouw, terwijl vrouwen zich verspreiden over de twee appartementen op de begane grond.
De aanvallen worden intenser. Het is de eerste keer dat we worden geconfronteerd met wat in Gaza bekend staat als de 'vuurriem'. Een inferno vergelijkbaar met voortdurende explosies van vaten, in je eigen achtertuin. De tijd lijkt een trage marteling tot in de vroege uren van de ochtend. Kinderen schreeuwen en angst heerst overal. Plotseling zwijgt het bombardement. Een stilte daalt neer, er heerst een onbeschrijflijke opluchting. Langzaam en voorzichtig keren we terug naar onze huizen.
13 oktober
De diepe stilte van de nacht, de klok slaat drie uur. Mijn vrouw doorbreekt de rust. 'Iedereen zegt dat het leger een dringend verzoek doet aan alle inwoners van het noorden om zich naar het zuiden te begeven, om de militaire operaties te ontlopen.'
Verontrust sta ik op en grijp mijn telefoon, mijn vingers trillen. Ik bel een vriendin die de leiding heeft bij een internationale organisatie in Gaza. Ze neemt op, haar stem is getekend door zorgen: 'Het is waar. Ik kreeg een e-mail van ons hoofdkantoor in Jeruzalem. Ze dringen erop aan dat we voor het ochtendgloren vertrekken.' Een huivering trekt door mijn hele lichaam, terwijl mijn buik zich samenknijpt. Angst dringt door mijn aderen.
Ik voel de dreiging van de dood. Ik open mijn laptop en stuur een e-mail naar mijn dochter in Amerika, Sara, met details over mijn financiën en persoonlijke schulden. Zaken die zelfs mijn vrouw niet weet. Ik stuur korte berichten naar mijn collega's met wie ik nauw heb samengewerkt en vraag hen om vergeving als ik hun betalingen niet kan nakomen. 'Natuurlijk, Naim, jij bent de grote broer hier in Gaza', reageert een collega uit Gaza snel. Even later rinkelt mijn telefoon weer met een bericht. 'Natuurlijk vergeef ik je, besef je niet hoezeer je bericht me heeft ontroerd', antwoordt mijn collega uit Jeruzalem. Iedereen reageert snel in de nacht. Het lijkt erop dat alle inwoners nu wakker zijn.
Ik deel het nieuws in de WhatsApp-groep van de bewoners van het gebouw. 'Ik blijf hier zitten en zal niet vertrekken... Kalmeer en laat geen paniek ontstaan', antwoordt iemand. Er is nu geen ruimte voor heldendaden, ik moet voor het leven van mijn gezin kiezen.
Mijn vrouw bereidt een reistas voor. 'Ik heb er wat kleding en persoonlijke benodigdheden in gestopt', zegt ze. Iedereen pakt zijn rugzakken, officiële documenten en wat sieraden en geld.
Ik beweeg langs de boekenkast. Mijn blik vertraagt, gevangen door de literaire schatten die daar rusten. Ik bekijk mijn collectie van geuren, die niemand anders durfde aan te raken. Maar ik neem niets mee. Ik herinner me mijn moeder toen ze me vertelde dat ze niets meenamen toen ze in 1948 hun huizen in Ramallah verlieten, in de overtuiging dat ze na een week zouden terugkeren. Een week die zich uitstrekte tot zeven decennia.
In het aangezicht van oorlog zijn andere dingen meer waard dan de bibliotheek en de geuren. Ik ga naar de keuken. Ik stop alles uit de koelkast in een grote tas, waaronder bevroren vlees en kippen die normaal gesproken voor een maand zouden volstaan. Ik sluit de water- en gasleidingen af en schakel de stroom van het appartement uit. Ik begiet twee planten op het balkon, misschien voor de laatste keer.
We stappen met z'n achten met de bagage in de auto. De onderkant van de auto raakt bijna de grond. Ik herinner me opeens dat ik mijn rekening moet betalen bij de nabijgelegen supermarkt en regel dat voordat we vertrekken.
De weg richting het zuiden is angstaanjagend. Puin verspert de wegen. We bereiken de Salah al-Din-straat, die het noorden van de Gazastrook verbindt met het zuiden. Ik neem even de tijd om me aan te sluiten bij een konvooi van vele auto's die naar het zuiden racen. Iedereen knippert met zijn waarschuwingslichten. Uren later komen wij bij het huis van de familie van mijn vrouw in Nuseirat aan. 'Ik moet naar Rafah om Lara op te halen, die van het huis van mijn vriend naar het huis van haar oom is verhuisd in het gebied van Tel al-Sultan', fluister ik in het oor van mijn vrouw.
De weg naar Rafah is verlaten. Overal kunnen er bombardementen plaatsvinden. Ik kies bewust voor drukke hoofdwegen. De sfeer lijkt relatief rustiger naarmate ik verder naar het zuiden ga. Een geluid van een raket die op een nabijgelegen gebouw neerkomt. De auto trilt. Ik voel een koude rilling door mijn lichaam gaan, ik weet niet waarom. Ik rijd sneller door. Ik pik Lara op en we keren samen terug naar ons toevluchtsoord.
'Bel je neef Mahmoud', zegt mijn vrouw zodra we aankomen. 'We hoorden net dat hun wijk is gebombardeerd.' Ik wil niet bellen. Ik was daar, beleefde het moment van de raketinslag, hoorde de explosie en voelde de schok. Nu begrijp ik de reden van de rilling. Ik bel toch. 'De raket heeft het gebouw vernietigd waar ze wonen', hoor ik. Meer dan vijftien van mijn naaste verwanten zijn omgekomen. Een onschuldige familie waarvan meer dan de helft kinderen waren. Mijn neef Dr. Mahmoud en zijn vrouw Rajaa, de bekwame bakker. Hun liefdevolle kinderen Tamer en Basel, hun mooie dochter Heba, de engelachtige kinderen Eileen, Celine, en...
Tranen stromen over mijn wangen, voor het eerst sinds het begin van de oorlog. Ik realiseer me dat het gevaar heel dichtbij is gekomen, en mijn gezin en ik zijn nu een deel van het dagelijkse oorlogsnieuws geworden.
15 oktober
We nemen onze intrek in het huis van mijn andere zwager Muneer, gelegen aan de rand van het gebied van het Nuseirat-vluchtelingenkamp. Traag vloeit zijn familie naar dit bastion van overleving: zijn moeder, gekluisterd in een rolstoel, voortgeduwd door zijn zuster. Broeders en zusters, neven en nichten, jong en oud, betreden een voor een het huis. Allemaal zijn ze gevlucht uit het noorden, van velen werden de huizen verwoest.
We verdelen ons over twee nabijgelegen huizen: het ene herbergt vrouwen en meisjes, het andere is gereserveerd voor mannen en jongens. Vrouwen koken en mannen nemen het beheer van diensten op zich zoals water, het grootste knelpunt op dit moment. Het gebruik van het bovengrondse waterreservoir is ten strengste verboden. Wat wel beschikbaar is, is een reservoir met slechts één kraan. Het doorspoelen van het toilet is een luxe die alleen is toegestaan bij vaste ontlasting.
Elke dag wagen de jongens zich op moeizame missies om brood te veroveren bij bakkerijen in het hart van de stad. Ze vormen een wisselend front in de lange wachtrijen, waar de geur van versgebakken brood door de lucht zweeft.
Muneer sleept een tank van duizend liter drinkwater mee, door een ezel voortgetrokken op een kar. Deze waardevolle buit heeft hij gekocht van de nabijgelegen kikkererwtenfabriek die stil kwam te liggen door stroomuitval. Mannen haasten zich om de tank te legen in emmers, die vervolgens als een menselijke ketting naar een ruim reservoir worden doorgegeven.
Boven ons klinkt het geronk van een spionagedrone. Wij noemen ze'zananeh'('zzzz') vanwege hun aanhoudend irritante gezoem. Het geronk wordt onderbroken door explosies in het nabijgelegen vluchtelingenkamp en artillerievuur aan de oostelijke grens. Te midden van deze geluiden laat een zeldzaam puttertje zich er echter niet van weerhouden om zijn betoverende melodie te zingen, recht vanuit de nabije put. 'Horen jullie het gezang van de vogels?' vraag ik. Het lijkt erop dat ik de enige ben die het hoort.
16 oktober
Om half zeven 's ochtends word ik wakker door een telefoontje van een medewerker van het Amerikaanse ministerie van Buitenlandse Zaken.
'Meneer Naim Al Khatib?'
'Ja, dat ben ik.'
'We hebben een e-mail naar uw dochter Dina gestuurd. Heeft ze het gelezen?'
'Nee, zoals u weet is er een probleem met elektriciteit en communicatie.'
'Goed, jullie moeten onmiddellijk naar de grensovergang gaan om geëvacueerd te worden.'
'Komen familieleden ook in aanmerking voor evacuatie?'
'Ja, dat denk ik.'
'Maar onze paspoorten zijn niet geldig?'
'Is het Amerikaanse paspoort van uw dochter geldig?'
'Ja.'
'Nou, ik weet het niet! Ik heb geen details of informatie over het onderwerp. We zullen alleen aan de Egyptische kant aanwezig zijn. Succes.'
Met haastige afscheidswoorden voor degenen die wakker zijn, zetten we koers richting de grens. Een zee van auto's strekt zich uit bij de overgang. De wachtruimte wemelt van de reizigers. Velen zitten op het ruwe asfalt of nemen de harde straatstenen als zitplaats. Journalisten klimmen op nabijgelegen gebouwen, hun camera's leggen de omgeving vast.
Vrachtwagens beladen met broodnodige hulpgoederen rollen binnen vanaf de Egyptische zijde, maar de poort naar Egypte blijft gesloten. Uren verstrijken terwijl we wachten. Wanhoop sluipt in onze harten. 'Laten we hier weggaan', zeg ik. Ik stuur mijn auto richting mijn vriend Osameh, die dicht bij de grens woont. Deze gepensioneerde officier van de plo is al sinds mijn jeugd een trouwe vriend. Met open armen verwelkomt hij ons: 'Jullie blijven hier bij ons, totdat jullie kunnen vertrekken, of totdat de oorlog voorbij is.'
Hier ben ik weer in Rafah, de stad waar ik geboren en getogen ben. Hier leven talloze jeugd- en schoolvrienden, familieleden, neven en nichten. Ook bezit ik hier een huis, maar dat is al jaren leeg en onbewoonbaar.
17 oktober
'Op Facebook staat in een bericht dat je neef Eid is omgekomen', zegt mijn vrouw zodra ik in de ochtend terugkom van de kapper. Mijn God, lieve Eid. De nationalist die revolutionaire liederen aan mij gaf toen ik jong was. De oude man die zijn nieren twee keer per week spoelde, is gedood. Wanneer, hoe, en waar? Ik loop naar zijn huis.
Op straat verzamelt een menigte zich rond het verwoeste gebouw. Met ingehouden adem richt ik me tot de oudste zoon: 'Wat is er gebeurd?' 'Hij verliet zoals gewoonlijk het huis om met zijn vrienden in de buurt te praten. Toen, als een donderslag bij heldere hemel, werd het nabijgelegen gebouw gebombardeerd. We hebben zijn lichaam nog niet gevonden; er zijn nog veel mensen onder het puin', antwoordt hij met gebroken stem. Zijn ogen zijn rood, druppels vloeien langs zijn wangen.
Ontzetting hangt over iedereen. Een familielid herkent losse delen van Eids voet en arm en bewaart die in de kofferbak van zijn auto. Het is voldoende om ons hart te beroeren, maar net ontoereikend om zijn dood te bevestigen. 'Ze zeggen dat ze zijn lichaam hebben geïdentificeerd in het Abu Youssef al-Najjar-ziekenhuis', roept iemand even later.
Met gehaaste passen begeven we ons naar het enige ziekenhuis in Rafah. Het grote plein ligt bezaaid met lichamen en lichaamsdelen, allemaal bedekt met witte doeken. Mensen zoeken wanhopig naar hun geliefden. Hier is het lichaam van Eid. Met zorgvuldige gebaren wikkelen we hem in een wit doodskleed met zijn naam erop. We vormen een aaneengesloten rij voor het gezamenlijke Djanazah-gebed, een afscheidsceremonie. Een paar passen verderop houdt iemand een gepassioneerde toespraak voor de camera's van de media: 'Wij offeren ons allemaal op voor ons land. Wij zullen ons land niet verlaten. Overwinning of martelaarschap...'
Na het gebed leggen we Eid in de kofferbak van een familielid en vertrekken slechts met vier mensen om hem te begraven. Een ingekorte begrafenis in tijden van oorlog.
18 oktober
Vlak voor de lunch ontvang ik een oproep van een onbekend nummer. Het is de Israëlische inlichtingendienst: 'Hallo, spreek ik met Naim Al Khatib?'
'Ja, Naim hier.'
'Je bent nu niet in de wijk Alrimal, toch?'
'Klopt.'
'Goed, blijf weg van het gebied, het is een gevaarlijke zone.'
'Bedankt voor de waarschuwing.'
Waarom bedank ik hem? Deze vraag herhaal ik in gedachten en ik verwijt het mezelf nadat de oproep is beëindigd. Bedankt het slachtoffer zijn beul?
19 oktober
In de serene gastenkamer zit ik alleen. Ik gluur naar de wereldnieuwsupdates op mijn telefoonscherm. Een bericht van mijn vriend Yosri bereikt me: 'Ik verzamel de laatste woorden van schrijvers voor een boek dat een vriendin van me in Ramallah gaat publiceren. Doe je mee?' 'Ik waardeer de uitnodiging, maar op dit moment is schrijven voor mij een luxe gedachte. Wat mijn laatste woorden betreft, die zijn uiterst persoonlijk en deel ik niet met anderen.'
In de woonkamer zit Osameh. Hij nodigt me uit voor het ontbijt. Ik sta op, maar een duizelingwekkend gevoel grijpt me aan. Strijdend om mijn balans terug te vinden, leun ik tegen de muur, maar ik val op de grond. Het is de eerste keer in mijn leven dat ik het bewustzijn verlies. Osameh en zijn vrouw komen geschrokken naar me toe. Hij reikt zijn hand om me op de been te helpen. Ik voel me machteloos en beschaamd, met een scherpe pijn aan de zijkant van mijn hoofd en nek. Het vallen is niet langer symbolisch, het is nu een zeer tastbare realiteit.
Mijn ogen vallen op een koran op tafel. Ik pak hem vast. Zoals altijd in tijden van machteloosheid heb ik de behoefte om met God te praten. Ik open de koran op een willekeurige pagina. 'Hij zei: "Vrees niet, voorwaar, Ik ben met jullie, Ik hoor en zie alles."' Een onbeschrijflijk geluksgevoel overspoelt me. Als God met me is, dan maakt het allemaal niet uit.
Wij wonen als een grote familie in Osameh's huis. Hij slaapt met zijn vrouw in een van de drie slaapkamers, zijn zonen en oudste dochter in een andere kamer, en de kinderkamer is voor ons. Mijn vrouw en ik slapen op afzonderlijke kinderbedden, terwijl mijn kinderen de vloer tot slaapplek hebben gemaakt.
Osameh is aardig, maar ik moet mijn privacy opgeven en mijn gebruikelijke gewoontes aanpassen omdat ik te gast ben. De ochtenden beginnen vroeg met luide gesprekken die hij dagelijks voert met vrienden. Zijn gewoonte is om al vroeg te lunchen. De maaltijd wordt genuttigd vanaf een groot, gedeeld bord. Hij houdt van overmatig zout en pittige peper, smaken die normaal gesproken niet mijn voorkeur hebben.
Wanneer ik over de oorlog praat in het bijzijn van zijn oudste dochter, berispt hij me streng. Haar angst is tastbaar en uit zich in buikpijn, waardoor ze snel naar het toilet moet vluchten. Hij verzet zich tegen mijn deelname aan interviews met de media. 'Je kunt dat hier niet doen. Heb je niet gezien wat ze met journalisten en hun families doen? Ze richten zich op journalisten en activisten overal', zegt hij.
Zonder aarzeling geeft hij bevelen aan mij, mijn vrouw en mijn kinderen. Zo worden mijn kinderen 's ochtends vroeg, eigenlijk midden in de nacht, in de rij gezet bij de bakkerij, te midden van honderden anderen. Zijn jongste zoon, Kareem, wordt buitensporig verwend. Hij vraagt om alles, en wij moeten reageren op zijn verzoeken. We zijn in huis allemaal eigenlijk overgeleverd aan de genade van Kareem en het Israëlische leger.
We wandelen naar de markt. De wijk is bezaaid met afval dat mensen verbranden. De geur van frituurvet, gebruikt door taxichauffeurs om hun motoren draaiende te houden, vult de lucht. 'Weet je of er nog tarwemeel beschikbaar is op de markt?' vraagt Osameh aan een voorbijganger. De voorbijganger zegt: 'Ik heb een zak van 25 kilo die ik eerder van unrwa heb gekregen. Ik wil het verkopen voor zestig sjekel, zodat ik gas kan kopen.' Osameh gaat niet akkoord met de deal. We gaan verder naar de markt, maar daar is geen meel meer beschikbaar. In allerijl rennen we terug en kopen toch de zak van de man. Vervolgens lopen we naar het huis van Osameh's familie, een toevluchtsoord voor velen uit het noorden. Onder hen de arts die getrouwd is met een Russische, zijn huis en praktijk zijn verwoest. Ook zijn er de adjunct-directeur van een groot mensenrechtenbureau, een handelaar wiens bedrijf kapot is door de oorlog, een medewerker van de unrwa en een oudere, mentaal verwarde persoon.
Aan een grote tafel zit Osameh tegenover zijn oude vriend, eveneens een gepensioneerde officier van de plo. De dobbelstenen rollen met een zinderend geluid over het oppervlak. Tijdens het spel vertelt zijn vriend dat het hem onlangs gelukt is zijn zoon te bevrijden uit de Hamas-gevangenissen, waar hij was beland na arrestatie en werd gemarteld wegens vermeende spionage voor de plo in Ramallah. 'Ik ben verscheurd tussen twee wensen: dat de oorlog eindigt, of dat Hamas eindigt', zegt hij.
21 oktober
Het geluid van een raket doorbreekt de nachtstilte, gevolgd door een explosie die een nabijgelegen huis treft. Vanuit het raam zien we niets dan duisternis die zich overal verspreidt. Geschreeuw komt uit naburige huizen. Het blijkt het huis te zijn van een familie die we kennen: een weduwe en haar kinderen, waarvan er een lid is van Hamas. Samen met enkele familieleden komen ze uit het noorden en zijn ze ontheemd.
Met het magere licht van mobiele telefoons haast iedereen zich naar buiten en probeert gewonden en lichamen onder het puin uit te halen. Ik grijp mijn telefoon en bel een kennis die als hulpverlener werkt bij de civiele verdediging: 'Een raket is vlak bij ons huis ingeslagen en er zijn veel slachtoffers.'
Bij het aanbreken van de dag wordt het tafereel duidelijker. De raket doorboorde de vier verdiepingen van het grote gebouw en ontplofte op de eerste verdieping waar het beoogde doelwit zich bevond. Er worden chirurgische ingrepen uitgevoerd op de overlevenden, waarvan sommigen zeer ernstige verwondingen hebben.
We gaan naar de nabijgelegen moskee en voeren het begrafenisgebed uit ter ere van de slachtoffers. Buurtbewoners verzamelen zich om afscheid te nemen. Bij een van de lichamen, gehuld in een witte lijkwade, zit zijn moeder. Een oude vrouw, lerares en schooldirecteur vóór haar pensioen. Haar tranen vloeien, terwijl ze zowel bidt als vervloekingen uitspreekt. Ik loop naar haar toe en condoleer haar. Zij kijkt me niet aan. 'Ik ken je, mijn zoon, ik ken je', zegt ze tegen mij zodra ik mijn naam vertel. Haar huilen gaat daarna onverminderd door.
De telefoon rinkelt. 'Ga snel naar de overgang', zegt een Amerikaanse medewerker. In haast laden we onze spullen in en spoeden ons naar de grensovergang. Zoals eerder blijkt het oversteken van de grens onmogelijk. Wij keren teleurgesteld terug.
22 oktober
'De broer van de man, die gisteren is omgekomen, kon niet ontsnappen aan zijn verwondingen. Wij gaan zo het Djanazah-gebed verrichten. Kom alstublieft', kondigt een man aan via de luidsprekers in de moskee. Het tafereel is exact hetzelfde als gisteren. Opnieuw moet de vrouw afscheid nemen,
van haar tweede zoon. Ik omarm zijn familieleden, bied hun troost, en keer terug naar huis. Wat een verontrustend déjà vu!
25 oktober
Ik scroll door Facebook, zoals gewoonlijk 's nachts. 'Moge God genadig zijn, mijn zus Wafaa overleed van angst door het geluid van de raket die vlakbij insloeg', schrijft een dochter van mijn neef in haar bericht. Onduidelijk en schokkend nieuws, maar het is dus waar dat je ook van angst kunt overlijden.
2 november
Om half drie 's nachts kondigt een pagina op sociale media de openbaarmaking aan van de namen van degenen met buitenlandse paspoorten die in aanmerking komen voor evacuatie uit Gaza. Mijn dochter Dina is de enige van onze familie die op de lijst staat. Een verwarrende en ontwrichtende situatie voor ons allemaal. Een uur later gaat mijn telefoon. Opnieuw een oproep uit Amerika: 'De naam van je dochter staat op de evacuatielijst, ze moet meteen naar de grensovergang gaan.'
'Oké, ik breng haar meteen naar de grensovergang. Kunnen wij haar ook vergezellen?'
'Jullie namen zijn goedgekeurd, laat me de lijst nog een keer controleren, hoe schrijf je jouw naam?'
'Ik heb de lijst grondig gecontroleerd, onze namen staan er niet op', zeg ik.
'Meneer, we hebben geen controle over de lijsten, deze worden uitgegeven door de Palestijnse grensautoriteit. Misschien komen jullie namen voor op latere lijsten.'
We haasten ons richting de grens. Die is wel open. 'Reizen is alleen voor degenen die met hun naam op de lijsten staan, maak het jezelf niet moeilijk en bemoeilijk het niet voor ons', zegt een medewerker via de luidspreker.
We nemen afscheid van Dina. Het voelt alsof ik een stuk zacht vlees uit mijn hart heb gebeten en naast de vlammen heb geworpen, zodat het hart niet volledig verbrandt. Ze passeert de grens tussen Gaza en Egypte en we keren ontmoedigd terug.
6 november
De Amerikaanse ambassade ontvangt Dina in het Nile Ritz-Carlton Hotel in Caïro. Ze stuurt foto's naar haar broers en zussen van haar weelderige, luxe kamer, de sleutelkaart, het schilderachtige uitzicht op de Nijl en een overvloed aan gratis doucheproducten en make-upartikelen die het badkamerlandschap sieren.
De hoop om de grens over te steken vervliegt langzaam. Egypte lijkt steeds verder weg. In mijn gedachten spookt het idee om het huis van mijn vriend te verlaten en terug te keren naar mijn verlaten huis in de stad. Slechts enkele dagen geleden heb ik de sleutel van mijn huis aan een familielid gegeven die gevlucht is uit het noorden. Onlangs hoorde ik dat hij een watertank heeft voorbereid en de riolering heeft gerepareerd. Het huis is nu min of meer bewoonbaar. Het idee om in mijn eerste huis te wonen, niet langer als een ontheemde of gast, maar als een bewoner van mijn geboorteplaats, spreekt me aan. Maar ik stel de uitvoering van dit idee uit tot een later moment.
Mijn vrouw en ik gaan voor de eerste keer naar buiten. We wandelen door het stadscentrum om wat winterkleding en schoenen voor de kinderen te kopen. Het is koud geworden. We lopen door de stad als toeristen. We dwalen van winkel naar winkel met veel tassen. In een van de winkels belt mijn dochter me vanuit Amerika: 'Papa, de grensovergang is open! En jullie namen staan op de evacuatielijst.'
'Snel, pak jullie spullen, zet de koﬀers neer en wacht op ons bij de ingang van het gebouw. We zijn onderweg', zeg ik tegen een van mijn dochters aan de telefoon. Osameh staat op straat op ons te wachten en houdt een taxi voor ons aan. We nemen afscheid, een echt afscheid, alsof het de laatste keer is, en vertrekken.
De oversteek is gelukt. Egypte verleent ons een doorgangsvisum voor 72 uur, gegarandeerd door de Amerikaanse ambassade. Binnen dit tijdsframe moeten wij het land verlaten, begrijp ik van een jongeman van Latijns-Amerikaanse afkomst die Arabisch spreekt met een Egyptische tongval. Hij vertegenwoordigt de Amerikaanse ambassade.
Samen met andere gezinnen met dubbele nationaliteiten stappen wij in een minibus. De stoet van auto's van de Amerikaanse ambassade zet koers richting Caïro. Mijn vrouw en kinderen zakken weg in sluimering. Iedereen zakt weg in sluimering. Ik blijf wakker, ondanks de overweldigende vermoeidheid. Het lijkt erop dat de adrenaline door mijn aderen raast, vergelijkbaar met een verdrinkende man die zojuist aan het water is ontsnapt.
Wij zijn nu veilig. Is dit niet waar ik op hoopte? Mijn gevoelens zijn opgefokt, blij dat ik er op de een of andere manier in ben geslaagd om mijn kinderen te beschermen tegen de dood. Maar ik voel me schuldig omdat ik mijn familie, geliefden en alles wat ik bezit in Gaza achterlaat. En ik voel ook angst; dit is de eerste keer dat mijn tweeling buiten Gaza reist. Wat een eerste reis, ontsnappen aan de dood en onzekerheid over de terugkeer.
Op Facebook schrijf ik in het Arabisch en Engels: 'Ik ben vanavond geëvacueerd met mijn gezin via de Rafah-grensovergang. Vrede zij met Gaza waar mijn hart is achtergebleven. Vrede zij met mijn familie en geliefden. Ik vertrouw jullie toe aan God, van wie geen enkele toevertrouwing verloren gaat.'
8 november
In de ochtend storten mijn kinderen zich op het lopende buﬀet in het restaurant op de begane grond. Ze kiezen uit heerlijke zoute en zoete gerechten, oosters en westers, en koude en warme dranken. Bij het buﬀet ontmoet ik veel mensen uit Gaza, van wie ik niet had verwacht ze hier aan te treﬀen. We schudden handen en omhelzen elkaar. Gaza is het enige waarover we spreken.
Ik ga naar de spa. Ik trek een zwembroek en een badjas aan om de jacuzzi te betreden. Helaas is deze bezet door een gast uit een van de Golfstaten die druk telefoneert over zaken. Voor het eerst wil ik de stoombadkamer binnengaan. De verantwoordelijke medewerker is nergens te bekennen. Zonder te weten wat de knop doet, druk ik erop en betreed de kamer.
9 november
In de ochtend dwaal ik langs de oevers van de Nijl. Voor het eerst in vele jaren loop ik door de straten van Caïro. Deze stad verwelkomde me voor het eerst in 1988, toen ik gedwongen was hierheen te komen als student nadat mijn universiteit in Gaza een jaar na het begin van de Eerste Intifada was gesloten. Nu omarmt de stad me opnieuw, koestert me met haar eeuwenoude geschiedenis en strijkt liefdevol over mijn hoofd.
Caïro lijkt veel veranderd, maar het blijft een oude geliefde. Ik ken haar goed. Ze is de stad van rook en lawaai die 's nachts wordt versierd. Haar inwoners zijn vriendelijk en grappenmakers. Ik neem een taxi naar de Palestijnse ambassade in Caïro om onze verlopen paspoorten te vernieuwen.
Ik denk na over waar ik zal verblijven na het verlaten van het hotel. Mijn Egyptische vriend Wael belt me: 'Na'im, waar ben je. Kom snel, we wachten op je. Mijn moeder stond erop om vanavond eten voor jullie te koken.'
Onderweg naar zijn huis belt een familielid, dat in Saoedi-Arabië woont: 'Gelukkig dat je veilig bent. De sleutel van mijn appartement in Nieuw Caïro bevindt zich bij die persoon, hier is zijn nummer, beschouw het als jouw appartement.'
Is mijn aanwezigheid in Egypte een teken? Het is altijd het pad van verdwaalden en terugkerenden naar hun beloofde land geweest. Waarom niet? We hebben allebei, mijn tegenstander en ik, genoeg heilige teksten en goddelijke beloften. Het is ook ons beloofde land. Ik zal mijn exodus maken en niet veertig jaar dwalen in de Sinaï. Niet omdat ik goed ben in het gebruik van Google Maps, maar omdat ik de weg goed ken. Ik herken thuis aan de geur, zelfs als het duizenden mijlen ver weg is.
Naim Al Khatib (55) is een Palestijnse schrijver, geboren in Gaza. Hij haalde een masterdiploma computerwetenschappen aan de Universiteit van Colorado (VS) en legde zich later toe op theater. Hij schreef twee verhalenbundels in het Arabisch:UnleashedenStolen Alive.
Vertaling: Yaghoub Sharhani. Zie groene.nl voor een langere versie van dit dagboek
Gaza-stad