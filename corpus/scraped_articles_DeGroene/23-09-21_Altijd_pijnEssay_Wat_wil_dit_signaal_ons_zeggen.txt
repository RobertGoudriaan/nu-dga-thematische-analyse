Altijd pijn Essay Wat wil dit signaal ons zeggen?

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
21 september 2023
Een hernia legde haar leven plat. Wat was de boodschap van die bliksemschichten? En wat weten we überhaupt over het ontstaan van pijn - en de bestrijding ervan? Sanne Bloemink ging op zoek.
Lady Gaga stampt uit de luidsprekersvan de kleine studio in de buurt van Central Park.'P-p-p-pokerface, p-p-pokerface.'Mijn wangen zijn donkerrood en het zweet gutst van mijn gezicht, over mijn hals, zelfs over mijn buik, die vandaag uitdagend bloot is onder een korte tanktop.
'Jab, jab, cross. Front kick, and low. Jab, jab, cross. Side kick, and low.'Mijn hartslag is hoog en ik ben in de adrenalineroes van het kickboksen terechtgekomen. De juf moedigt aan: 'Wow Sanne, you go girl! You got this!' Tevreden kijk ik naar mijn bezwete lichaam in de spiegel. I got this. Al het andere glijdt van me af. De irritaties over de oppas die wéér op de bank in slaap is gevallen. Het gepieker over mijn carrière, het gemiezer over berichten (of juist geen berichten) op sociale media, het gevoel een eenzame stip te zijn in deze bruisende stad waarvan iedereen zegt er 'dolgraag te willen wonen'. Ik ben alleen nog maar dit betonnen lijf. Mijn derde kind is geboren en ik ben klaar met baren, voeden en doorwaakte nachten; 36 jaar ben ik en het is afgelopen met dit uitgewrongen, vermoeide lichaam.
Bij de ingang van de studio hangt een poster van de juf, die 180 graden omhoog schopt. Eronder staat:'They say you kick like a girl, I say thank you.'Zo'n vrouw ga ik worden. Er zal een opgaande lijn zitten in alles. Ik zal tegenslagen te verwerken krijgen, maar die incasseren als een tijger.'Jab, jab, cross.'Ik ga mijn carrière op poten zetten, een hippe moeder zijn, nieuwe vrienden maken, lachen, een nieuw boek schrijven,social media presencecreëren, en een verdienmodel.'Side kick, low. Front kick, high.'Ik ga een bikini kopen. Ik ga in de lucht schoppen. En dan ga ik'thank you'zeggen.
Maar een paar minuten later schiet bij de laatste sidekick een bliksemschicht in de rechterhelft van mijn lichaam. De donderslag die volgt, priemt zich door de hele rechterkant van mijn rug en mijn rechterbeen. 'Au, au, au', kreun ik. De elektrische scheuten sidderen door mijn lichaam. Ik probeer op te staan en te lachen. Maar meteen zijn er weer bliksemschichten. Ik moet blijven liggen. De juf komt met een icepack en strekt mijn benen omhoog. Een paar vrouwen vragen of het gaat.'I'm okay',zeg ik snel, maar ik kan de les niet afmaken. Na een tijdje strompel ik, met hulp van de juf, naar de kleedkamer, in de hoop dat de les snel doorgaat en de aandacht zich verplaatst.
Thuis waggel ik recht langs de kinderen en de slapende oppas door naar ons grote bed. Warme tranen kruipen over mijn wangen. Maar vol overgave huilen lukt niet, want elke schokbeweging brengt de bliksemschichten terug en daarmee de donder die in één klap een einde maakt aan alle mogelijkheden van dit lijf. Ik huil zo stil mogelijk.
Doordat ik nooit sportief was, heb ik ook nooit eerder te maken gehad met iets als een sportblessure. Ergens klinkt het wel stoer. 'Tijdens het kickboksen ben ik geblesseerd geraakt.' Maar de pijn is helemaal niet stoer. Ik scharrel rond als een hoogbejaarde. Dus slik ik een paracetamol. En nog een en nog een. Mensen gaan wel vaker door hun rug. 'Het schoot er zomaar in', hoor je dan. En het gaat eigenlijk altijd over. Dus even doorzetten.
Het geestesleven van iemand met acute pijn is bepaald niet interessant. Er is slechts één doel: laat dit ophouden. De pijn regeert alles. Pijn verdringt fantasieën, hoop en verlangens. Een strak lijf is voor iemand met intense pijn volstrekt onbelangrijk. Een carrière, geld of erkenning ook. Zelfs de liefde, zelfs kinderen, alles raakt op de achtergrond. Je wil alleen maar dat het ophoudt.
Het probleem is dat acute pijn in beginseleen noodzakelijke ervaring is: het wijst ons erop dat er iets mis is in het lichaam. Als je je hand in een bak kokend water stopt, geven de dunne zenuwvezels van je huid direct een alarmsignaal af, een zogenaamde nociceptieve, sensorische prikkel. Dit signaal leidt naar een zenuwknoop net buiten het ruggenmerg en gaat via deze knoop direct terug naar het ruggenmerg, zodat je reflexmatig je hand uit de bak trekt. Ook gaat het signaal via de knoop en het ruggenmerg naar een gebied in de hersenen, de thalamus. Vanuit de thalamus gaat het pijnsignaal door naar de hersenschors, waardoor je je van de pijn bewust wordt. In die hersenschors wordt bepaald hoe belangrijk deze prikkel is en wat de les ervan is. 'Dit water is heet en doet pijn, ik moet mijn handen daar niet meer in doen.' De hersenen bepalen hoe gevaarlijk de situatie is en in die zin zit alle pijn dus 'tussen de oren'.
Missionaris en chirurg Paul Brand reisde de wereld rond om leprapatiënten te helpen. Lepra zorgt voor gevoelloosheid in zenuwuiteinden, waardoor een patiënt geen gevoel meer heeft in handen en voeten. In het boekThe Gift of Pain(1997) wordt Brands levensverhaal beschreven; uiteindelijk komt hij tot het inzicht dat pijnloosheid het grootste probleem van lepra vormt. Bij gebrek aan pijn ontstaan er wondjes in de handen en voeten die vervolgens steeds verder het lichaam aantasten. Dit gegeven trekt hij door naar een spirituele dimensie. 'Pijn is Gods grootste geschenk aan ons', zegt Brand. Hoewel het een geschenk is dat niemand wil, is het onmogelijk om zonder pijn te leven, want pijn geeft betekenis aan het menszijn.
Als ik het levensverhaal van de in Praag geboren Amerikaan Edward H. Gibson lees, kan ik me daar iets bij voorstellen. Gibson werd ook wel het 'menselijk speldenkussen' genoemd: hij voelde in zijn hele leven één keer pijn. Dit was tijdens zijn zevende jaar, nadat een hakbijl in zijn schedel was geslagen. De lichte hoofdpijn na de hakbijl trok na een paar dagen weg. In zijn latere leven in de jaren twintig van de vorige eeuw gaf hij optredens waarbij hij het publiek vroeg om gesteriliseerde spelden in zijn lichaam te steken tot de diepte van de speldenknop. Nadat het publiek vijftig tot zestig spelden in hem had gestoken, trok hij ze er zelf een voor een weer uit. Het publiek voelde de pijn namens Gibson, maar ook weer niet. 'Hoe kan het dat hij het niet voelt? Het is een wonder!'
Maar er zaten ook grenzen aan die fascinatie van het publiek. Eén keer besloot Gibson om zichzelf, net als Christus, aan een kruis te laten nagelen. Toen de eerste spijker echter in zijn handpalm was geslagen, viel een vrouw flauw. Het publiek vond het schouwspel té afschuwelijk en Gibson besloot het optreden te stoppen. De stap van spelden naar spijkers was te groot. De arts van Gibson beschrijft hem als iemand die zijn 'gave' nooit anders heeft kunnen gebruiken dan ter vermaak: 'regelmatig, achteloos, zonder enige adequate aanleiding, steekt hij een grote injectienaald door zijn wang, arm of been; of een hoedenspeld door beide wangen boven de tong'. Het is een treurig beeld van Gibson die niets anders weet te doen dan zichzelf en anderen een beetje amuseren met zijn pijnloosheid, voor altijd gevangen in de rol van carnavalsfreak. Pijn geeft betekenis en die betekenis kon Gibson in zijn leven niet vinden.
Vóór 1965 gold grofweg het idee dat pijnaltijd het gevolg was van schade aan het lichaam. Zonder schade geen pijn en zonder pijn geen schade. De pijn zou dan ook altijd evenredig zijn aan de schade aan het lichaam. Hoe meer schade, hoe meer pijn. Het probleem was echter dat veel artsen in de praktijk die evenredigheid tussen prikkel en pijnervaring niet altijd terugzagen. Zo hadden artsen in beide wereldoorlogen gezien dat soldaten met extreme verwondingen het slagveld af renden en in eerste instantie helemáál geen pijn voelden. Dat was een mysterie, want als alle pijnprikkels naar de hersenen gaan en worden omgezet in een pijnervaring, wat gebeurde er dan bij deze soldaten? Tegelijkertijd zagen artsen ook steeds duidelijker het omgekeerde: mensen die ogenschijnlijk niets mankeerden en toch klaagden over gruwelijke pijn.
Neurofysioloog Patrick Wall en psycholoog Ronald Melzack ontwikkelden in 1965 een van de meest invloedrijke theorieën in de wereld van pijnonderzoek. Volgens de overlevering bedachten de twee wetenschappers van het MIT deze theorie op een servetje in een bar in Boston. Ze stelden dat pijnsignalen in het zenuwstelsel op allerlei plekken moeten worden gemoduleerd door middel van een soort poortjes in het centrale zenuwstelsel die een pijnprikkel wel of niet doorlaten naar de hersenen. Vandaar de naam van hun theorie: de poorttheorie(gate control theory).Hoe wijd de poortjes openstaan hangt af van emoties en andere omstandigheden.
Neem de soldaten. Hun fysieke pijn werd kennelijk overschaduwd door acuut levensgevaar, waardoor de pijnpoort voor de verwonding tijdelijk werd afgesloten. Zodra ze in veiligheid waren voelden ze de pijn opkomen. Toen kon het pijnpoortje open gaan staan. De levensreddende'fight or flight'-reflex heeft prioriteit over de pijn van de blessure.
Deze theorie verklaarde ook waarom pijn veel vervelender voelt als je net je baan bent verloren en een beetje down thuis zit te piekeren over je leven dan wanneer je als topatleet nog dat laatste sprintje moet trekken om op heroïsche wijze een marathon te winnen waar je jaren voor hebt getraind. De emotie rond de pijn bepaalt hoe wijd het pijnpoortje openstaat en welke pijnervaring in de hersenen wordt gecreëerd.
Hoewel de theorie op bepaalde punten niet bleek te kloppen en zelf ook niet op empirisch onderzoek was gebaseerd, was de poorttheorie wel het startsein voor veel nieuw onderzoek. Baanbrekend was vooral dat voor het eerst werd gerept van het belang van het centrale zenuwstelsel en de cruciale rol die de hersenen spelen in de vorming van de pijnervaring. Pijn werd niet langer gezien als slechts een signaal van buiten dat door een zenuw aan het huidoppervlak even wordt doorgesluisd naar het pijncentrum in het brein. Nee, de hersenen doen zelf actief mee aan de vorming van de ervaring. Het is een voortdurende wisselwerking binnen het centrale zenuwstelsel: het ruggenmerg en de hersenen.
Psycholoog Melzack borduurde later voort op de poorttheorie en ontwikkelde in de jaren negentig zijn theorie van de neuromatrix, waarin hij dit idee nog verder uitwerkte. Dit model bevestigde en consolideerde het idee dat het centrale zenuwstelsel pijn veroorzaakt, en niet de schade aan weefsels of organen. Daarnaast werken in de neuromatrix verschillende onderdelen van het centrale zenuwstelsel samen om pijn te produceren. Dit maakte definitief duidelijk dat de plek waar de oorzaak van pijn moet worden gezocht níet de plek is waar je de pijn voelt, maar het centrale zenuwstelsel, in het bijzonder de hersenen.
Hoogleraar Fan Wang werkt in haar lab bij het MIT in de Verenigde Staten aan een beter begrip van pijnonderdrukkende systemen in de hersenen en hoe die zouden kunnen worden geactiveerd zonder zware medicatie. Wang is gefascineerd door het werk van de Amerikaanse arts Henry Beecher, die in de Tweede Wereldoorlog soldaten onderzocht die geen pijn voelden direct na hun verwonding. Dat het mogelijk was de pijn tijdelijk uit te schakelen bleek eveneens uit voorbeelden van patienten die onder narcose bij bewustzijn kwamen en toch geen pijn voelden. Kennelijk was de uitschakeling van bewustzijn niet noodzakelijk voor volledige pijnstilling van de narcose. Dit bracht Wang op het idee van een schakelaar voor pijn, een systeem in de hersenen dat aan of uit kan staan. Waar zit die schakelaar en hoe werkt die?
Wang doet experimenten met pijnprikkels op muizen en onderzoekt hoe die schakelaar zou kunnen werken. In de muizen bleek dat na toediening van een pijnprikkel bepaalde neuronen in de amygdala, een gebied in de hersenen, de activiteit van andere neuronen konden stoppen of vertragen. Deze neuronen bleken níet verbonden te zijn met regio's in de hersenen die betrokken zijn bij het identificeren van pijnprikkels, de eerdergenoemde nociceptieve prikkels, maar eerder bij regio's die negatieve emoties en lijden associëren met die pijnlijke stimuli. Als deze neuronen werden uitgeschakeld, konden de muizen wel de pijnlijke stimuli voelen en onderscheiden, maar niet de emotie van pijn die daarmee geassocieerd wordt.
In de bildungsromanHeelmeester pijnvan Andrew Miller kan de achttiende-eeuwse hoofdpersoon James Dyer geen pijn, maar ook geen genot voelen. Hierdoor voelt hij ook de pijn van andere mensen niet. Hij wordt een perfecte chirurg, omdat hij als een gevoelloze robot mensen kan opensnijden. Pas als hij Mary tegenkomt, die hij redt uit de sneeuw en op wie hij smoorverliefd wordt, leert hij de liefde kennen, maar daarmee ook, voor het eerst, de pijn. De boodschap klinkt logisch en bekend: zonder liefde geen pijn en zonder pijn geen liefde.
Het niet voelen van pijn is misschien angstwekkend, maar ook het tonen van pijn roept bij de buitenwereld heftige emoties op. Iemand horen jammeren of zien kronkelen van de pijn vinden we verschrikkelijk. De meesten rennen het liefst hard weg. Als ik zie dat iemand zijn vinger tussen de deur krijgt, vertrekt mijn gezicht in een pijnlijke grimas. Dit heeft te maken met de spiegelneuronen in mijn hersenen. Deze zorgen ervoor dat ik niet alleen de gezichtsuitdrukking van de ander interpreteer en imiteer, maar ook de emotie in zekere zin zelf 'voel'. Uiteraard voel ik niet écht de pijn van de ander, maar in emotionele zin begrijp ik wel direct en automatisch dat de ander acute pijn heeft zonder dat ik daarover hoef na te denken. In zekere zin gaat de pijnprikkel van de ander ook naar mijn hersenen.
Hoogleraar Christian Keysers is sinds 2010 hoofd van het Social Brain Lab bij het Nederlands Herseninstituut (samen met Valeria Gazzola) en doet onderzoek naar 'het sociale brein en empathie'. Keysers publiceerde in 2016 met zijn groep een onderzoek naar de neurale overlap tussen de acute, nociceptieve pijn die je voelt als je een vinger tussen de deur krijgt, en empathische pijn, die ontstaat als je ziet dat een ander zijn vinger tussen de deur krijgt.
In de hersenen werd een overlap gevonden tussen de gebieden waar de acute, nociceptieve prikkels worden verwerkt en de gebieden waar de gevoelens van empathie bij het zien van de pijn van een ander worden gevormd. Dit heeft vervolgens geleid tot een debat over de vraag of die empathische ervaring als pijn kan worden gedefinieerd of niet. De auteurs van de studie pleiten ervoor om dergelijke 'alles of niets'definities van pijn achter ons te laten en in plaats daarvan te kijken naar de constellatie van fenomenen waaruit pijn bestaat: een mengeling van empathische én nociceptieve ervaringen. Op die manier kan onderzoek worden gedaan en meer begrip worden verkregen over ervaringen van aversie, zoals die pijnlijke grimas die ik onwillekeurig trek als iemand zijn vinger tussen de deur krijgt.
Joel Salinas, een neuroloog die lijdt aanmirror touch,een zeldzame vorm van synesthesie, heeft overmatig actieve spiegelneuronen. Synesthesie is een neurologische aandoening die ervoor zorgt dat mensen bepaalde zintuiglijke waarnemingen die normaal gescheiden blijven, met elkaar vermengen. Ze zien bijvoorbeeld een vaste kleur bij bepaalde cijfers, letters of woorden. Ze ervaren het getal drie als blauw of de letter b als geel. Of ze associëren geluiden met een bepaalde smaak of geur. Zo kan herrie stinken en vogelgezang een zoete nasmaak hebben in de mond. Sommige mensen met synesthesie kunnen zelfs fysieke gebreken als kleur herkennen. Dichters zetten dergelijke zintuiglijke verbindingen al sinds mensenheugenis bewust in om ervaringen van de wereld over te brengen aan de lezer, maar bij mensen met synesthesie is het simpelweg hoe zij de wereld ervaren.
Salinas voelt de pijn van anderen daadwerkelijk in zijn eigen lichaam; zijn spiegelneuronen staan in overdrive. Het bracht hem als arts vaak in de problemen. Toen een patiënt in elkaar zakte in de gang van het ziekenhuis waar hij werkte en er een 'code blue' (patiënt in levensgevaar) werd omgeroepen, kon Salinas niet helpen, maar moest hij zichzelf op het toilet bij elkaar rapen. Als iemand voor zijn neus tegen een glazen deur aanloopt, voelt hij pijn op precies dezelfde plek op zijn voorhoofd. Het is meer dan empathie, hij voelt de pijn écht zelf.
De aversie die empathische pijn oproeptis een heikel punt. Want juist de pijnpatiënt die alle hulp van de wereld nodig heeft ziet dat de eerste reflex van anderen is om heel hard weg te lopen. Het is niet voor niets dat veel mensen ziekenhuizen angstvallig mijden. Bij acute pijn wil iedereen meestal nog graag helpen. Iemand die op straat pijnlijk van zijn fiets valt, is vaak binnen een paar minuten omringd door bezorgde omstanders. 'Gaat het? Kan ik iemand bellen?'
Maar iemand die elke dag weer dezelfde, zeurende pijn ondergaat confronteert buitenstaanders met een vervelend gevoel van onvermogen dat niet zelden leidt tot irritatie. Die irritatie leidt er helaas ook toe dat de patiënt zelf regelmatig de schuld krijgt van het veroorzaken van zijn klachten. Mensen met chronische pijn voelen zich daarom vaak eenzaam, omdat de buitenwereld liever niet geconfronteerd wordt met hun pijn. Omdat ze al pijn hebben én omdat ze aanvoelen dat de buitenwereld die liever niet ziet, sluiten ze zich steeds meer af.
Mijn eigen geliefde kan en wil gelukkig niet weglopen van mijn pijn. Daadkracht is in dat geval het enige alternatief. Laten we dit varkentje wassen. Aanpakken die handel. Sinds de blessure zijn inmiddels een paar maanden verstreken en hij dringt erop aan dat ik naar een dokter ga om te laten kijken naar mijn continue, tot aan mijn voet uitstralende zenuwpijn. 'Er is iets aan de hand en daarom moet je jezelf laten onderzoeken. Dit moet ophouden.' Pijn is een signaal dat er iets mis is. Actie is geboden. Ik maak een afspraak bij de dokter.
Ondertussen pieker ik over de oorzaak van de bliksemschichten. Natuurlijk ben ik bang voor iets levensbedreigends. Is er door de blessure misschien iets gescheurd in mijn rug? Of zit er een tumor die door de blessure plotseling voelbaar is geworden? Zóveel pijn is toch abnormaal? Wat het ook is: de schade in mijn lichaam moet zo snel mogelijk worden opgespoord en gediagnosticeerd, zodat de behandeling kan beginnen.
In eerste instantie zijn mensen meestal blij met een diagnose, hoe verdrietig die ook is, want het betekent dat je verder kan. Alice James (1848-1892), zus van de beroemde schrijver Henry James en de vermaarde psycholoog William James, leed vrijwel haar hele leven aan allerlei duistere kwalen, waaronder, volgens haar behandelaren, neurasthenie en hysterie. Feministen hebben vaak betoogd dat haar kwalen te maken hadden met het feit dat ze, in tegenstelling tot haar broers, onvoldoende scholing kreeg en haar talenten niet kon benutten.
Toen Alice James in 1891 de diagnose borstkanker kreeg, schreef ze hierover ronduit opgetogen in haar dagboek: 'Alle dingen komen voor degene die wacht! Vanaf het begin dat ik me niet goed voelde, heb ik verlangd en verlangd naar een zichtbare ziekte... maar ik werd altijd teruggedreven om alleen verder te strompelen onder het juk van de monsterlijke massa van subjectieve sensaties waarvoor ik zelf verantwoordelijk was... Maar een knobbel die ik nu al drie maanden in een van mijn borsten heb... is een tumor... niets kan voor me worden gedaan behalve het verlichten van pijn.'
De beroemde essayist Susan Sontag baseerde het toneelstukAlice in bedop Alice James, maar de titel verwijst ook naar de verbeelding, het thema vanAlice in Wonderland. In haar notities bij het toneelstuk schrijft Sontag: 'Ik denk dat ik me mijn hele leven heb voorbereid omAlice in bedte schrijven. Een toneelstuk over de problemen en aandoeningen van vrouwen, en uiteindelijk een toneelstuk over de verbeelding.
De werkelijkheid van een gevangengezette geest. De triomf van de verbeelding. Maar een verbeelde overwinning is nog lang niet genoeg.'
In het toneelstuk ligt Alice dan wel in bed, maar ze is niet ziek. Niemand weet wat er met haar aan de hand is. Sontag legt de nadruk op de gekooide geest van een briljante vrouw. Tegen deze sociaal-maatschappelijke interpretatie brachten later andere feministen juist weer in dat de echte Alice James, voordat ze borstkanker kreeg, waarschijnlijk leed aan een auto-immuunziekte en dat het toeschrijven van haar klachten aan psychologische en sociaal-maatschappelijke omstandigheden typerend is voor het niet serieus nemen van medische aandoeningen waar vooral vrouwen al eeuwen aan lijden. Juist klachten van vrouwen worden snel beschouwd als metafoor voor de samenleving in plaats van als een ziekte die mensen nu eenmaal treft.
Dezelfde Susan Sontag schreef hier later zelf ook juist weer uitgebreid over inZiekte als metafoor,toen zij werd geconfronteerd met de psychologische duiding van de oorzaak van borstkanker bij vrouwen en zich hier hevig tegen verzette. Ze liet zien dat zowel tuberculose in de negentiende eeuw als kanker in de twintigste eeuw (en aids, later in de twintigste eeuw) consequent in verband werd gebracht met persoonlijkheidskenmerken van de patiënten waardoor ze zelf verantwoordelijk werden voor hun ziekte. Volgens Sontag moest over ziekte worden geschreven zonder gebruik te maken van metaforen.
Alice James vond de 'monsterlijke massa van subjectieve sensaties' veel erger dan de monsterlijke massa van een tumor die niet meer te behandelen viel. Met deze laatste diagnose was ze immers officieel ziek. Eindelijk kreeg ze erkenning én recht op pijnverlichting. Voor al die mensen met onbegrepen ziektes is een diagnose daarom vaak de heilige graal, een cadeau, of die diagnose hen nu verder brengt of niet.
Zelf hoopte ik op een niet al te ingewikkelde operatie of een korte medicijnkuur, maar ook een wat langer durend traject wilde ik graag aangaan als het zou betekenen dat de bliksemschichten in mijn rug en been daarmee zouden verdwijnen.
Een neurochirurg verwijst mij doorvoor een mriscan. Terwijl mijn hart in mijn keel klopt, lig ik in een witte cabine te luisteren naar het oorverdovende gebonk en gepiep van de machine, mijn hand geklemd om de paniekknop. De oordopjes zijn er meer voor de show. Ik stel me voor dat ik op een totaal doorgedraaid xtc-gabberfeest in de jaren negentig terecht ben gekomen waar de keiharde ritmes in de witte tunnel deel zijn van de feestvreugde. In mijn hoofd dans ik uitbundig op deze herrie.
Op de MRI-scan van mijn rug is een duidelijke hernia te zien, hoor ik later via de telefoon. Blij met de diagnose vertrek ik vol goede moed naar het ziekenhuis voor mijn afspraak. Een hernia is een uitstulping van een tussenwervelschijf die als een soort schokdemper tussen twee rugwervels in ligt. Naast de wervels liggen de zenuwuiteinden in de wervelkolom. Als een tussenwervelschijf uitstulpt, kan het zenuwuiteinde klem komen te zitten. Een beknelde zenuw zorgt voor pijnlijke bliksemschichten. Het lijkt logisch om die uitstulping snel weg te halen, zodat de zenuw weer vrij komt te liggen. Beknelling weg, zenuwpijn weg.
De gerenommeerde neurochirurg van het Columbia Presbyterianziekenhuis glimlacht vriendelijk. Op zijn tafel staat een plastic wervelkolom waar de zenuwen als gekleurde geluidskabels uitsteken. Hij wijst de wervels, de tussenwervelschijven en de zenuwen aan. Het is de eerste, maar zeker niet de laatste keer dat ik braaf luister terwijl ik naar een dergelijke replica kijk. Aan de hand van dit plastic object en de vlekken van de MRI-scan op zijn computerscherm doet hij zijn verhaal. Hij neemt de tijd. Wanneer hij mij uitlegt dat een operatie niet altijd de beste strategie is voor hernia, vertrouw ik hem. Op geruststellende toon legt hij uit dat er niets ernstigs aan de hand is met mijn rug. Er is sprake van normale slijtage ('ja, ook op je 36ste, dat kan'), waardoor er nauwelijks meer vocht zit in mijn tussenwervelschijven. Inderdaad stulpt een deel van die tussenwervelschijf uit en drukt tegen de zenuw aan: een hernia. Maar hij voegt er direct aan toe dat tachtig procent van de hernia's vanzelf overgaat.
Bijna alle mensen boven de veertig jaar hebben weleens rugpijn. Dit heeft gedeeltelijk te maken met onze snelle evolutie tot organisme dat op twee benen loopt. Onze anatomie is daar nog niet helemaal goed op ingesteld. Paleoantropoloog Bruce Latimer beschrijft het als volgt: 'Men nam een ruggengraat die is geëvolueerd voor het klimmen en bewegen in bomen en draaide die negentig graden, zodat die verticaal kwam te staan', een taak die Latimer vergelijkt met '26 kopjes en schoteltjes (de wervels en de tussenwervelschijven) die op elkaar moeten worden gestapeld, met helemaal daarbovenop een op die stapel balancerend hoofd'. 'Om vervolgens het geboortekanaal niet te blokkeren en de torso boven de voeten te balanceren, moet de ruggengraat een bocht naar binnen maken; de reden waarom onze ruggengraat de vorm heeft van een s. Al dat buigen, in combinatie met het gewicht van het hoofd dat erbovenop moet worden gedragen, creëert druk die rugproblemen kan veroorzaken. Als je er goed voor zorgt, red je het ermee tot je veertig of vijftig bent. Daarna ben je op jezelf aangewezen.' De arts legt uit dat een operatie de pijn ook juist erger kan maken. Dat ik ongetwijfeld ergens een dokter kan vinden die me wil opereren, maar dat hij het mij afraadt.
Het blijft moeilijk te geloven. Precies op de plek waar ik pijn heb is een afwijking gevonden op een MRI-scan, een uitstulping van de tussenwervelschijf die op een zenuwuiteinde drukt. En zo voelt het ook, als die beknelde zenuwwortel die ik op het plaatje zag. Hoe groter de uitstulping, hoe meer pijn. Haal de uitstulping weg en de pijn is weg. Het lijkt zo simpel, maar dat is het kennelijk niet.
Jaren later, als ik weer in Nederland woon,spreek ik tijdens een studiedag voor bedrijfs- en verzekeringsartsen radioloog Milko de Jonge. Hij werkt in het Sint Antoniusziekenhuis in Utrecht en ziet veel MRI-scans van ruggen in zijn praktijk. Hij laat verschillende scans zien aan de groep artsen. Afwijkingen in de rug ziet hij vaak, heel vaak. 'Wij verouderen nou eenmaal als mensen en dat begint sneller dan we denken. Dat is normaal. Wat er nieuw aan is, is dat we het tegenwoordig allemaal kunnen zien met de huidige onderzoekstechnieken en dat we het kennelijk ook móeten zien. Patiënten die beeldvorming "eisen" zijn echt niet zeldzaam.'
De Jonge schrijft me na de studiedag in een mail dat er 'genoeg studies zijn gedaan bij asymptomatische mensen waarbij je allerlei afwijkingen ziet die je moet duiden als passend bij slijtage. Dat zijn dus mensen zonder klachten! Bovendien: ook als er wel klachten zijn, hoeven niet alle afwijkingen die je ziet op de scan per definitie gerelateerd te zijn aan de klachten. Het is heel lastig, soms zelfs onmogelijk om te zeggen welke afwijking nou precies de klachten veroorzaakt.'
Er zijn mensen zonder pijn met afwijkende MRI-scans en er zijn mensen mét pijn zonder afwijkende MRI-scans. Er zijn mensen met pijn en een afwijkende MRI-scan waarvan het niet zeker is dat de afwijking ook de pijn veroorzaakt. Kortom, de scans geven slechts zeer beperkte informatie. Dit is dan ook de reden dat de meeste artsen niet direct een mriscan zullen aanvragen bij rugklachten. De meeste rugklachten verdwijnen immers vanzelf binnen een paar weken of maanden; en de scans zijn duur. Na mijn bezoek aan de neurochirurg is het advies helder: afwachten en bewegen. Ik ga mijn best doen, verzeker ik de arts.
Dit is een ingekort hoofdstuk uit Bloeminks boekPijn: Een expeditie naar onbestemd gebieddat deze week verschijnt bij uitgeverij Pluim
'Het schoot er zomaar in', hoor je dan. En het gaat eigenlijk altijd over. Dus even doorzetten