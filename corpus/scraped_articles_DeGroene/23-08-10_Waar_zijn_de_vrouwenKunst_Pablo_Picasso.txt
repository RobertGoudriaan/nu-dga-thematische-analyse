Waar zijn de vrouwen? Kunst Pablo Picasso

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
10 augustus 2023
Een halve eeuw terug stierf Pablo Picasso. De Australische comedian Hannah Gadsby, gastcurator van de tentoonstelling in New York, ziet vooral de seksistische, witte kunstenaar. Is de mythe sterker dan de man?
Hoe vier je dat de bekendstemoderne kunstenaar, de kunstenaar die de toon zette voor het kunstenaarschap, maar ook de kunstenaar die bekendstaat als vrouwenverslinder en narcist, vijftig jaar dood is? In Europa en Noord-Amerika doen zo'n vijftig musea dat met tentoonstellingen die vaak ook vijftig jaar eerder gemaakt hadden kunnen zijn. Het zijn tentoonstellingen die laten zien hoe Picasso - wie anders - zich bijvoorbeeld liet inspireren door de prehistorie (in Parijs, in het Musée de l'Homme), hoe hij met de andere kubisten voortborduurde op de traditie van de trompe l'oeil-schilderijen (in New York, in het Metropolitan Museum of Art), of hoe veelzijdig Picasso's driedimensionale werk was (in Malaga, in het Picassomuseum).
De tentoonstellingIt's Pablo-matic: Picasso According to Hannah Gadsbyin het Brooklyn Museum in New York valt uit de toon. Hier staat niet het werk van Picasso centraal, maar, zo schrijft het museum, zijn'complicated legacy through a critical, contemporary, and feminist lens, even as it acknowledges his work's transformative power and lasting influence'.De naam van de Australische comedian Hannah Gadsby staat op het affiche: in Gadsby's showNanetteuit 2018 kwam Picasso meerdere keren ter sprake, en niet op een positieve manier. Hij belichaamt de misogyne, seksistische, witte kunstenaar-man die overal mee weg kan komen.
Bij deze tentoonstelling verzorgt Gadsby de audiotour en schreef ze eigen commentaren op de getoonde kunst, die boven de meer traditionele teksten van de curatoren staan. Al bij de introductie van de audiotour (ook buiten het museum te beluisteren) maakt Gadsby duidelijk zichzelf niet als tentoonstellingsmaker of kunstcriticus te zien. Dat de tekst van de audiotour wel kritisch is, zal niet iedereen waarderen, maar, zo haast Gadsby zich te zeggen, lachen noch luisteren is verplicht.
Ondanks al deze voorzichtigheid lustte de kunstkritiek de tentoonstelling wel rauw.It's Pablo-maticwerd samengevat als een tentoonstelling waarbij Gadsby, met 'amper een bachelordiploma kunstgeschiedenis op zak', als gastcurator zou laten zien hoe misogyn en verachtelijk Picasso was geweest. De vrouwelijke kunstenaars wier werk naast dat van de grote meester was geplaatst, hangen daar alleen maar omdat ze iets 'niet' waren, aldus Alice Procter inHyperallergic:geen man en geen Picasso. De samenstellers hebben nagelaten werk van vrouwelijke kunstenaars te tonen dat wél aansloot bij Picasso's werk, zoals Russische kubisten, aldus Jason Farago inThe New York Times.Er hadden wel wat meer schilders bij gemogen.
Van verontwaardiging en minachting is in het Brooklyn Museum niets te merken. Het is na het Metropolitan het grootste museumgebouw van de stad, terwijl bij de bouw in 1893 tot in 1927 nog het plan was om het vele malen groter te maken. Nu staat op de gevel bij de entree een dankwoord aan de Lenape en de Delaware, de oorspronkelijke bewoners van het land. Ook op de bovenverdieping begint het overzicht van de Amerikaanse kunst uit de eigen collectie met een'Welcome to Lenapehoking',waarin duidelijk wordt gemaakt dat Hollandse, Engelse en Duitse kolonisten eind zeventiende eeuw gruwelijk misbruik maakten van de gastvrije ontvangst op het continent.
In de entreehal hangt het schilderij met de titelNapoleon Leading the Army over the Alpsvan Kehinde Wiley uit 2005. Wiley werd wereldwijd bekend vanwege het portret dat Barack Obama in 2018 door Wiley liet schilderen. De compositie van het Napoleon-schilderij is gelijk aan het gelijknamige beroemde schilderij van Jacques-Louis David, maar deze Napoleon is zwart, en hij draagt Timberland-schoenen en een camouflagebroek. Gelijktijdig met de Picasso-tentoonstelling is er de expositieAfrica Fashionte zien, over de wereldwijde invloed van Afrikaanse mode van 1950 tot nu. Het Brooklyn Museum richt zich expliciet op álle huidige en vroegere bewoners van Brooklyn, niet alleen op de liefhebbers van de oude canon.
In dezelfde entreehal begint ook dePablo-matic-tentoonstelling, met enorme zwarte letters tegen een rood verlichte achtergrond. De introductietekst geeft een duidelijk statement: Picasso stierf vijftig jaar geleden, en sindsdien is er veel veranderd in de kunstwereld. Over die verandering gaat deze tentoonstelling. De werken van de vrouwelijke kunstenaars in de tentoonstelling zijn dus geen directe reactie op het werk van Picasso. Waarom zouden ze ook, het was niet per se de kunst die hen dwars zat. Wel reageren ze op de toen gevestigde kunstwereld, oftewel de'dominant masculine narratives of modernism'.
De tentoonstelling begint meteen kleine geschiedenisles over de tweede feministische golf, die eind jaren zestig ook zorgde voor kritiek op de door mannen gedomineerde kunstwereld. Kunsthistoricus Linda Nochlin - ze was gespecialiseerd in de kunst van Gustave Courbet - publiceerde in 1971 de nu beroemde tekstWhy Have There Been No Great Female Artists?Hierin legde ze uit dat het vrouwen nooit aan talent ontbrak om kunstenaar te worden, wel aan een maatschappelijk en cultureel systeem waarbinnen ze zich door opleiding en erkenning ook konden ontwikkelen tot een Rembrandt of Raphaël.
De eerste werken van Picasso hangen in de tentoonstelling onder de titel'Foundation Mythology'. Er hangen vroege tekeningen om te laten zien dat voor de kleine Pablo wél alle seinen op groen stonden. Het portret dat hij tekende in 1897, op zijn zestiende, van een vrouw, mogelijk zijn kinderjuffrouw, wordt omschreven als'sensitively rendered'.De kwaliteit van de kunst van Picasso staat niet ter discussie, het gaat er in deze tentoonstelling over dat vrouwen, en zeker vrouwen van kleur, én mensen van kleur in het algemeen, geen toegang hadden tot een droomcarrière zoals Picasso. En doordat er sinds zijn dood zo veel bekend is geworden over zijn wangedrag in persoonlijke relaties en'appropriation of sacred cultural traditions'speelt dat nu ook een rol in de waardering van zijn werk. Ook dat hoort dus bij de mythe, stelt het museum.
Naast deze vroege werken van Picasso hangt kunst van vrouwelijke tijdgenoten. Een litho van Käthe Kollwitz uit 1903 van een 'werkende vrouw met blauwe sjaal' bijvoorbeeld. Kollwitz kocht in 1901, toen ze Parijs bezocht, een pastel van Picasso, vertelt de toelichting. Bij drie pentekeningen van Louise Nevelson van begin jaren dertig moet je twee keer kijken om te zien dat dit géén tekeningen van Picasso zijn. Nevelson tekent hier naakte vrouwen, bij elkaar op schoot zittend, starend in de leegte. Tot dan toe een onderwerp dat voorbehouden was aan mannelijke kunstenaars.
Echt bekende Picasso-schilderijen ontbreken, dat is niet zo raar als er gelijktijdig minstens vijftig grote Picasso-tentoonstellingen bezig zijn. In New York zijn veel tekeningen en prenten te zien, en ook enkele bijzondere schilderijen - bruiklenen van het Musée Picasso in Parijs. Verrassend isDe schaduw,een olieverfschilderij met houtskool uit 1953. Een donker silhouet staat in een atelier met Picasso-schilderijen. Het is een zelfportret dat Picasso maakte nadat Françoise Gilot hem had verlaten - de enige keer dat hij niet degene was die de relatie verbrak.
Minstens even verrassend zijn de werken die ernaast hangen. Op het schilderijIntimacy-Autonomyvan Joan Semmel uit 1974 zie je een naakte man en een vrouw. Dankzij het originele perspectief vallen hun hoofden en rechterarmen buiten het kader, en het moet wel de vrouw zijn die dit schilderde, want we kijken neer op vrouwenborsten. Even verderop komen meer naakten voorbij, zoals het expliciete schilderijFuck Painting #6uit 1973 van Betty Tompkins: ze schilderde een close-up van een stijve penis die tegen een vagina aanschurkt. Ze had het nageschilderd van een foto die ze in de pornoboekjes van haar man had gevonden.
Het zijn werken waar Gadsby levendig commentaar op levert:'What do you think of the size of your penis? If you have one. I have three. At home.' Dat is niet per se de meest kunsthistorisch verantwoorde analyse. Maar vergeleken met de lichtvoetige ego-perspectieven die BN'ers soms in Nederlandse musea leveren op kunst waar ze zich amper in hebben verdiept, is Gadsby's aanwezigheid een verademing.
Niet alle kunst gaat over seks.'(Powerful) Women Doing (Powerful) Stuff'is de afsluitende zaal, en is vooral een presentatie van kunstenaars van wie je meer zou willen zien (en die geen man zijn, en soms zwart). Op de fotoYo Mamauit 1993 toont de Jamaicaanse kunstenaar Renee Cox zichzelf als een moderne Maria, naakt, op hoge hakken, en met haar (niet zo piepjonge) zoontje in haar armen. Op de kunstacademie reageerden docenten met minachting op haar zwangerschap, dit was haar antwoord.
Er hangt ook een adembenemend werk van Mickalene Thomas uit 2012, waarop ze een reprise maakte van de klassieke Odalisque zoals Olympia.Marte: Nude Black Woman Lying on a Couchis een triomf: een afbeelding, in verf en emaille, van een zwarte vrouw die daar ligt, omgeven door pailletten en kussens.
Iets wat veel critici nalieten te vermelden is dat de meeste kunst van de vrouwelijke kunstenaars in de tentoonstelling komt uit de eigen collectie van het Brooklyn Museum. Picasso's heeft het nauwelijks, kunst van vrouwelijke kunstenaars wel. Sterker nog: sinds 2007 herbergt het een eigen centrum voor feministische kunst, het Elizabeth A. Sackler Center for Feminist Art (een Sackler die geen directe band heeft met de OxyContin-verkoop).
Hier is het beroemde werkThe Dinner Partyvan Judy Chicago permanent te zien: een presentatie van tafels, opgesteld in een grote driehoek, gedekt met speciaal hiervoor gemaakt servies en geborduurde tafellakens, en voorzien van de namen van 39 mythische, historische of beroemde vrouwen, die tot dan toe geen grote rol kregen toebedeeld in de geschiedenisboeken. Chicago maakte het werk tussen 1974 en 1979, bijgestaan door veel vrijwilligers. Ze koos er expliciet voor technieken te gebruiken die traditioneel gezien waren als vrouwelijk. Schilderkunst hoorde daar niet bij.
Anne Pasternak, directeur van het Brooklyn Museum, legde in een respons op de kritiek op de tentoonstelling inThe Art Newspaperuit dat de aanwezigheid van die collectie het vertrekpunt was geweest voor de tentoonstelling. Waarom werd Gadsby's aanwezigheid zo storend gevonden? Waarom wilden critici zo graag suggereren dat Picasso hier gecanceld werd, terwijl elders in de VS zelfs deDavidvan Michelangelo niet meer getoond mag worden?
It's Pablo-maticis een fraaie, originele aanvulling bij de enorme overvloed aan Picasso-tentoonstellingen. De gretigheid waarmee Gadsby en de vrouwelijke kunstenaars worden bekritiseerd laat zien dat er ook in de kunstkritiek nog steeds veel blinde vlekken zijn.
It's Pablo-matic: Picasso According to Hannah Gadsbyis te zien tot 23 september in het Brooklyn Museum in New York
Waarom wilden critici zo graag suggereren dat Picasso hier gecanceld werd?