Nagloed van het hippietijdperk

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
6 juli 2023
Aan Tsjechov schijnen wehet idee te danken dat schrijvers moeten tonen in plaats van vertellen. 'Vertel me niet dat de maan schijnt, laat me de glinstering zien van het licht op gebroken glas.' Jannah Loontjens liet mij hier opnieuw over nadenken met haar nieuwste roman. Daarin glinstert veel. Dat kan ook niet anders, in een verhaal over een groep idealistische hippie-achtigen, eind jaren zeventig, begin tachtig, die zich terugtrekken in een bos bij een meer in Zweden, het land dat nota bene een eigen woord heeft voor maanlicht op het water.
Behalve in de fraaie natuurbeschrijvingen, die het tot een prettig vakantieboek maken, blinkt deze roman uit in het weergeven van gesprekken. Die gaan veel over de sociaal-democratie en premier Olof Palme, die in 1986 wordt vermoord, in de week dat de moeder van hoofdpersoon Ebba, dan zestien jaar, wordt gearresteerd. Het waarom blijft lang in de lucht hangen. Eerst wil Ebba, de ik-vertelster, terug naar dat ene jaar, '79-'80. Voor het schetsen van die rare gemeenschap trekt ze 265 bladzijden uit en wijkt ze expliciet uit naar een alwetend perspectief dat alles registreert, toont in plaats van vertelt. Het is het jaar waarin bij Ebba en moeder Josefin de Soedanese schilder Osama en zijn zoon Faheem komen wonen. Geregeld krijgen ze bezoek van Vietnamveteraan James, en dan lopen er nog een feministische pornoactrice en een drugsdealer rond.
De gesprekken gaan grotendeels over politiek, over het ANC, de Zuid-Afrikaanse boycot, racisme, kapitalisme, feminisme, in een groep die weliswaar niet volledig is losgeslagen, maar zich wel laaft aan de nagloed van het hippietijdperk, vrije liefde, lsd-trips, hasj. Intussen drentelen de kinderen er vrij tussendoor, zijn er spontane pannenkoekfeestjes, is er nachtelijke bosbessentaart.
Maar het filosoferen heeft de overhand. 'Weet je, ik was zo onder de indruk van Lyotard, hoe hij de Holocaust duidde als ultiem resultaat van het rationalisme.' 'Eigenlijk zouden we allemaal kinderen moeten krijgen met iemand van een andere huidskleur.'
Mooi in het midden blijft met hoeveel ironie we dit hoogdravende gemijmer moeten bezien. Die speelse mildheid herinnert aan Merijn de BoersDe saamhorigheidsgroep(2020) die inmiddels mag gelden als lastig te overtroeven ijkpunt in dit genre.
Hier in dit Zweedse bos blijft het vooral een uitwaaierend, richtingloos portret, ook omdat de grote persoonlijke botsingen en conflicten uitblijven. Veel namen, veel feiten, veel citaten, veel voorgeschiedenissen, waarbij de keuze om alles in dialoog te gieten toneelkrampen oplevert van het type: 'Ja, ik hoorde dat je in Vietnam hebt gezeten', 'Je moet nog jong geweest zijn toen je moeder werd'.
Na al dat tonen snak je naar een verteller die het stuur overneemt, samenvat, vooruitblikt, duidt en interpreteert. Ik veerde daarom op bij de onderbrekingen waarin Ebba als ik-verteller het woord neemt. 'Als ik nu aan die avond terugdenk, is het merkwaardig te beseffen dat ik nog maar negen, bijna tien, jaar was. In mijn herinnering zaten we er als vijf gelijken bij elkaar.'
Hier krijgen de voortkabbelende gebeurtenissen betekenis en duiding en gaat het niet langer om politiek, filosofie en tijdsbeelden, maar om de impact op het opgroeiende kind. Objectieve registratie wijkt voor de persoonlijke inkleuring. 'Ik wilde laten zien hoe ik had geleefd, hoe hoopvol Zweden was geweest en wat er was beëindigd.' Dat is zelfverzekerd vertellen, met een toon die, pas tegen het einde, iets belooft.
Misschien is dit wat lezers aan een verhaal kluistert: niet de accurate registratie van de beelden, gesprekken, glinsteringen, niet de getrouwe reconstructie van de chronologie, maar de aanwezigheid van een stem, een levend iemand die al die elementen kleurt en samenbindt, en ons hoogstpersoonlijk overhandigt.
We willen niet alleen meemaken wát er gebeurt, maar ook de betrokkenheid voelen van de verteller. Dat gebeurt met name na het middendeel. Dan ineens krijgt het verhaal meer vaart en richting. Dan blikken de personages terug op het jaar dat ze samen waren, en dan komen er allerlei impulsen die de intrige voortstuwen - iemand krijgt een kind, maar wie is de vader; iemand is in zijn been geschoten; Ebba krijgt contact met haar vader, de liefde met Faheem broeit. De vertellende stem en het registrerende oog, tot dan nog strikt van elkaar gescheiden, smelten samen en maken het boek op de valreep nog spannend en meeslepend.
Maar was dat de bedoeling? De opening belooft een politiek-psychologische thriller. Het slot lost dat deels in, maar het leeuwendeel heeft juist allerminst ingrijpende wendingen. Met opzet, mogen we aannemen. De auteur wilde hier, onder het weefsel van al dat gebabbel, de subtiele verschuivingen vangen van onbekommerdheid naar dreiging en langzame ontbinding.
Hierin schipperen de personages steeds in het dilemma tussen individuele ambities en het gedeelde groepsideaal, tussen vrijheid en verantwoordelijkheid, autonomie en engagement. Treffend is dat samengevat in het slotbeeld van dat middendeel. Osama's schilderijen zijn verkocht, maar hij houdt er een 'raar gevoel' aan over: de mannen kochten zijn werk alleen maar omdat ze wisten dat het geld naar het ANC ging, en 'niet omdat ze mijn werk goed vinden'.
Aan het einde vertelt Ebba: 'Ik wilde schrijven over de tijd toen de dingen nog alle richtingen uit konden waaieren, over de tijd vóór de pijn.' Daarin is ze geslaagd, maar na al dat onbekommerde uitwaaieren vroeg ik me af of het echte vertellen misschien pas kan beginnen ná de pijn.
Soms snak je naar een verteller die het stuur overneemt
Maartje Geels / ANP | Jannah Loontjens blinkt uit in het weergeven van gesprekken JANNAH LOONTJENS En toen ging hij De Geus, 488 blz.