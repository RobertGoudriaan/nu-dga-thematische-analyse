Amerika en China blijven op ramkoers

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
31 oktober 2024
Beijing- Vraag in China naar de naam van de Amerikaanse presidentskandidaten, en waarschijnlijk luiden negen van de tien antwoorden: Donald Trump heet Lood en Kamala Harris Oud IJzer. Wie er ook gekozen wordt, over zijn of haar China-plannen maken Chinezen zich weinig illusies. Ze vinden wel de toon van de kandidaten verschillend, maar niet hun bedoeling: China indammen. Harris gaat immers door op de lijn-Biden, die een voortzetting was van de China-politiek van Trump, en Trump zelf heeft maatregelen in petto waarbij zijn vorige acties tegen China verbleken.
China's opperleider Xi Jinping pepert zijn landgenoten sinds hun eerste schooldag een grondige afkeer van de VS in. Maar veel hoeft hij niet meer in te peperen, want Amerika's politieke verloedering is de beste antireclame die Xi zich wensen kan. Denk bijvoorbeeld aan de Capitoolbestorming en Trumps rechtszaken, zijn coronastrapatsen, het vele geschreeuw en weinige wol van de chaotische campagne, de vervanging te elfder ure van Biden door Harris. De Communistische Partij heeft altijd de westerse democratie als inferieur gezien, maar nog nooit heeft ze van Washington zo veel argumenten op een presenteerblaadje aangeboden gekregen. De heersende mening in Beijing wordt er slechts door versterkt: het Westen is onverbiddelijk in verval.
Van China's vroegere haat-liefdeverhouding met de VS is de liefde bekoeld en is vaak alleen de haat over, of minachting. De zakenbankier Mandy Huang vertelt in deSouth China Morning Postdat ze vroeger jaloers was op het Amerikaanse politieke systeem en deAmerican Dream. Ze dacht dat de VS vooral vrijheid en democratie nastreefden. Haar mening sloeg om door Trumps handelsboycot tegen China: 'Volgens mij buit het Amerikaanse systeem de wereld uit, en daarvoor laat het de wereld betalen.'
Xi zwijgt over de verkiezingen, maar hij ziet wel verschil tussen lood en oud ijzer. Voor hem is Harris het minste kwaad: ze is voorspelbaar en haar running mate, Tim Walz, kent China goed. Volgens de grillige Trump zal Xi hem niet durven provoceren 'omdat hij weet dat ik gek ben'. Tegelijk bewondert hij Xi's 'ijzeren vuist'. Ter voorbereiding op een zege van Trump doet Xi aardig tegen zijn vijanden India en Japan en tegen Amerika's bondgenoten Groot-Brittannië en Australië. Maar of het nu Trump wordt of Harris, Amerika en China blijven op ramkoers.