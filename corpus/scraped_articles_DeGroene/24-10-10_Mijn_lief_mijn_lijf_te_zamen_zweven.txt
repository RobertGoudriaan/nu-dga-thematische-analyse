Mijn lief, mijn lijf, te zamen zweven

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
10 oktober 2024
In de tweehonderd jaar van haar bestaanwerd de cultuur van de Republiek der Zeven Verenigde Nederlanden bepaald door het woord, geschreven, gepreekt, gevlugschrift, gepamfletteerd, op het toneel gespeeld, verdicht en gezongen. Van die cultuur weten wij beschamend weinig. Een gewone Nederlander zal zó drie zeventiende-eeuwse schilders kunnen oplepelen, maar geen enkele schrijver - vooruit, misschien Vondel.
Toen in 2002 het boekHet volle levenvan René van Stipriaan voor het eerst verscheen, werd het alleen om die reden al met veel lof ontvangen. In een reactie was de historicus Henk van Nierop echter kenmerkend mistroostig: 'Het enige wat ons er nog aan herinnert dat de Republiek ooit een land van amateur-dichters is geweest, is de oer-Nederlandse gewoonte met Sint-Nicolaas voor elkaar een versje te schrijven.'
Bij de uitgave van de derde, herziene druk lijkt er in de afgelopen twintig jaar niet al te veel ten goede te zijn veranderd, ook in 2024 isHet volle levendus een belangrijke, innemende, erudiete en enthousiasmerende gids, waarin soepel en energiek het literaire leven van de Republiek - met het voorspel in de zestiende eeuw - beschreven staat, en niet alleen leven en werk van Bredero, Vondel en Hooft, maar ook dat van Bijns, Bontekoe, Pels, Vos, Punt en Poot. Het maakt opnieuw nieuwsgierig naar Rijklof Michaël van Goens, Elisabeth Post, Lukas Rotgans' epos over Willem III of die dekselse Jacob Campo Weyerman.
Het is geen literatuurgeschiedenis in traditionele zin, maar het is eerder, aldus Van Stipriaan, 'een geschiedenis vanaf ooghoogte, met hier en daar een klim naar een uitzichtpunt'. Het boek heeft zijn beperking daarin dat de schrijver zich moet dwingen op de rem te gaan staan als hij het hele panorama van die woordcultuur probeert te tonen, óók de zeemansdagboeken, de psalmvertalingen, de kluchten, de pamfletten, en daar bovenop de boekhandel, drukkunst, verzamelaars, censuur, pornografie en de Nederlandse taal zelf. Het boek probeert die zin tot uitweiden te ondervatten in korte intermezzo's, waar er een heleboel van zijn, en die hebben dan soms weer lange beeldbijschriften - over hoe de broer van schrijfster Elisabeth Post een plantage dreef in Guyana, waar een gedenksteen is geplaatst die in 1976 is ontdekt, et cetera.
In de klim naar die uitzichtpunten en de zin in synthese is het boek het meest interessant. Van Stipriaan schetst handig hoe, bijvoorbeeld, de interactie was tussen de zich ontwikkelende natuurwetenschappen, de ontdekking van de wereld overzee, het herontdekken van klassieke literatuur en het afkalven van de autoriteit van het algemeen aanvaarde geloof; hoe het kibbelen van dominees en theologen over de correcte interpretatie van de Schrift ruimte schiep voor twijfel; hoezeer de Nederlandse intellectuelen, van Spinoza tot Christiaan Huygens en Van Leeuwenhoek, geobsedeerd waren door objectieve observatie, en dus hun eigen lenzen slepen; hoe de oude theorie van de vier 'humores' en het belang van 'balans' in het gemoed van de moderne mens springlevend was, zozeer zelfs dat Constantijn Huygens zijn buitenhuis en tuin vormgaf naar de ideale verhoudingen van de menselijke gedaante - en er een gedicht van drieduizend regels over schreef.
Opvallend is de ambitie in de jonge jaren van de Republiek om tot een 'eigen' literaire cultuur te komen. De literatoren waren niet alleen hoogdravend, maar hun activiteiten waren onderdeel van een complete visie op een evenwichtig leven. Zwaarmoedigheid moest verdreven door vermaak, in hoge en lage kunst, in de jacht, de muziek, het reizen, in conversatie, vriendschap, eruditie, spitsvondigheid, spelletjes, raadsels, puntdichten, verzen in allerlei talen. Huygens' ontroerende sonnet op de dood van zijn vrouw Suzanna 'Sterre' van Baerle ('k Verlang in 't eeuwig licht te zamen te zien zweven/ mijn heil, mijn lief, mijn lijf: mijn God, mijn Sterre en mij) staat naadloos naast het malle vers dat hij aan zijn vriend Van der Burch in Leiden stuurde toen daar de pest woedde, een virtuoos gedicht met per regel maar één lettergreep bij mannelijk rijm en twee bij vrouwelijk: 'Vrind/ In't/ Pest-/ nest (...) Leert/ Eer't/ Spae/ Gae,/ Straten/ Laten,/ Lijcken/ Wijcken'.
Dat het woord zo'n hoge vlucht nam was in veel opzichten typisch voor de Republiek. Die was sterk verstedelijkt en had een betere markt voor woorden op papier, of op de bühne, er was goed ontwikkeld onderwijs, ook voor meisjes, de gereformeerde godsdienst was uitermate talig, er was vrijwel geen censuur, en er was een sterke oriëntatie op al wat nieuw en hip was in het buitenland. Het Italiaanse wellevendheidsideaal van Castiglione'sBoek van de hoveling,bijvoorbeeld, schreef onder meer voor dat de idealegentlemanaltijd een bon mot paraat moest hebben én een vurig sonnet moest kunnen schrijven.
Het blijft wonderlijk dat die rijke (en leuke) literaire cultuur zo veronachtzaamd is, zo anders dan in Groot-Brittannië, waar Donne, Milton, Brontë en Dickens nog wel deel zijn van het dagelijks gesprek en waar teksten van Austen en Shakespeare tot in den treure worden verfilmd (bij ons dateert de laatste bewerking voor tv van deGysbrechtuit 1989). Van Stipriaan toont echter vooral aan hoe spijtig het is dat wij voor de interpretatie van die periode zo sterk vertrouwen op de beeldcultuur, de schilderkunst; ons ontbreekt daarbij een complete dimensie.
Het blijft wonderlijk dat die rijke (en leuke) literaire cultuur zo is veronachtzaamd
Rijksmuseum Amsterdam | Portret van Elisabeth Maria Post door Reinier Vinkeles, 1791-1802. Ets, 23,5 x 15,8 cm  RENÉ VAN STIPRIAAN Het volle leven: Nederlanders, hun wereld, literatuur en cultuur 1550-1800 Querido, 494 blz.