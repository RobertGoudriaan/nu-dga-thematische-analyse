Tijdmachine Rooksignalen Marian Donner

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
10 augustus 2023
Wat zegt meer over het wezen van de mens: zijn verleden of zijn toekomst? Of die pestkop in het heden?
Stel dat er een tijdmachine bestaat, en je kunt overal naartoe, zou je dan liever naar het verleden of naar de toekomst gaan? En nee, verzekerde ik mijn zoontje van zeven, je belandt dan niet midden in een Romeinse arena of op de loopplank van een piratenschip, de tijdmachine kiest een veilige plek. Je gaat ook niet als jezelf, maar komt in het lichaam van iemand anders terecht, een mens die in die tijd leeft, je voelt en denkt dus als diegene, maar bent ook nog jezelf, zodat je alles als een intieme toeschouwer ervaart.
Hij dacht even na. Dan toch de toekomst waarschijnlijk. Vanwege de robots en misschien lopen er wel aliens rond en hebben we ruimteschepen waarmee we naar Mars reizen, of nog veel verder, als we wormgaten kunnen creëren, want volgens de theorie die ik hem had uitgelegd zijn dat een soort shortcuts door het heelal.
Maar hoever moet je daarvoor vooruit? Onlangs las ik weer het geweldige essayOf Flying Cars and the Declining Rate of Profitvan David Graeber, over hoe mensen in de jaren zestig dachten dat dit aan het begin van de 21ste eeuw allemaal al mogelijk zou zijn. Wat we echter kregen waren vooral snellere manieren om spullen te bestellen of doodsbedreigingen naar politici te sturen. Om maar niet te spreken van de verwoesting die dreigt. Voor hetzelfde geld is de toekomst alsThe Road,ofMad Max,ofThe Last of Us,of als de tekenfilmserieKipodie mijn zoontje kijkt, waarin de mens gestraft wordt voor zijn hoogmoed want de natuur slaat terug.
Ik zou naar het verleden gaan, zei ik beslist. En dan niet een paar honderd jaar, maar millennia, tientallen ervan, helemaal terug naar het begin. Ik zou Ayla willen zijn, uitDe stam van de holenbeer,een serie boeken die ik vroeger verslond. Bovendien had ik net de documentaireUnknown: Cave of Bonesop Netflix gezien, over een nieuw ontdekte menssoort: dehomo naledi. 'Ik ben geïnteresseerd in alles wat met ons te maken heeft, met mensen', zegt een van de archeologen die hun beenderen in de Zuid-Afrikaanse grot Rising Star onderzoekt. 'Waar komen we vandaan? Waar gaan we heen? Waarom zijn we zoals we zijn?'
Wat zegt meer over het wezen van de mens: zijn verleden of zijn toekomst? De homo naledi had lage wenkbrauwen, een vooruitstekende onderkaak en kleine hersenen, ter grootte van een sinaasappel. Maar ze hadden ook menselijke handen. Ze lachten naar elkaar (af te lezen aan hun kleine hoektanden die ontbloot geen bedreiging vormden). En het belangrijkste van alles: ze begroeven waarschijnlijk hun doden. Ruim honderdduizend jaar voordathomo sapiensdat deed. Dieren begraven hun doden niet. Ze hebben verdriet, chimpansee- en gorillamoeders dragen hun overleden baby's soms dagenlang met zich mee, ze rouwen, ze troosten elkaar, maar het blijven individuele processen. Dieren hebben geen rituelen. Niet zoals de mens, die zijn doden niet alleen begraaft maar ook zorg draagt voor hun ziel.
Van de Egyptenaren tot de Vikingen, van bijna elke civilisatie zijn graven gevonden die goud, juwelen en/of wapens bevatten. In 2017 werd een 2400 jaar oude Chinese graftombe gevonden met honderd paardenskeletten erin. Alsof er ook in het hiernamaals werelden te ontdekken waren, en oorlogen te voeren.
Op een Surinaamse begrafenis waar ik twee jaar geleden was, leidden vier traditioneel geklede vrouwen, slaand op een trom, een stoet door de stad om de ziel van de overledene te laten weten waar hij heen moest, en dat hij mocht gaan. Een islamitische begrafenis die ik ooit bijwoonde, duurde uren omdat de mannen het graf nog moesten graven.
Het zijn rituelen die de achterblijvers verbinden, en soms denk ik, of eigenlijk denk ik dit heel vaak, dat een van de grootste problemen van de westerse cultuur is dat we geen gedeelde rituelen meer hebben. Een plakje cake en Claudia de Breij metMag ik dan bij jouen dat was het dan wel weer.
Rituelen, schrijft Byung-Chul Han inThe Disappearance of Rituals,creëren een 'thuis in de tijd'. Ze verbinden mensen aan hemel (het hogere), aarde (de voorouders) en elkaar. En nu lijkt het er dus op dat ook de homo naledi zo'n thuis probeerde te creëren.
Het hoogtepunt van de documentaire is de vondst van een kinderskelet. Het kind blijkt een steen vast te houden, de steen is een handbijl. De archeologen zien het als een bewijs dat ook naledi in een hiernamaals geloofden, een waarin je moest vechten. Maar ik dacht alleen: dat was natuurlijk zijn lievelingssteen.
Mijn zoontje komt er niet uit. Misschien toch maar een ninja in het oude Japan, of wacht, Bruce Lee! Tot hij opeens iets bedenkt. Want als die tijdmachine hem in elk lichaam kan transporteren, dan kan dat dus ook het lichaam zijn van iemand die nu leeft. Van zijn beste vriend bijvoorbeeld, of die ene pestkop, of van een kind in een heel ander land, dat dan wel in dezelfde tijd en wereld leeft als hij, maar misschien wel heel anders voelt en denkt. Zou dat nu niet raar zijn? Misschien, zegt hij voorzichtig, ja heel misschien, zou hij wel voor het heden kiezen.
Een van de grootste problemen is dat we geen gedeelde rituelen meer hebben