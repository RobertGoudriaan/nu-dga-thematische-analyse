De Veggie Viking bestormt het Ierse parlement

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
28 november 2024
Dublin- Op de vraag waar hij wil afspreken voor een gesprek over zijn kandidatuur bij de Ierse verkiezingen voor het graafschap Limerick, komt Gerben Uunk met passende suggesties: Desmond Castle en St John's Castle. Passend omdat de tot Ier genaturaliseerde Nederlander in deze contreien bekend staat als de 'Veggie Viking'. 'Ik heb hier nog als ridder gewerkt,' zegt hij, zittend in het café van St John's Castle, gelegen aan de oever van de Shannon.
Bij de door premier Simon Harris uitgeschreven verkiezingen, die vrijdag zullen worden gewonnen voor de centrumrechtse regering, hoopt hij als leider van de Party for Animal Welfare meer dan een figurant te zijn. Eerder dit jaar behaalde bij 788 stemmen bij de verkiezingen voor het burgemeesterschap van Limerick, Ierlands derde stad. Het bracht de 59-jarige ertoe om zich te kandideren voor de Dáil, de Ierse volksvertegenwoordiging.
Zodoende staat de naam Uunk tussen alle O'Donnells, O'Donovans en O'Donoghue's, al is zijn gezicht niet zoals de andere kandidaten te zien op alle lantaarnpalen. De grote partijen hebben diepere zakken, legt Uunk uit, zodat ze duizenden billboards kunnen drukken en ophangen.
Uunk is eerder gekozen, eind van vorige eeuw in de Amsterdamse Pijp namens De Groenen. Na de eeuwwisseling emigreerde hij naar Ierland om na twee keer met heimwee terug te keren. Vervolgens kreeg hij heimwee naar Ierland, en vestigde hij zich daar voorgoed. Jarenlang werkte hij als IT'er bij een Amerikaans e-commerce bedrijf, totdat hij twee jaar geleden gebruik maakte van een afvloeiingsregeling.
Tien jaar terug was hij, toen nog als inwoner van het naburige graafschap Clare, betrokken bij de succesvolle strijd tegen plannen van Donald Trump om het strand naast diens golfbaan Doonbeg af te sluiten.
Tegenwoordig bewoont Uunk een cottage in graafschap Limerick waar hij, naast zijn studie horticultuur, door veeteelt aangetast land vruchtbaar probeert te maken voor het verbouwen van groenten, compleet met gebruik van zeewater en geitenmest.
Als leider van de Ierse tak van de Partij voor de Dieren, keert hij zich onder meer tegen de races met hazewindhonden, het gokken op renpaarden en de vossenjacht, populaire Ierse hobby's. 'De grootheid van een natie', zo citeert hij Mahatma Gandhi, 'kan worden afgelezen aan de wijze waarop met dieren wordt omgegaan.' Als neo-Viking pleit hij ook voor een Vikings History Centre. 'Veel inwoners van Limerick weten niet dat hun stad door de Vikingen is gesticht.'