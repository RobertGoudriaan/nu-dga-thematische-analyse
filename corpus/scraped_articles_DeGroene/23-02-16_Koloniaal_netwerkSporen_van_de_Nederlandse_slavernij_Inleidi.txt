Koloniaal netwerk Sporen van de Nederlandse slavernij Inleiding

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
16 februari 2023
Het slavernijverleden waar Nederland recent officieel zijn excuses voor maakte, strekt ver voorbij Suriname en de Antillen. Wat was het totale Nederlandse aandeel in de mondiale slavenhandel?
Cupido kwam uit Siam(Thailand) en Plato uit Malabar (India). In 1781 werden ze met 37 andere slaafgemaakten vanuit Batavia (Jakarta) naar Deshima gebracht, een piepklein voc-eilandje in Japan. Louisa van Bengalen kwam uit Bangladesh, afgaande op haar naam. Ze beviel in de Kaapkolonie (Zuid-Afrika) van haar zoontjes Mentor en Spadille. Daar werden ze in februari 1782 gedrieën verkocht voor 501 rijksdaalders aan een Nederlandse bouwopzichter. Jack ontvluchtte in 1694 de plantage van de Friese familie Philipse in Sleepy Hollow (New York), waar hij Nederlands had geleerd. Hij zocht een retourschip naar zijn moederland Madagaskar.
Als het over het Nederlands slavernijverleden gaat, gaat het doorgaans over Suriname en de Nederlandse Antillen. Dat is ook waar vertegenwoordigers van het kabinet in december heen reisden om officiële excuses aan te bieden. Toch beslaat dat nog niet de helft van het Nederlands slavernijverleden, afgaande op het geschatte aantal slachtoffers. Honderdduizenden werden verhandeld in Indonesië, tienduizenden in de Kaapkolonie. Maar zelfs met die grote koloniën zijn we er nog lang niet. Wie kent de Nederlandse slavernijgeschiedenis van Myanmar? Of Taiwan? Sri Lanka? Madagaskar? Tobago? Het gaat niet om kleine aantallen.
Aan het begin van 2023, het officiële herdenkingsjaar van het slavernijverleden, wilDe Groene Amsterdammerreëler inzicht geven in het totale Nederlandse aandeel in de mondiale slavenhandel. Op de wereldkaart wordt zichtbaar hoe het koloniale netwerk zich vier eeuwen lang uitstrekte rondom de aardbol, met name in wat nu wel'the global south'wordt genoemd. Dat is het deel van de wereld dat sociaal-economisch op achterstand staat ten opzichte van het mondiale noorden, een achterstand die grotendeels voortkomt uit het koloniale verleden.
Na een rommelige aanloop,die de suggestie wekte dat het kabinet-Rutte slechts met flinke tegenzin en zonder enig inlevingsvermogen excuses wilde aanbieden, volgde op 19 december een historische speech. Daarin noemde de premier het slavernijverleden een 'misdaad tegen de menselijkheid', waarvoor Nederland verantwoordelijkheid nam. Mark Rutte benoemde de wreedheden, eerde zwarte verzetsstrijders en beloofde een helingsproces. Hij groette in het Sranan, Papiamento en Engels. In die talen herhaalde hij ook de uitgesproken excuses.
Hij sprak ze niet uit in het Bahasa Indonesia, Xhosa of Portugees. De excuses gingen niet naar Indonesië, Zuid-Afrika, Angola, Brazilië of een van de tientallen andere landen waar ook nu nog het slavernijverleden van Nederland doorwerkt. 'Een klap in het gezicht', noemt Joseph Kreeling het in de Zuid-Afrikaanse krantDaily Dispatch. Kreeling is chief van de Griqua Royal Council, nazaten van een bevolkingsgroep die in de Kaapkolonie ontstond uit Khoikhoi slaafgemaakten, Nederlanders en Britten. Zijn mensen groeien nog altijd op in armoede en zonder eigen land. Tot zijn frustratie had Rutte het niet over Zuid-Afrika. Hij vraagt om economische compensatie.'The Netherlands needs to come to the party.'
In haar Mandela-lezing begin deze maand zei schrijfster Panashe Chigumadzi:'The Dutch apology for slavery is a sorry one.'Ze begon die speech met de woorden: 'Sorry zeg je niet met je mond.' Niet alleen beoordeelde ze de excuses als leeg zolang er geen daden aan verbonden zijn, ze wees ook op de vele plekken die Rutte niet adresseerde: Ghana, Angola, Mozambique, Madagaskar en zeker Zuid-Afrika. 'Kaap-Nederlandse slavernij is de schoot van 342 jaar van raciale terreur.'
In Indonesië smaalde de grootste Engelstalige krant,The Jakarta Post,in zijn hoofdredactioneel commentaar na Rutte's toespraak: 'Meneer,what took you so long?'Hoe kon het zo lang duren voordat Nederland erkende dat het rijk werd terwijl de koloniën verarmden? Maar 'Indonesië is ondertussen verder gegaan', schrijft de krant. Die collectieve schuld van de Nederlanders is 'hun probleem'.
De reactie van de Indonesische minister van Buitenlandse Zaken was al even gereserveerd. 'Als Nederland excuses wil maken moet het zich richten tot de Indonesische regering', zei vice-president Ma'ruf Amin over de speech van Rutte. Het Indonesische ministerie van Buitenlandse Zaken liet weten dat het opviel dat Rutte zich vooral op Suriname en de Antillen richtte, omdat die bevolkingsgroepen in Nederland excuses hebben geëist.
Dat signaal gaf het kabinet ook al af in de aanloop naar de excuses: 'het moet dan maar'. Twee jaar eerder vond Rutte het slavernijverleden nog te lang geleden en vreesde hij dat excuses een polariserend effect zouden hebben, maar nu was er opeens haast bij. Zo lijken ze vooral ingegeven door de maatschappelijke druk die sterk is gegroeid door activisten uit de Afro-Caribische gemeenschap. Vanuit bijvoorbeeld Aziatische gemeenschappen klinkt die roep om excuses voor het slavernijverleden nauwelijks, maar de misdaad tegen de menselijkheid die in voc-gebied werd begaan, is er niet minder om.
Er is weinig onderzoek gedaan naar het Nederlandse slavernijverleden in andere landen dan Suriname en de Antillen. Maar als Nederland echt in het reine wil komen met het koloniale verleden, dan moeten de excuses niet selectief maar zo volledig mogelijk zijn.
Voor dit onderzoekselecteerdeDe Groene Amsterdammertwintig landen waar Nederland koloniën of handelsposten had die doorgaans over het hoofd worden gezien als het om het slavernijverleden gaat. In een poging de omvang weer te geven is er per land gekeken of historici al eens tot een kwantificatie zijn gekomen. Dat is complex.
Er is relatief weinig onderzoek gedaan naar de slavenhandel rond de Indische Oceaan. Dat is ook het enige wat Rutte er wel over zei in zijn twintig minuten lange speech: 'In Azië werden tussen de 660.000 en ruim één miljoen mensen - we weten het niet eens precies - verhandeld binnen de gebieden die onder het gezag stonden van de Verenigde Oost-Indische Compagnie.'
Ter vergelijking: het aandeel in de goed onderzochte Trans-Atlantische slavenhandel waar Suriname en de Antillen onder vallen, wordt becijferd op 600.000 slachtoffers. Voor dat deel is de database van slavevoyages.com leidend, waarin vrijwel alle slavenhandelsreizen staan die de afgelopen decennia in archieven zijn gevonden.
Hoewel die database op sommige punten (zoals sterfte onderweg) is gecorrigeerd, is zelfs daar nog altijd sprake van onderrapportage. De talrijke smokkelpogingen staan er bijvoorbeeld vrijwel niet in. Bovendien gaat het hier om slavenhandel per schip; de honderdduizenden die in de Amerika's in slavernij werden geboren zijn afwezig. Nog minder vertegenwoordigd zijn de inheemsen, wier land werd ingenomen en die ook regelmatig tot slaaf werden gemaakt. En wat te denken van de talloze Afrikanen die gestorven zijn op hun binnenlandse tocht op weg naar de kust, of die zo uitgeput aankwamen dat de Europese handelaren geen interesse meer in ze hadden?
Voor de beredeneerde schatting van het Aziatische deel zijn de getallen nog veel minder precies. Historicus Matthias van Rossum, nu werkzaam bij het Internationaal Instituut voor Sociale Geschiedenis, kwam op 660.000 tot 1,1 miljoen door te kijken naar het aantal aanwezige slaafgemaakten in voc-gebied, dus niet op basis van slavenreizen. Daarbij is onder meer gebruikgemaakt van steekproefjaren. De schattingen zijn dus ruw. Er wordt in Nederland gewerkt aan een vergelijkbare database in het project Exploring Slave Trade in Asia, maar het duurt nog jaren voordat die voltooid is.
Het aantal landen op de kaart op pagina 26 en 27 is niet compleet en door de verschillende meetmethodes zijn de schattingen van slachtoffers niet onderling vergelijkbaar of uitputtend. De kaart geeft een indicatie van de omvang van het mondiale Nederlandse slavernijverleden.
Hendrik van Schuylenburgh / Rijksmuseum Amsterdam | De handelsloge van de VOC in Hougly in Bengalen, 1665