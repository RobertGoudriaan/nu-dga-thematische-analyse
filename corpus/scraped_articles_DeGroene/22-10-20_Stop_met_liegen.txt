Stop met liegen

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
20 oktober 2022
Wat is hier in godsnaam gebeurd?In het fictieve stadje Dunkelblum, geïnspireerd op het Oostenrijkse Rechnitz, vlak bij de Hongaarse grens, weten de inwoners heel goed met welke variaties aan keurigheid ze hun verleden moeten verzwijgen. Of zoals hoteleigenares Resi Reschen het zegt, terwijl ze de vleeswaren van het ontbijtbuffet nog maar eens opnieuw schikt: orde is het halve leven. 'De verhalen van het stadje lagen in de oude mevrouw Reschen bezonken, als in een ontoegankelijke mijn.' In Dunkelblum is de geschiedenis, en dan vooral die van het laatste jaar van de Tweede Wereldoorlog, een vaag verhaal van al zo lang geleden, te minimaal en te verjaard om je nog druk om te maken.
Maar het is 1989, het jaar waarin de grenzen opnieuw bepaald worden, en natuurlijk zijn er mensen die de oude verhalen naar boven willen takelen. Het leidt tot grote nervositeit van de burgemeester, de voormalig gouwleider, de ongestrafte daders en alle andere Hitlerjongens van toen. Er worden decennia oude menselijke resten gevonden onder het gras van de Rotensteinwiese vlakbij, en op de koelkast van zijn onder dubieuze omstandigheden gestorven moeder vindt zoon Lowetz een briefje:stop met liegen. Algauw blijkt dat sommige mensen nog lang niet klaar zijn met de geschiedenis.
Het bejubeldeDunkelblum zwijgt,de vijfde roman van de veelvuldig bekroonde Oostenrijkse Eva Menasse (1970), geeft in eerste instantie meer raadsels dan opheldering rond dit op ware feiten gebaseerde verhaal. Maar de raadsels zijn zorgvuldig gecomponeerd en de stukjes informatie met ijzeren precisie gedoseerd. Telkens schuren de onbeholpen of naargeestige dorpse karakters met grote literaire sierlijkheid en scherpzinnige humor tegen de wereldgeschiedenis aan, waarop in die gekke grensstreek op de vierkante meter wordt ingezoomd. Het centrum van Dunkelblum bolt van de getuigen, 'ingesnoerd, samengedrukt, zoals op de bodem van een kist, waar alles dubbel en drievoudig wordt belast door wat zich bovenop bevindt'. In Dunkelblum komt de last van onderaf.
Het grote gat in de geschiedenis van het stadje - dat eigenlijk meer een dorpje is met zijn kerkje, pestzuil, kruidenier, reisbureautje, hotel en café - is het moment vlak voordat de Russen binnenvallen. Er is destijds iets gruwelijks gebeurd met de honderden joodse arbeiders die er bouwden aan de Süd-Ostwall, de verdedigingsmuur tegen het oprukkende Rode Leger, de bloederige 'laatste hoogdravende Führerbunkerfantasie'. Als lezer weet je algauw dat je haast de enige bent die van niets weet. Maar ineens zijn daar jonge studenten die de joodse begraafplaats komen renoveren. En logeert er een vreemdeling in Resi's hotel die met iedereen onderzoekende praatjes maakt. En is er Flocke, de dochter van een bekende wijnteler uit het dorp, die met de reisbureau-eigenaar een grensmuseum wil oprichten en zich wel érg interesseert in de oude nazi's en hun waterige oogjes. En die op een dag spoorloos verdwijnt.
Langzaam ontstaat hier een beklemmend besef: dat iedereen schuld draagt en daarover zijn mond houdt. Telkens laat de verteller je door de ogen van wisselende personages kijken. Onvergetelijk zijn bijvoorbeeld dokter Sterkowitz, die de joodse dokter Bernstein opvolgde omdat die in allerijl en 'licht bepakt' uit het stadje moest vertrekken en niet terugkwam, waarnemend burgermeester Koreny, een marmotachtig en bezweet type dat niet voor zichzelf instaat, dokter Ferbenz, de weldoener van de stad die van schuldgevoelens nog het minste last heeft, en dan is er Horka: de grootste misdadiger die zich na de oorlog als slachtoffer van het naziregime heeft laten registreren, zoals velen deden.
Ook over de echte slachtoffers wordt geschreven: hoe ze op een golfbreker samengedreven worden of wekenlang schuilen achter een muurtje. De tientallen perspectieven maken het onmogelijk om een hoofdfiguur aan te wijzen, maar één personage springt eruit, Lowetz, omdat hij, in al zijn oprechte streven naar het vinden van de waarheid, toch belichaamt waar het hele stadje voor lijkt te staan: 'Hij geloofde niet dat protesten iets konden veranderen, hij geloofde dat je de geschiedenis op haar beloop moest laten.'
Menasse laat de lezer werken. Alle details en zijpaden zouden weleens van grote betekenis kunnen zijn, maar je kunt niet blijven onderstrepen. Dat tegen het einde van de roman de observaties van de personages beginnen te wankelen en steeds minder betrouwbaar lijken, is daarom niet alleen een meesterlijke zet maar stelt ook gerust. Dit ís geen coherent verhaal, zoals de geschiedenis ook nooit coherent is.
De roman is meer dan een duizendvoudig vertakte whodunit over een stadje dat vastzit in een misdadig naziverleden. Het is een kleurige geschiedenis van wrede, nerveuze en brave mensen, die door de dappere mensen steeds meer in de hoek worden gedreven. Een verhaal over het schijngeluk van weldadig in het moment leven. Het isVergangenheitsbewältigunganno nu: via het collectief zien we het individu en zijn persoonlijke ervaringen, die weer iets vertellen over het collectief.
Dus: wat is hier in godsnaam gebeurd? Dit boek is er niet op uit het je rechtstreeks te vertellen. Als lezer kun je niet anders dan je, net zoals al die Dunkelblumers, overgeven aan de werking van het verstrijken van de tijd: het verhaal wordt veelkantig en korrelig, en hoewel je allang aanvoelt wat hier gebeurd is, blijft de echte verlossing op een afstandje wachten. Maar dan is er wel één ding veranderd: je bent niet meer de enige die van niets weet, je weet nu meer dan alle losse inwoners van Dunkelblum samen. Een onheilspellende eer.
Iedereen draagt schuld en houdt daarover zijn mond
Jörg Steinmetz | Eva Menasse schrijft met grote literaire sierlijkheid EVA MENASSE Dunkelblum zwijgt Uit het Duits vertaald door Annemarie Vlaming. Atlas Contact, 524 blz.