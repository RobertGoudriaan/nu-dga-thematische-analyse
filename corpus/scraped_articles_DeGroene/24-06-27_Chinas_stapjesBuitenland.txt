China's stapjes Buitenland

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
27 juni 2024
Vreemd, ver weg en niet zo relevant. Zo voelt China opeens als ik op vakantie ben in Europa. De oorlog in Oekraïne is veel dichterbij, en zelfs die is niet echt voelbaar aanwezig. Als ik in Berlijn ben, begeeft een grote schare Oostenrijkse fans in rode shirts zich naar het stadion. Het EK voetbal lijkt veel meer te leven.
Ik begrijp opeens beter waarom het hier nog maar zo moeilijk doordringt dat China en onze keuzes in de omgang met China op de langere duur veel bepalender zijn voor de toekomst van Europa dan zelfs de oorlog in Oekraïne.
Toch is dat zo. Begin deze maand kwamen China en Nederland zelfs opeens dicht bij een rechtstreekse militaire aanvaring. Toen het Nederlandse fregat Zr. Ms. Tromp door de Oost-Chinese Zee voer, werd het volgens het Nederlandse ministerie van Defensie meerdere keren omsingeld door Chinese gevechtsvliegtuigen. Ook een Nederlandse gevechtshelikopter werd tijdens een patrouille benaderd door Chinese gevechtsvliegtuigen en een helikopter. Dat zorgde voor een 'potentieel onveilige situatie', aldus Defensie.
Tien jaar geleden was het nog ondenkbaar dat Nederland de marine zou inzetten in de Oost-Chinese Zee: de spanningen in dat deel van de wereld waren veel minder en werden toen nog vooral gezien als een ver-van-mijn-bedshow die Europa niet echt aanging. Nederland kon zich maar het beste neutraal opstellen, ook om China niet nodeloos tegen de haren in te strijken.
Maar dat is veranderd: China is zich steeds agressiever gaan opstellen in het gebied. Beijing claimt vrijwel de gehele Oost- en Zuid-Chinese Zee, en als militaire schepen of vliegtuigen van andere landen in die gebieden komen, worden ze steeds vaker geïntimideerd of verjaagd.
Dat vindt Nederland inmiddels onacceptabel. Formeel was het oorlogsschip op die plek in de Oost-Chinese Zee om in VN-verband te controleren of de sancties tegen Noord-Korea wel werden nageleefd. Maar het was ook om tegenover China te onderstrepen dat Nederland net als de VN vindt dat het hier gaat om internationale wateren, waarvoor een internationaal recht op vrije doorvaart geldt. Om dat recht af te dwingen, zet Nederland zijn leger in.
Dat is nogal wat. Het betekent dat Nederland bewust het risico neemt dat het ook daadwerkelijk in een direct militair conflict met China belandt. Is dat verstandig? Misschien is dat niet de goede vraag. Misschien is het wel onontkoombaar geworden dat ook Nederland zich teweerstelt tegen wat je gerust China's expansiedrift in Oost- en Zuidoost-Azië kunt noemen. Vooral de Filipijnen lijden daar op dit moment onder, maar ook Japan, Vietnam en Taiwan voelen zich steeds meer door China bedreigd. China heeft in het gebied ook een aantal atollen opgespoten tot eilanden, en ze omgevormd tot militaire bases.
China op de vingers tikken kan Nederland uiteraard niet alleen. Het gebeurt in samenwerking met wat 'gelijkgestemde landen' zijn gaan heten. Dat zijn de landen die vinden dat de internationale rechtsorde zoals die na de Tweede Wereldoorlog onder leiding van de Verenigde Staten tot stand kwam, moet blijven bestaan. Die is het in hun ogen waard om actief verdedigd te worden. Ze willen niet dat die wordt ondergraven door landen als China en Rusland. Daarnaast verdedigen ze er hun economische belangen: veel goederenvervoer gaat over deze zeeën.
Maar het Nederlandse beleid heeft wel consequenties. Consequenties die een nieuwe Nederlandse regering, en straks misschien ook een Amerika met Trump als nieuwe president, niet per se zullen willen aanvaarden. Maar niets doen en toelaten dat China zich de hele Oosten Zuid-Chinese Zee zonder meer toe-eigent, zal ertoe leiden dat China steeds weer een stapje verder gaat.
Het betekent wel dat China Nederland in de toekomst misschien zal benadelen. China stelde dat acties zoals die van de Tromp 'resoluut worden beantwoord', en betreurde de 'kwaadaardige woorden en daden van Nederland ten zeerste'.
Verder gebeurde er nog niets, maar Nederland is voor China wel veranderd van een in principe neutrale partij in een potentiële militaire tegenstander. Dat is een fundamentele verschuiving. Maar het was in Nederland geen groot nieuws: we kunnen ons een oorlog met China gewoonweg nog niet voorstellen.
China ziet Nederland nu als een potentiële militaire tegenstander