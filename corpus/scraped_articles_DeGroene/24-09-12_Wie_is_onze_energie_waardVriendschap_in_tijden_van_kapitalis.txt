Wie is onze energie waard? Vriendschap in tijden van kapitalisme

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
12 september 2024
We lijken vriendschap misschien belangrijker te vinden dan ooit, maar in onze door-geïndividualiseerde maatschappij zijn we er eigenlijk ook te druk en egocentrisch voor. Waarom maken we het uit met vrienden?
Vriendschap levert geenbelastingvoordeel op. Het is een van de weinige relatievormen waar de overheid zich niet mee bemoeit. Er bestaat geen vriendschapsvisum. En waar de romantische liefde wordt ingekapseld door dwingende scripts staan we in vriendschappen vrij om het zelf in te vullen. Er zijn geen regels om aan vast te houden om te bepalen wanneer je een vriend thuis uitnodigt of introduceert aan je familie. Geen ideale vorm van vriendschap die boven alle andere prijkt. De ene vriendschap sluit de andere niet uit. Wetten, regels en gewoontes maken plaats voor een ongedwongen vorm van liefde.
Vriendschap wordt liefdevolgekozenfamilie genoemd. Maar, zoals in zoveel sferen van het moderne leven, is die maakbaarheid een probleem geworden. In onze hang naar controle dreigen we ook vriendschap in een keurslijf te dwingen.
Tik vriendschap in op je podcastapp en je vindt een rijke bron van mensen die zich buigen over hoe je moetvriendschappen. Krantenartikelen, boeken en wetenschap leggen uit hoe je vrienden maakt en ze behoudt, wat het ideale aantal vrienden is en hoe het bijdraagt aan geluk. Vergeet de sportschool en dat dieet. Wil je echt iets voor je gezondheid doen, investeer dan in je vrienden. Waar je vroeger bij je vrienden nog kon ontsnappen aan dwingende normen van de samenleving wordt de vriendschap nu ook steeds meer onderworpen aan verwachtingen en idealen. Als de relatie daar niet aan voldoet, dan kun je altijd nog je vrienden ontslaan.
Júist nu vriendschap de publieke aandacht krijgt die ze verdient, worden we vreemd genoeg vooral aangespoord om er afstand van te nemen.Linda, Happinezen deCosmopolitan,maar ookThe GuardianenThe New Yorkerleerden de lezer hoe je het kon uitmaken met vrienden -'awkward but necessary'.In tijden van eenzaamheid - vooral onder millennials - gaat er in het publieke gesprek over vriendschap bijzonder veel aandacht naar het beëindigen ervan - vooral onder diezelfde millennials. Waarom?
In de vreemde film Banshees of Inisherindoet de norse Colmsonnylaren van de een op de andere dag de deur niet meer open voor zijn drinkmaatje Phaidric. In de plaatselijke pub drinkt hij buiten in stilte zijn halve liter, uitkijkend op de Ierse wateren, terwijl zijn in de steek gelaten vriend zich aan de bar zit op te vreten over wat hij verkeerd heeft gedaan.
Waarom wil hij geen vrienden meer zijn? Na lang aandringen van de ontstelde goedzak komt Colmsonnylaren met een pijnlijk eerlijk antwoord: 'Je bent saai.' Hij heeft ineens het idee dat de tijd wegglipt en de jaren die hij nog heeft wil hij gebruiken om na te denken en te componeren. 'Liedjes die er niet waren geweest, als ik naar jouw oeverloze geklets had geluisterd over je ezel.'
Hij is tenminste eerlijk. Ik heb mensen horen verkondigen dat ze geen tijd hadden voor vrienden, terwijl er geen aflevering vanHeel Holland baktgemist werd. Colmsonnylaren wil herinnerd worden, om zijn muziek. Dat maakt hem misschien een eikel tegenover zijn vriend Phaidric. Maar, zegt hij later, weet je wie we herinneren om hoe aardig ze waren vroeger? 'Juist ja. Niemand.'
Als de film zich niet in de jaren twintig maar nu had afgespeeld, had Colmsonnylaren waarschijnlijk een appje gestuurd. Journalist Raounak Khaddari wijdde er een veelbesproken boek aan.Even goede vriendenbegint met het bericht waarmee ze het contact met twee vrienden die ze leerde kennen bij een stage beëindigt. 'De druk van deze vriendschap wil ik niet. Heel veel liefs.'
Toen ze geen werkplek meer deelden, wilden de twee wekelijks koffiedrinken met Khaddari, daar kreeg zij het benauwd van. Want: 'Uiteindelijk hebben we allemaal maar 24 uur per dag. We kunnen deze uren besteden aan de mensen van wie we écht houden, van wie we energie krijgen en in wie we willen investeren, of we geven deze uren aan relaties die ons energie kosten en in sommige gevallen zelfs ongelukkiger maken.' Kortom, we moeten selectief zijn in welke vrienden we toelaten in onze drukke levens.
De lessen uit het boek zijn helder. Elk uur dat je besteedt aan koffiedrinken met een matige vriend kan niet meer besteed worden aan je carrière, huis, geliefde of een betere vriend. Het leven is kort. We hebben geleerd dat tijd schaars is, en dus efficiënt ingezet moet worden. De energie die in een vriendschap wordt gestoken moet ook weer terugstromen, anders loop je leeg. Dus vragen we ons kritisch af: wie is onze energie waard?
De koude managementtaal van de werkvloer is ons denken over vriendschap binnengesijpeld. We denken zelfs dat het ons helpt betere vrienden te zijn. Een tijdje terug gingen er tekstsjablonen rond op social media die mensen konden helpen te reageren op vrienden waar ze even geen tijd voor hadden. Zo begon de invultekst:'Hey! I'm so glad you reached out. I'm actually at capacity/ helping someone else who's in crisis/ dealing with some personal stuff right now, and I don't
think I can hold appropriate space for you.'De sjablonen werden al snel vergeleken met eenout of office-replyaan een irritante collega. Ze lijken misschien onsympathiek, maar komen vooral voort uit de wil het goed te doen, stelt André Spicer inThe Guardian:'Het gaat om zelfoptimalisatie. Hoe kun je perfect een relatie onderhouden? Door voorgekookte scripts te gebruiken voor de perfecte reactie op anderen.'
In die perfecte reacties hoor je termen terugkomen die voorheen alleen nog te horen waren in een therapiesessie: ruimte maken, grenzen aangeven, gaslighten, toxisch. Die therapietaal straalt misschien emotionele intelligentie uit en respect voor de ander, maar dreigt in de onpersoonlijkheid het tegenovergestelde effect te hebben: het creëert afstand. Het lijken wel automatisch gegenereerde berichten. En die zijn allesbehalve liefdevol.
We hebben geleerd niet alleen de tijd op werk te optimaliseren, maar ook onszelf en onze relaties. De juiste techniek zal niet alleen technische problemen oplossen, maar een oplossing bieden voor alle menselijke problemen. Gestut door die overtuiging proberen we gebieden glad te strijken die juist rommelig horen te zijn. Dan zit er ineens niks meer tussen een goede vriend en geen vriend. Dan is het aan of uit.
Toch snap ik Khaddari wel. Wie continu het gevoel heeft onder tijdsdruk te leven, kan zich niet laten afleiden door onverwachte ontmoetingen. Dus zetten we onze vrienden krampachtig op een afvinklijstje tussen 'boodschappen doen' en 'artikel schrijven'. Een soort minimaal onderhoud om wat vriendschap heet nog vriendschap te kunnen noemen. Drie weken van tevoren gepland. En dan moet het leuk zijn en moeten we er zin in hebben. Dan lijkt het inderdaad steeds meer op een werkmeeting die er dan ook om vraagt afgezegd te worden als de agenda volloopt. En die loopt altijd vol.
We zijn in veel opzichten vrijer dan ooit, toch worden we overspoeld door maatschappelijke verplichtingen, stelt de Duitse socioloog Hartmut Rosa inLeven in tijden van versnelling.Niemand schrijft meer voor hoe we moeten leven of wat we moeten geloven. In plaats daarvan wordt ons handelen beïnvloed door een enorm scala van ideeën over 'het goede leven', met een enorm aanbod van mogelijkheden dat daarbij hoort. Het leidt tot een gevoel van 'excessieve vrijheid', volgens Rosa, de druk om al die mogelijkheden dan ook maximaal te benutten.
Een retoriek van moeten beheerst het dagelijks leven. Zo rechtvaardigen we onze keuzes en handelingen: 'Nu moet ik toch echt even mijn huis schoonmaken. Ik moet echt het nieuws beter bijhouden. Ik zou eigenlijk meer moeten sporten.' Het gelukzalige gevoel van een lege takenlijst breekt nooit aan, die wordt alleen maar langer. En dan moeten we ook nog wat doen voor de ontspanning, anders ligt een burn-out op de loer. Niet gek dat we dan soms thuiskomen met een leeg gevoel dat alleen nog maar te verdrijven lijkt metHeel Holland bakt.Afspraken met vrienden, als meetings geblokt op de kalender, beloven dan geen ontspanning meer.
Het is een breed gedeeld sentiment dat we zo veel moeten dat we niet toekomen aan wat we eigenlijk echt zouden willen. Als we überhaupt nog weten wat dat zou zijn. Grenzen aangeven. Bij je intuïtie blijven. Ruimte innemen. Met deze spreuken gaan we een gevoel van vervreemding te lijf. Een begrip dat ik steeds vaker om me heen hoor.Vervreemdinglijkt te suggereren dat er ware gevoelens en verlangens zijn die we uit het oog zijn verloren en terug kunnen vinden door voldoendeme-timete nemen. Een authentiek zelf dat we ergens zijn kwijtgeraakt door al het moeten en dat we weer kunnen oprakelen door onszelf te onderzoeken, eventueel met hulp van een psycholoog of een coach. Dus zeggen we onze vrienden af uit naam van zelfzorg, met hulp van een taal die we op het werk zo goed leerden spreken, in een poging weer te luisteren naar ons gevoel. Maar wat betekent dat eigenlijk?
Op momenten dat ik uitgeblustop de bank zit en moet bedenken of het wel een goed idee is om nog naar die verjaardag te gaan, probeer ik de rust te nemen om te luisteren naar wat het dan is wat ik echt zou willen. En dan blijft het stil. Als ik de blik naar binnen richt stuit ik op allerlei verlangens, maar ik kom er tot mijn frustratie maar niet achter welke dan het originele of authentieke zou zijn. Totdat geen enkel verlangen me nog iets zegt.
Volgens Rosa is dat vervreemding: een verstoorde verhouding tot de omgeving waarin de wereld zijn betekenis verliest. Je bevindt je op een feestje en alsof de muziek ineens stopt vraag je je af wat je hier in vredesnaam doet, in die kwebbelende menigte. Of je zit op de bank in een poging naar jezelf te luisteren, en er praat niemand terug. De wereld en alles erin voelt 'dood'; het laat je koud. Hierdoor raken we ook vervreemd van onszelf, schrijft hij. Niet in staat ons onderdeel te voelen van een groter betekenisvol geheel, voelen we ons eenzaam en leeg. Maar er is geen authentieke kern om naar terug te keren. Een zelfgevoel ontstaat juist door betekenisvolle relaties aan te gaan met de wereld om je heen. We kunnen onze blik beter naar buiten dan naar binnen keren.
'Je moet van jezelf houden om van anderen te houden', luidt het cliché. Maar een vriend leerde het me andersom: 'Je moet van de wereld leren houden, om een zelf te worden.' We stellen uit al onze overtuigingen, herinneringen en dromen, de dingen waar we ons mee omringen en de vrienden die we maken verhalen samen waarmee we een identiteit weven. Juist doordat we die betekenisvolle relaties aangaan, ontstaat er iets wat zich een zelf kan noemen. Door mijn vrienden weet ik wie ik ben.
Terug op het eiland voor de Ierse kustneemt Colmsonnylaren rigoureuze maatregelen om Phaidric duidelijk te maken dat de vriendschap voorbij is. Hij dreigt zijn eigen vingers af te knippen als de aardige kerel hem nog een keer aanspreekt. Ik wil niet te veel verklappen, maar aan het einde van de film kan Colmsonnylaren nog maar net zijn viool bespelen en de muziek maken die hij zo liefheeft. Hij is als de hedendaagse millennial, die krampachtig vat probeert te krijgen op het leven, maar zich zo afsluit voor alles wat ongrijpbaar is.
Hoewel Khaddari onderschrijft dat 'planningen romantiek doodslaan' en 'sprankjes zich niet laten afdwingen' raakt ze telkens weer verstrikt in haar eigen berekenende denken. De waarde van vriendschap wordt verklaard door Harvardonderzoeken naar de gevolgen van eenzaamheid voor de gezondheid - 'de meeste winst wordt geboekt bij de stap van nul naar één vriend' - en het effect ervan op het individuele geluk. Altruïsme maakt stressbestendiger, ruziemaken moeten we productief doen. Het kost tweehonderd uur om een ware vriend te maken, en aan vijf heb je idealiter genoeg. Vrienden zijn handig voor sociaal kapitaal dat ons carrièrekansen oplevert. Khaddari komt telkens weer bij zichzelf uit, ondanks haar oprechte verlangen naar de ander.
Vriendschap wordt zo vooral benaderd als iets om te controleren en te managen. Dit is volgens Rosa typisch voor de laatmoderne mens. Die heeft geleerd de omgeving tegemoet te treden in een 'modus van agressie'. De wereld verschijnt dan vooral als iets dat 'gekend, beheerst, veroverd en bruikbaar gemaakt moet worden', zegt hij inOnbeschikbaarheid.Bergen moeten beklommen, minnaars veroverd, examens afgelegd en carrières gemaakt. Kijken we in de spiegel, dan moet die rimpel weg. Deze technologische rationaliteit waar we de wereld kenbaar en bruikbaar mee maakten heeft ons veel welvaart opgeleverd. Het heeft ons ook van de wereld vervreemd. Want dat wat zich niet volledig laat controleren, voorziet de ervaring juist van 'levendigheid'.
In onze controledrang sluiten we ons af van wat Rosaresonantienoemt. Op momenten van resonantie word je geraakt en bewogen door wat er om je heen gebeurt. Een boek grijpt je, een tekst spreekt je aan of je krijgt kippenvel van een mooi uitzicht. We kunnen resoneren met een ander als we echt luisteren en reageren, in plaats van ons willen doen gelden.Het maakt iets in je los - of dit nu kippenvel en ontroering is of adrenaline en woede. Na een ervaring van resonantie ben je niet meer dezelfde. Je wordt bewogen en voelt je levendig, herboren, of gewoon beter gehumeurd. Een vriend stelt onverwacht de juiste vraag, waardoor alles wat vast voelde ineens loskomt. 'Resonantie-ervaringen veranderen ons en daarin ligt de ervaring van vitaliteit.'
Maar je kunt je niet laten raken door iets wat je probeert te controleren. Het is net als met in slaap vallen: hoe meer we het willen afdwingen, hoe minder het lukt. Resonantie vereist overgave. En in een samenleving waarin iedereen ondernemer is van zijn eigen ik, en continu aangemoedigd wordt om zichzelf te zijn, zichzelf te uiten en in zichzelf te investeren vormt overgave aan dat wat zich niet laat beheersen een enorme uitdaging.
Voor ware vriendschap zijn diepgang,vertraging en stilte onmisbaar, schrijft Khaddari. Alleen zo kunnen we ons verbonden voelen met elkaar. 'We moeten gesprekken durven en kunnen voeren voorbij de snelheid van defrontofficeen tot diep in onzebackoffices.'Voorbij de smalltalk, door naar onze 'echte gevoelens en gedachten'. Maar ook daar achter de schermen kun je je behoorlijk alleen voelen.
Vrienden kunnen op een vrije manier samen verlangens, gedachten en dromen onderzoeken omdat er minder afhankelijkheid in het spel is dan met familie of een romantische relatie. Geen kinderen, erfenis, huis of gedeelde bankrekening. Minder schaamte ook, dus meer ruimte voor kwetsbaarheid. Maar intimiteit is niet zomaar het resultaat van je hart uitstorten.
Een onbekende deed eens bij een eerste bakkie pleur zijn hele levensverhaal uit de doeken. Geen contact meer met de ouders, na jaren uit een vriendengroep gezet, een ex die hem vernederde. Het zou me moeten ontroeren, maar het liet me vooral verward achter. Het was de manier waarop hij dit allemaal mededeelde. Het was alsof hij me het slotverslag van zijn therapeut voorlas. Het bracht me geen millimeter dichter bij hem terwijl de volledige openheid paradoxaal ook niets overliet om nog nieuwsgierig naar te zijn. Ik had vervangen kunnen worden door een willekeurig iemand van straat en er was weinig aan de situatie veranderd.
Als het binnenste wordt geopenbaard in de vorm van een reeks feiten, gekoppeld aan een hoopik,zonder de mogelijkheid die samen te onderzoeken, is er geen sprake van kwetsbaarheid. Dan zoek je in de ander alleen maar een bevestiging van het beeld dat je al van jezelf vormde. En dan maakt resonantie plaats voor een echorelatie, waarbij je alleen jezelf nog terughoort.
'De wereld van vandaag is geen theater waar handelingen en gevoelens worden voorgesteld en gelezen, maar een markt waar intimiteiten worden uitgestald, verkocht en geconsumeerd', schrijft de Duits-Koreaanse filosoof Byung Chul Han in het essayDe intieme samenleving. Als we ook in die zogenoemde backoffice het gevoel van controle niet kunnen opgeven, is er geen sprake van intimiteit. Dan kan de ander je verhaal alleen nog maar consumeren. Hap, slik, weg.
In de laatste scène van Friendsleveren de oud-huisgenoten in een leeg appartement hun sleutels in. Monica en Chandler hebben een tweeling gekregen. Ross en Rachel hebben elkaar eindelijk gevonden. Zelfs Phoebe, die altijd haar eigen regels maakte, is getrouwd. Alleen Joey is gewoon nog Joey. Een van de makers van de serie, Marta Kauffman, lichtte het einde toe:'If the show was about that time in your life when your friends are your family, once you have a family of your own, it's no longer that time.'Tien seizoenen leefde ik mee met de vriendengroep om uiteindelijk met een droevig gevoel achter te blijven. Dit was dus enkel een speelse fase die ontgroeid moest worden.
Negen jaar lang woonde ik samen met mijn gekozen familie. We hoefden geen afspraak te maken om elkaar te ontmoeten, er was altijd wel iemand thuis met een goed idee. Of een slecht idee. In de tussentijd hingen we wat rond. Doelloze tijd waarop er niets noemenswaardigs gebeurt. En juist door er zo achteloos mee om te gaan, de tijd samen te doden, voelt die tijd helemaal zo schaars niet meer. Het had geen zin om aan je eigen planning vast te houden, die werd toch wel in de war geschopt. Een thuis vol bevlogen discussies, liefde, frictie en vrolijkheid. Van de meubels die we deelden was minstens de helft gevonden op straat. We fantaseerden over een gedeelde toekomst, er kon een kind geboren worden, dat we samen zouden opvoeden. Een kleine ideologische commune te midden van een kapitalistisch gedreven wereld, zeiden we met een knipoog. Want zulke hippiedromen passen niet bij deze tijd.
Maar met het huis in handen van een wispelturige particulier wisten we dat er ooit een einde aan zou komen. Het huis naast ons, ook in haar bezit, werd gerenoveerd voor een paar ton en zou worden verhuurd aan rijke expats. Dus toen M na vijftien jaar inschrijving bij woningnet een optie had op een sociale huurwoning koos ze voor meer zekerheid. Voor A werd de kamerhuur te hoog voor een leven als kunstenaar. Zij koos voor haar camper. (En kwam er al snel achter hoe onmogelijk het je in Nederland wordt gemaakt om erin te wonen.) L bleef, maar voor hoelang? De buurt werd volgens haar te veel een eenheidsworst. Ik besloot naar Berlijn te verhuizen, mijn geliefde achterna. En nu ben ik zo iemand die zijn vrienden vraagt een onderzetter te gebruiken omdat er anders kringen achterblijven op de iets te dure houten tafel. En verschijnen vrienden steeds vaker op mijn takenlijstje.
Vrienden zijn misschien degekozenfamilie, maar die keuze wordt een stuk onaantrekkelijker gemaakt door een economische markt die ingericht is voor koppels en gezinnen. Het is niet alleen onze controledrang die in de weg staat van de vriendschap. Het is financieel en wettelijk voordeliger om je leven te delen met een geliefde met wie je getrouwd bent, zeker als het om de zorg voor een kind gaat of een plek om te wonen. Vrienden moeten doen alsof ze een koppel zijn om een woning te kunnen huren. En probeer eens een hypotheek te krijgen met een groep vrienden. Het kapitalisme wil maar al te graag dat mensen hun vriendschapsfase ontgroeien. Liever een romantisch stel met een kind of twee, eigen meubels, een (duur) huis en dus steeds hogere rekeningen, steeds meer werk en steeds minder tijd voor vrienden.
Geen tijd voor vrienden, waarom zouden we dat eigenlijk accepteren? In plaats van onze vrienden te ontslaan of genoegen te nemen met een koffieafspraak om iemand op de hoogte te houden van een leven waar diegene geen deel meer van uitmaakt, kunnen we ook een samenleving eisen die meer ruimte laat om te hangen met onze gekozen families. Een samenleving die de huizenmarkt inricht voor alternatieve vormen van samenleven, een kortere werkweek invoert en zorg niet privatiseert maar kinderopvang gratis maakt.
En als die ene vriend niet bevalt, maak er dan meer. Naarmate we ouder worden, lijken onze levens steeds meer gevangen in voorspelbare patronen, gehecht aan comfort en gewend aan een versie van onszelf. De ontmoeting met vreemden schudt dat in de war, opent nieuwe mogelijkheden als controledwang plaatsmaakt voor nieuwsgierigheid. Een nieuwsgierigheid naar een ander, een andere versie van jezelf, of misschien zelfs een andere manier van leven.