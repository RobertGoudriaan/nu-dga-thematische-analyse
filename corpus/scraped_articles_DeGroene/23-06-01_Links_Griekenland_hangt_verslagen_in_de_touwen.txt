Links Griekenland hangt verslagen in de touwen

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
1 juni 2023
Athene −In een hipstercafé op Keramikou, centrum Athene, zit een jonge vrouw te huilen. Tranen van woede. Ze kan niet geloven dat de rechtse Nea Demokratia (ND) van premier Kyriakos Mitsotakis met maar liefst twintig procent heeft gewonnen van de links-progressieve Syriza van Alexis Tsipras. Mitsotakis zwemt in de corruptieschandalen, is medeverantwoordelijk voor een gruwelijke treinramp en kampt met een giga-afluisterschandaal.
'Ik ken niemand, niemand, niemand die op ND heeft gestemd. En zoveel jongeren? 31,5 procent! Dit kán niet waar zijn', snikt ze.
Zelf heeft ze gestemd op MeRA25, de partij van de flamboyante Griekse oud-minister van Financiën Yanis Varoufakis. Hij was tijdens de Syriza-regering de aartsvijand van Jeroen Dijsselbloem, de voorzitter van de Eurogroep die de Grieken zware bezuinigingen en pijnlijke hervormingen oplegde in ruil voor EU-leningen. Hij richtte zijn eigen pan-Europese antikapitalistische beweging op, DiEM25, waarvan in Italië, Duitsland en ook in Griekenland politieke partijen in nationale parlementen verkozen zijn. Deze keer haalde MeRA25 niet eens de kiesdrempel van drie procent. 'Daarom geloof ik niets van deze uitslagen', briest de jonge vrouw.
Sommige onafhankelijke kranten − de overgrote meerderheid van de Griekse media is in handen van de ND − speculeren voorzichtig over fraude. Analyses van de media over 'hoe dit kon gebeuren' overspoelen het land. Vol kritiek op links dat onderling ruzie makend over straat had gerold, geen 'positieve boodschap had' en slecht oppositie had gevoerd. De verslagenheid van Syriza en alles links daarvan is immens.
Op het piepkleine autoloze eilandje Hydra, anderhalf uur met de draagvleugelboot van Athene, heeft ruim zestig procent op Mitsotakis gestemd. Eilandbewoners feliciteren elkaar uitbundig. Vlak voor de stembussen openden kwamThe New York Timesmet beelden van een pushback van twaalf vluchtelingen met kinderen uitgevoerd door de Griekse kustwacht. Premier Mitsotakis ontkent al drie jaar dat Griekenland gewelddadige pushbacks uitvoert. Voor het eerst was er eentje gefilmd. De Europese Commissie eist nu opheldering. Een jonge man, zoon van een straatarme eilandbewoner, glundert: 'Ik wíl dat Mitso pushbacks doet, hoe meer hoe beter! Al die strontmoslims zijn jihad-soldaten van Erdogan! We gaan wéér op Mitso stemmen in de tweede ronde. Ik wil dat hij ze...' Hij maakt een beweging met de punt van zijn schoen alsof hij een kakkerlak vermorzelt. Omstanders, vooral oude dames, knikken instemmend.