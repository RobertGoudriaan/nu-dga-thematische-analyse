Graaien Economie

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
17 augustus 2023
Dit zou het zoveelste verontwaardigde stukje kunnen worden over graaiende bankiers. Genoeg aanleiding. Terwijl de rente die banken ontvangen over spaargeld dat ze bij de Europese Centrale Bank (ECB) stallen tot 3,75 procent is gestegen, wordt de klant van wie diezelfde euro's afkomstig zijn met hooguit een procent of anderhalf afgescheept. Het resultaat: ING maakte deze maand een kwartaalwinst van bijna 2,2 miljard euro bekend, een plus van 83 procent. Het kleinere ABN Amro verdiende 870 miljoen euro. Rabobank hield het eerste half jaar onder de streep ruim 2,5 miljard euro over.
Het probleem is dat ik mezelf daarmee herhaal. En niet zo'n beetje ook. Februari 2019: terwijl de spaarrente nihil is, noteren de drie grootbanken een jaarwinst van in totaal tien miljard euro. Maart 2020: de banken werpen zich in de coronacrisis op als redder in nood. In werkelijkheid profiteren ze, net als in 2008, van belastinggeld. De bijna 83 miljard euro die Den Haag uittrekt om banen en bedrijven te redden, zorgt ervoor dat klanten braaf hun hypotheken en andere kredieten blijven aflossen. Augustus 2021 - ach, laat ik het gewoon bij de kop houden die geplaatst wordt boven hetVolkskrant-stuk dat ik er als financieel verslaggever aan heb gewijd: 'Banken maken megawinsten. Waarom merkt de klant daar niks van?'
En nu dus weer dezelfde riedel. 'Gezonde winst', noemt bankenlobbyclub NVB het. 'Asociaal' en 'zakkenvullerij', roepen politici van links tot Geert Wilders. Ik weet niet waaraan ik me meer erger. De eeuwige wij-hebben-het-ook-nietmakkelijk-smoesjes van de bankiers. Of de niet minder gemakzuchtige reacties van de critici.
Eerst de bankiers. 'We komen uit een periode waarin de rente langdurig negatief was', citeert hetFDfinancieel bestuurder Bas Brouwers van de Rabobank. 'Daar hebben we verlies op gemaakt. Nu zijn onze marges aan het normaliseren.' In werkelijkheid maakte zijn concern al vóór de huidige stijging van de rente miljardenwinsten. Net als ING en ABN Amro, die hun beleggers trakteerden op extra dividend en inkoop van eigen aandelen. De truc was dat ze hun klanten meer lieten betalen voor, bijvoorbeeld, een betaalpakket. Zouden de stijgende rentemarges werkelijk een 'normalisering' inluiden, dan mag je verwachten dat die vaste kosten weer dalen. Gebeurt dat? Oordeel zelf.
Nu de critici en hun 'oplossingen'. Neem de veelgehoorde eis dat banken hun spaarrente verhogen. Desnoods moet de regering ze daartoe dwingen. De consument zal er weinig mee geholpen zijn. Of je nou één of drie procent krijgt, door de huidige inflatie verdampt het appeltje voor de dorst toch - en anders verdient de bank dat cadeautje wel terug via de reeds genoemde vaste lasten. Wisselen van financiële instelling dan maar, zoals rechtse politici graag bepleiten? Al in 2019 gaf één op de vijf Nederlanders aan dit te willen. Slechts vier procent voegde de daad bij het woord.
De reden ligt voor de hand. Huiseigenaren die overstappen naar een andere bank verliezen de korting op hun hypotheekrente. Je krijgt te maken met een ander rekeningnummer. Sowieso zijn de voordelen beperkt. Met slechts drie grote spelers wordt de bankensector gedomineerd door een oligopolie dat geen enkele behoefte heeft om te concurreren op spaarrentes. Buitenlandse partijen bieden hogere rentes, maar altijd ver onder inflatieniveau. Bovendien blijft er de vrees voor een nieuw Icesave-debacle, toen Nederlandse spaarders van de IJslandse bank hun geld dreigden te verliezen.
De periodieke ophef over gezonde dan wel onverantwoorde zakkenvullerij ten spijt, blijft de kern van het probleem onveranderd. Banken lopen amper risico. Als het spannend wordt, staat de belastingbetaler garant. Dat is niet de enige impliciete subsidie. De ECB verstrekte de afgelopen jaren gratis langlopende leningen. Banken kregen er zelfs honderden miljoenen euro's op toe. Met zoveel hulp van bovenaf wordt het bijna een uitdaging om géén winst te maken.
Natuurlijk kun je de terechte volkswoede hierover smoren met een vroom moreel appèl, zoals in Nederland keer op keer wordt geprobeerd. Een speciale belasting op overwinsten à la Italië en Spanje levert de schatkist in elk geval wat op. Maar het enige echte medicijn is om, in plaats van deze eindeloze herhaling van zetten, de allang bekende feiten onder ogen te zien. Nee, het heeft geen zin om 'marktje' te spelen. Banken zijn geen normale bedrijven. Het zijn de facto publieke instellingen. Behandel ze dan ook zo.
Banken zijn geen bedrijven, maar publieke instellingen