De As van Verzet Hoe Hezbollah Libanon in zijn greep kreeg

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
7 december 2023
Iran noemt ze de 'As van Verzet': Hamas en andere strijdgroepen in het Midden-Oosten die steun krijgen van Teheran. Deze As vond zijn oorsprong in de heuvels van Zuid-Libanon, in een guerrillaoorlog tegen Israël. 'Wij leerden al heel vroeg van Palestina dat je geen land terugkrijgt door te onderhandelen.'
Op de top van een heuvelin het zuiden van Libanon, zo'n twintig kilometer van de Israëlische grens, ligt een voormalige militaire post met een netwerk van geheime tunnels eronder om te vluchten of schuilen voor bombardementen. Richting het westen reikt het weidse Libanese heuvellandschap dat eindigt in de Middellandse Zee. Zuidwaarts is de regio waar Israël sinds 8 oktober aanvallen uitvoert, en even verder het noordelijke puntje van Israël, dat vanuit Libanon onder vuur ligt. De basis is een museum voor oorlog met Israël: niet voor de huidige oorlog, maar de inval en bezetting door Israël van veertig jaar geleden. Het is dé plek om het verhaal van 'het verzet' in Libanon in geuren en kleuren te zien: het verzetsmuseum Mleeta.
'Waarom wij dit museum hebben gebouwd? Omdat het Westen en Israël de media controleren, en niet de waarheid laten zien', vertelt onze gids. 'Wij tonen hier aan de rest van de wereld hoe Hezbollah Israël dwong zich terug te trekken uit Libanon, en hoe hun leger ondanks al die wapens uit het Westen van ons verloor.' Hezbollah is een politieke partij en strijdgroep die op de Amerikaanse en Europese terreurlijsten staat. De gids (die niet bij naam genoemd wil worden) is er lid van. Net als al zijn collega's hier.
Het openluchtmuseum opende in 2010 zijn deuren, tien jaar na de Israëlische terugtrekking uit Zuid-Libanon. Alles staat bol van de symboliek en verzets- en oorlogsretoriek richting Israël en het Westen. Het gebouw zelf was een basis van Hezbollah en ook de ligging ervan is symbolisch: met naar het zuiden uitzicht over het deel van Libanon dat vijftien jaar door Israël werd bezet, en in het oosten een deel van de Golanhoogte dat Israël in 1967 veroverde op Syrië.
Onze gids spreekt uitvoerig over de oorlogen die Hezbollah uitvocht met Israël, en over de huidige oorlog van Hamas tegen Israël. De verzetsstrijd van Hezbollah is nog altijd nodig, stelt hij: 'Wij leerden al heel vroeg van Palestina dat je geen land terugkrijgt door te onderhandelen.'
Al anderhalve maand voeren de legers van Israël en Hezbollah over en weer aanvallen op elkaar uit: schermutselingen in begin oktober, die uitgroeiden tot bijna dagelijkse wraakaanvallen, hebben aan weerszijden van de grens al duizenden bewoners uit hun dorpen gejaagd. In de eerste dagen na 7 oktober was zowel in Israel als Libanon de vrees groot dat Hezbollah een oorlog zou beginnen in het noorden van Israël, een tweede front uit solidariteit met de Palestijnse bondgenoot Hamas in Gaza. Die is er tot nu toe niet gekomen, maar nog altijd 'staan alle opties open', waarschuwde Hezbollah-leider Hassan Nasrallah.
Ook elders in het Midden-Oosten voerden bondgenoten van Hamas aanvallen uit die verband hielden met de oorlog in Gaza. In Syrië en Irak voerden sjiitische milities al tientallen aanvallen uit op Amerikaanse bases, waarbij tientallen Amerikaanse soldaten gewond raakten. Strijdgroepen met namen als de al-Bagir Brigade vuurden raketten af op Amerikaanse troepen die vanwege de strijd tegen IS in Syrië zijn. In Irak zijn het de Kataib Hezbollah en andere groepen die kamikaze-drones op Amerikaanse luchtmachtbases lieten neerstorten. In Jemen vuurden de Houthi's raketten af op Israël, en vorige week kaapten strijders van de groep een volgens hen Israëlisch vrachtschip in de Rode Zee.
Al deze groepen samen worden door Iran de 'As van Verzet' genoemd. Het zijn groepen die soms weinig met elkaar gemeen hebben naast het feit dat Iran hen steunt met geld, wapens en militaire training. Wat hun verschillende ideologieën ook mogen zijn, allemaal zijn ze anti-Amerikaans, anti-Israël, en uiten zij hun solidariteit met Hamas - onder meer door hun wapens te laten spreken. Maar is dit een werkelijke coalitie, en wat behelst hun 'verzet' nu eigenlijk?
De 'As van Verzet' vond zijn oorsprongin het zuidelijke berglandschap van Libanon. Het is een regio die de afgelopen eeuw geïsoleerd raakte, eerst door de vorming van de Britse en Franse mandaatgebieden in respectievelijk Palestina en Syrië (Libanon behoorde tot de laatste), en daarna door de stichting van de staat Israël in 1948. Tijdens de oorlog waarin Israël geboren werd, en in de decennia daarna, vluchtten vele tienduizenden Palestijnen naar Israëls buurlanden. In Libanon vormden zij Palestijnse milities, die na het zogenaamde Caïro-akkoord in 1969 toestemming kregen van de Libanese autoriteiten om vanuit Zuid-Libanon aanvallen op Israel uit te voeren.
Terwijl veel Libanezen zich vanwege de nabijheid en oude familiebanden sterk verbonden voelden met de Palestijnse gebieden, ging het land ook gebukt onder de gewelddadigheden en wetteloosheid van de invloedrijke Palestijnse milities. Vooral het zuiden, grotendeels sjiitisch, kreeg het naast de al bestaande armoede en verwaarlozing nog zwaarder te verduren.
De Iraniër Musa al-Sadr bracht hier verandering in. Deze in Qom geboren imam met Libanese wortels reisde in de jaren zestig naar het land van zijn voorouders en trok daar een grote schare volgelingen aan. Sadr, zo schrijft de uit Zuid-Libanon afkomstige antropologe Munira Khayyat inA Landscape of War, 'ontleende zijn retoriek aan de leidende stijlfiguren van het sjiisme (een tak binnen de islam), aan de historische en voortdurende onteigening door de op macht beluste (soennitische) gevestigde orde, en aan de daaropvolgende massamoord, het lijden, de verarming, ballingschap en onteigening van zijn volgers.' In SadrsHarakat al mahrumeen('beweging van de onteigenden'), werden de altijd verwaarloosde sjiieten van Libanon eindelijk verenigd. De gewapende tak kwam bekend te staan als Amal, vandaag de dag nog steeds de naam van de politieke partij die hieruit voortkwam.
Voor sommigen was Amal echter niet radicaal genoeg. Tijdens de Libanese burgeroorlog (1975-1990) werd in het zuiden hevig gevochten tussen allerhande verzetsgroepen enerzijds en rechtse en door Israël gesteunde christelijke milities anderzijds. Israël mengde zich in die burgeroorlog, en het Israëlische leger stoomde bij een invasie van Libanon in 1982 door tot in de hoofdstad Beiroet. Israël wist de Palestijnse Bevrijdingsbeweging plo uit Zuid-Libanon en Beiroet te verdrijven, maar maakte daarna een kapitale fout: het keerde niet huiswaarts.
Israëls doel was een bufferzone te vestigen in Libanon, in de veronderstelling dat dit getolereerd zou worden door de lokale bevolking. In werkelijkheid paradeerde het Israëlische leger in de ogen van Libanezen arrogant door de straten en terroriseerde het een deel van de bevolking, waaronder sjiieten, met arrestaties, mishandelingen en executies. Israël, zo schrijft Khayyat, werd zo medeplichtig aan de creatie van zijn eigen ergste vijand: Hezbollah.
In Iran vond rond dezelfde tijd een islamitische revolutie plaats, en de nieuwe leiders zagen de situatie in Libanon als een uitgelezen kans om het gedachtegoed van de Iraanse Revolutie te verspreiden. Zij begonnen het radicale alternatief vorm te geven voor Amal: met geld, wapens en politieke steun. Met die hulp zou Hezbollah in de jaren tachtig en negentig uitgroeien tot een machtige militante organisatie en politieke partij die in toenemende mate de Libanese en regionale politiek zou gaan beïnvloeden. Door het gewelddadige verzet tegen Israëls bezetting te leiden, monopoliseerde Hezbollah de geest van verzet. Nadat Israël in 2000 Libanon verliet, kreeg Hezbollah een steeds sterkere greep op het gefragmenteerde land.
In normale tijdenwordt Mleeta jaarlijks door duizenden toeristen bezocht. Nu, halverwege november, is de parkeerplaats leeg, en behalve wat klusjesmannen en een tiental katten zijn er geen andere bezoekers in het park. We worden verwezen naar een lege bioscoopzaal waar de inleidende film de verzetsgeschiedenis in Libanon met veel bombarie samenvat. Nadat de gids heeft gecontroleerd dat de journalist zich heeft aangemeld bij Hezbollah's mediabureau, begint hij gretig met een rondleiding van tweeënhalf uur.
Hoewel het meeste in grote lijnen wel klopt, is het ook propaganda uit het boekje. Een van de centrale bezienswaardigheden is'The Abyss',een soort grote kuil waar bezoekers overheen en in kunnen lopen en die vol ligt met oude geconfisqueerde Israëlische raketten, wapens, tanks en honderden helmen uit de jaren tachtig en negentig. Sommige zijn echt, maar de meeste zijn nep, 'voor het effect', legt onze gids uit. Op een van de bordjes bij een tegel met daarop het teken van de Israëlische strijdkrachten staat 'Het graf van de indringer' geschreven. Daaromheen liggen grote zwarte stenen letters met diezelfde tekst in het Hebreeuws, zodat die boodschap ook vanuit de lucht te lezen is (Israëlische vliegtuigen en drones vliegen vaak door het Libanese luchtruim).
Hezbollah doet hier graag uit de doeken hoe in de jaren tachtig de beweging zich met slechts enkele duizenden strijders verdedigde tegen het door het Westen gesteunde Israël. De organisatie gaat prat op haar historische positie als 'underdog',die ondanks de technologische inferioriteit 'de vijand' meermaals terugdrong. Dat deden ze door succesvol de guerrillatechnieken die de Palestijnse en communistische milities voor en tijdens de burgeroorlog gebruikten (op hun beurt weer geïnspireerd door de Vietcong) over te nemen en te perfectioneren.
'Het zijn lafaards!' zegt de gids over het Israelische leger. 'Hun soldaten bleven eindeloos in de bunkers zitten en vlogen alleen maar rondjes in hun vliegtuigen. Zij controleerden dan wel het luchtruim, maar wij hadden de aarde.'
Hezbollah heeft zijn ontstaansgeschiedenis succesvol uitgebouwd tot een narratief van verzetsstrijders die zich identificeren met het land waarvoor ze vechten. Het is een romantische en heldhaftige genesis, met de overtuiging dat zij aan de goede kant van de geschiedenis staan. Hun moraal wint het van die van 'de vijand' omdat zij, in tegenstelling tot Israëliërs, voor hun eigen grond strijden en bovendien het martelaarschap vieren in plaats van de dood vrezen. 'De meeste Israëliërs zijn nazaten van Europese immigranten, daarom hebben er zoveel een dubbele nationaliteit', zegt de gids. 'Ze zullen er alles aan doen om zo min mogelijk mensen te verliezen.They are not here to die.'
Na het eerste deel, waarin de Israëlische strijdkrachten vooral bespot worden, volgt een dichtbeboste wandeling bergafwaarts. Hier draait alles om Hezbollah's guerrilla-oorlogsvoering. Kleine groepjes militanten die wekenlang buiten op de wacht staan, raketlanceerders bedienen of bermbommen leggen. Bezoekers kunnen door een van de gangen van het tunnelnetwerk in de berg lopen, en zien waar de militanten sliepen, aten en vanuit de controlekamer de strijd aanstuurden.
In het bos zijn een paar poppen neergezet en aangekleed als Hezbollah-strijders. Twee dragen een zware raket de berg op, terwijl een derde er met een camera achteraanloopt. De scène verwijst naar hoe de organisatie in de jaren negentig cameramannen begon mee te sturen om militaire operaties vast te leggen en uit te zenden op hun eigen tv-zender.
Nicholas Blanford, journalist en auteur van het boekWarriors of God: Inside Hezbollah's Thirty-Year Struggle Against Israel, woont al zo'n dertig jaar in Libanon en kent de organisatie goed. Hij noemt ze 'meesters in informatiecampagnes en de propagandaoorlog'. Hun mediastrategie was al vroeg een kernonderdeel van de oorlogsvoering tegen Israël en het Westen. Daar hoort dus ook het zogeheten 'verzetstoerisme' bij, zoals de ontwikkeling van musea, herdenkplaatsen en tentoonstellingen. Ook zijn er een radiostation, kranten en websites in verschillende talen.
De guerrillastrijd van de jaren tachtig en negentig behoort echter tot het verleden. De organisatie lijkt inmiddels meer op een conventioneel leger met een strakke organisatiestructuur. Hezbollah bezit drones, en volgens experts mogelijk meer dan honderdduizend raketten. Schattingen over het aantal soldaten lopen uiteen, maar het zou om tienduizenden tot honderdduizend strijders gaan. Dit arsenaal maakt Hezbollah een van de zwaarst bewapende niet-statelijke actoren ter wereld.
Hezbollah stelt dit ook steeds meer tentoon. Niet alleen met gelikte filmpjes op sociale media, maar ook zoals afgelopen zomer op een groot persevenement in Libanon, dat videojournalist Jaap van den Biesen in Villamedia omschreef als een 'circusacton steroids':gespierde mannen die door brandende hoepels springen, motorrijders die een rijdende jeep kapen en scherpschutters die schietschijven met de Israëlische vlag erop onder vuur nemen.
Van alle andere bondgenotendie samen de 'As van Verzet' vormen, staat Hezbollah ideologisch het dichtst bij Iran. De organisatie volgt de doctrine vanwilayat al-faqi,wat zoveel wil zeggen als dat het de Iraanse ayatollah zowel in religieus als in politiek opzicht als hoogste leider erkent. Het streeft de jihad na en de vestiging van een islamitische staat in Libanon (hoewel het over dat laatste ook gezegd heeft dat het de aanwezigheid van verschillende religies in het land accepteert, en dit dus voorlopig niet zal doen). Ook de vernietiging van de Israëlische staat en de bevrijding van Jeruzalem behoren tot de doelen van de organisatie.
De banden tussen Iran en de Palestijnen gaan echter verder terug. 'Hezbollah is nu uitgegroeid tot de hoeksteen van wat we de "As van Verzet" noemen', zegt Hamidreza Azizi, fellow aan het Duitse instituut Stiftung Wissenschaft und Politik en voormalig universitair docent in Iran. 'Maar Iran had al voor 1979 banden met de Palestijnse bevrijdingsbeweging plo. Toen de sjah nog regeerde in Iran kregen de toekomstige leiders van de Islamitische Republiek training van Palestijnse milities. In de jaren tachtig en zeker na de Oslo-akkoorden in de jaren negentig werd de plo te politiek voor Iran en richtte Iran zich op de Islamitische Jihad en Hamas.'
Iran zoekt bondgenoten onder zulke groepen deels uit armoede: vanwege zijn revolutionaire ideologie sinds 1979 heeft het land moeizame of vijandige relaties met vrijwel alle landen in het Midden-Oosten. Iraanse leiders voelen zich door die landen bedreigd (wat ook andersom geldt), en beschouwen die groepen ook als 'voorwaartse verdediging': zij kunnen (in theorie) elders de strijd voeren die zich anders wellicht tegen Iran zelf richt. Het is geen toeval dat veel leden van de 'As van Verzet' zich bevinden langs de grenzen van Israël (Irans grote vijand nummer één), en in landen met militaire bases van de VS (Irans grote vijand nummer twee).
Vanaf 2003 voegde Iran de Iraakse milities, die zich vormden na de Amerikaanse invasie van hun land, toe aan zijn bondgenoten. Tien jaar later hielp Iran mee om die (voornamelijk sjiitische) milities te verenigen in één coalitie, de Popular Mobilization Forces (pmf). Zij vochten onder meer mee tegen Islamitische Staat. Hoewel de pmf in principe uit allerlei etnische en religieuze groepen bestaat, staan enkele van de meest invloedrijke milities heel dicht bij Iran, zegt Azizi.
Ook de burgeroorlog in Syrië gaf Iran de kans om nieuwe bondgenoten te maken. In de oorlog ontstonden tientallen grotere en kleinere strijdgroepen, deels vanuit sjiitische minderheden. De oorlog illustreerde ook dat de term 'As van Verzet' een interne cohesie suggereert die er in de praktijk niet is: Hamas steunde de Syrische oppositie, terwijl Hezbollah en Iran het Syrische regime van Bashar al-Assad te hulp schoten. De samenwerking tussen Iran, Hezbollah en Hamas is gestoeld op pragmatisme en een gedeelde vijand, niet op een exact samenvallend wereldbeeld.
De Houthi's in Jemen zijn de jongste leden van de 'As'. Deze strijdgroep en politieke organisatie ontsprong in de sjiitische minderheid van Jemen, en wordt geleid door de Houthi-stam uit het noorden. De Houthi's voerden eerst strijd tegen de dictator van hun land, onder de officiële slogan 'God is de grootste, Dood aan Amerika, Dood aan Israël, Vervloekt zijn de joden, Overwinning aan Islam'. Sinds 2015 strijden zij tegen Saoedi-Arabië, dat in dat jaar intervenieerde in de burgeroorlog die in Jemen uitgebroken was. De directe oorlog tussen de Houthis en Saoedi-Arabië, ook een van Irans vijanden, verdiepte de samenwerking en het bondgenootschap tussen de Houthi's en Iran aanzienlijk.
De relatie tussen Iran en de groepen die Teheran tot de 'As van Verzet' rekent, verschilt per geval, zegt Iran-kenner Hamidreza Azizi. 'Van de Iraakse groepen is bijvoorbeeld een deel sjiitisch, en sommigen erkennen ook dewilayat al-faqi (de autoriteit van de Iraanse religieuze leiders - cm).Anderen hebben een meer strategische relatie met Iran. De Houthi's gaat het grotendeels om de afschrikking tegenover Saoedi-Arabië, en als verzetsgroep sluiten ze zich nu ook aan in de strijd tegen Israël.' Net als de Houthi's heeft Hamas - een soennitische beweging - strategie en het verzetsdenken centraal gesteld, en is zo de afgelopen jaren nog nauwer gaan samenwerken met Iran en Hezbollah.
Waar enkele jaren geleden alle groepen uit Libanon, de Palestijnse gebieden, Jemen, Irak en Syrië soms nog alsproxiesvan Iran werden omschreven, een soort verlengstuk van Teheran, is dat volgens Azizi al lang niet meer het geval. Sommige groepen, zoals Islamitische Jihad en enkele Syrische milities, zijn dat nog wel: zij zouden het zonder Iran niet redden. 'Maar andere staan op zichzelf. Sterker, Hezbollah lijkt het leiderschap van dit netwerk al gedeeltelijk van Iran over te nemen.'
Nu alle ogen zich richtenop Gaza en Israël dreigt ook een andere oude bekende weer ten tonele te komen. Experts en analisten zien al een paar jaar tekenen dat IS aan het hergroeperen is. Volgens Azizi heeft de oorlog in Oekraïne dit versneld. 'Iran en Hezbollah proberen de gaten te vullen die Rusland achterliet nadat het zich gedeeltelijk terugtrok uit Syrië vanwege hun eigen oorlog in Oekraïne. Dat is ze op sommige plekken gelukt. Maar als ze zich te veel concentreren op het zuiden van Libanon en de Golanhoogte, kan dat voor IS een uitgelezen kans zijn om te groeien.'
De 'As van Verzet' heeft dus veel ballen in de lucht te houden. Wie in de tussentijd wil zien hoe het Libanese verzet tegen een andere aartsvijand dan Israël streed, kan sinds september terecht bij het nieuwste project van Hezbollah's verzetstoerisme: het Jihadi Museum in de buurt van de oude Romeinse tempels in Baalbek.
Manu Brabo / Getty Images | Libanese kinderen met Palestijnse, Hezbollah- en Amal-vlaggen in Beiroet. Libanon, 20 oktober