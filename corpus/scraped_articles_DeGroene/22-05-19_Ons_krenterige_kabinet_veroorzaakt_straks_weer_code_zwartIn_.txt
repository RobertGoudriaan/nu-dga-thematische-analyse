Ons krenterige kabinet veroorzaakt straks weer code zwart In het nieuws

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
19 mei 2022
Cijfers over coronabesmettingen en ic-bedden beheersten tot voor kort ons dagelijkse bestaan. Nu de exit van de coronawet nadert, we weer volop het oude normaal vieren alsof het nieuwe normaal nooit heeft bestaan, is een eerlijke zelfreflectie op het Binnenhof de enige manier om voor te sorteren op een volgende pandemie.
Je hoeft hier geen complotdenker of doemdenker voor te zijn. Het is de werkelijkheid die zich nog onzichtbaar aankondigt, zo laat Jop de Vrieze in dit nummer zien(pagina 12).Door klimaatverandering ontstaan nieuwe ketens van overdracht van virussen op diersoorten die uiteindelijk bij de mens terecht kunnen komen. Zoönosen - infectieziekten die overspringen van dier op mens - nemen al langer toe, we werden er in 2020 door verrast en daarom is het dwingende advies van wetenschappers aan de wereld: wees je hiervan bewust, pas je aan, bereid je voor.
Ondertussen blijft een parlementaire enquête over ons coronabeleid - met als kern: sturen op bedden en groepsimmuniteit - in de bureaula liggen, terwijl andere landen daar ambitieus mee bezig zijn. Media pakken die taak dan maar op. De nos concludeert na een rondgang onder ziekenhuisdirecteuren, virologen en wetenschappers dat Nederland slecht is voorbereid op een hevige coronagolf in de herfst of de winter. De kabinetsplannen zijn te vrijblijvend, de uitwerking ervan duurt te lang en als het tegenzit dreigt straks een nieuwe lockdown. 'Iedereen lijkt wel in slaap gevallen, het is de kop in het zand steken.'
Is het politiek te pijnlijk om te willen weten wat er allemaal fout ging en wat er beter kan? Weer komt het antwoord van journalisten. Door een reconstructie vanNRCkwam vorige week een schokkende waarheid achter de logica der cijfers tijdens de coronacrisis naar buiten: op het departement kibbelden ambtenaren een jaar lang over het opschalen van de bestaande ic-capaciteit, in de periode daarvoor strakgetrokken door een drang naar efficiency. De ruzie spitste zich toe op extra bedden en de voorwaarden daarvoor. Konden en wilden ziekenhuizen wel leveren maar hadden ze zich te laat bij het loket gemeld, dan ging het niet door. Als het budget overschreden zou worden, kregen ziekenhuizen het advies de geplande aantallen te verlagen.
Geld en bureaucratie, op z'n Hollands dus, hebben anders dan in andere landen zoals Denemarken, Engeland en Zweden, de coronacrisis vergroot. De papieren werkelijkheid van pietleuterij over kloppende centjes, voorwaarden en afspraken walste over de werkelijkheid in de ziekenhuizen en de maatschappij heen. Bot gesteld: anonieme droogstoppels hebben onnodig slachtoffers gemaakt in de periode dat tienduizenden operaties en therapieën werden uitgesteld en een generatie jongeren zich soms schreeuwend eenzaam heeft gevoeld; ruim een op de vijf heeft volgens recente cijfers van het rivm rondgelopen met gedachten het leven te beëindigen.
Stuitend. Verbijsterend - de reacties op dit nieuws buitelden in het parlement over elkaar heen. Frustrerend ook, dat we straks weer in de wurggreep raken van de heilige grens van zeventienhonderd ic-bedden waardoor code zwart (een selectie van acute patiënten) dreigt en de maatschappij voor de vijfde keer op slot moet. Want nee, het kan écht niet anders, het personeel is er niet. vws lijkt het bijltje er bij voorbaat bij neer te gooien. In deBeleidsagenda pandemische paraatheidvan 14 april staat: 'Gelet op de tekorten in zowel de zorg als in andere sectoren, is het niet realistisch om het aantal zorgmedewerkers verder te laten toenemen in de komende jaren.' Of is het eigenlijk: het strookt niet met de zorgbudgetten, de planning, de afspraken? Geef dan tenminste toe dat je te krenterig en ambtelijk te rigide bent om te sturen op calamiteiten.
Geef dan tenminste toe dat je te rigide bent om te sturen op calamiteiten