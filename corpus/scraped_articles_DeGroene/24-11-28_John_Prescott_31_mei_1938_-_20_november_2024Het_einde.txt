John Prescott 31 mei 1938 - 20 november 2024 Het einde

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
28 november 2024
Hij zei zonder omwegen en ondubbelzinnig waar het op stond, de populaire Labourpoliticus John Prescott. Zijn arbeideristische wortels waren van grote waarde voor de partij.
Humor was nooit ver weg bij John Prescott, de vooraanstaande Labour-politicus die vorige week op 86-jarige leeftijd overleed. En regelmatig nam die de vorm aan van Engelse zelfspot. Een voorbeeld was zijn reactie, na een hersenscan die hij in 1996 vanwege een auto-ongeluk had ondergaan. 'Hebben ze ergens syntaxis gevonden?' vroeg hij de artsen, een verwijzing naar alle snobistische plagerijen, met name van conservatieve politici en journalisten, over zijn problematische omgang met grammatica.
Prescott mocht dan minder elegant spreken dan Tony Blair, onder wie hij tien jaar lang vicepremier was, hij stond op zijn eigen wijze bekend als een'great communicator'.De man die op zijn vijftiende de middelbare school had verlaten, sprak de taal van de arbeidersklasse. Direct en zonder dubbelzinnigheid. 'Hij is een klein stuk stront', zou hij ooit over Blair hebben gezegd, nadat deze halverwege de jaren negentig lange tijd weigerde het premierschap door te geven aan Gordon Brown.
Aan het bewaren van vrede tussen de twee rivalen Blair en Brown had Prescott, als een soort huwelijksadviseur, een belangrijke taak in de New Labour-jaren, en dat terwijl de smaakvolle vernieuwers van de Labour Partij aanvankelijk hun best hadden gedaan om de onbehouwen Prescott buiten te sluiten. Deze Welshe arbeiderszoon, die via de vakbonden omhoog was geklommen, werd gezien als Old Labour. Zo moest Prescott weinig hebben van het thatcherisme. waar Blair een menselijk gezicht aan wilde geven.
Maar 'Presco' was, zo ontdekte Blair, van cruciaal belang voor het paaien van de vakbeweging. Deze was sceptisch over het schrappen van Clausule 4 uit de partijstatuten waarin staat dat cruciale sectoren van de maatschappij in staatshanden moeten zijn. Prescott belichaamde de arbeidersbeweging die door linkse partijen, zowel in het Verenigd Koninkrijk als op het Europese vasteland, in de steek lijkt te zijn gelaten. Weinig prominente sociaal-democraten hebben de achtergrond van Prescott.
John Leslie Prescott stamde uit een rood nest. Zijn vader, een seinwerker bij de spoorwegen, was gemeenteraadslid namens Labour. De Prescotts kwamen uit Prestatyn, een kustplaats in Noord-Wales, maar toen John vier was verhuisde het gezin naar Yorkshire, een graafschap waarvan de bewoners bekendstaan om hun trots en uitgesprokenheid. Vanaf 1970 vertegenwoordigde hij Kingston-upon-Hull in het Lagerhuis, een havenstad in het oosten van Yorkshire.
Maar de weg naar een Kamerzetel was lang. John slaagde op zijn elfde jaar niet voor het examen dat toegang gaf tot een staatsgymnasium. Dit zorgde voor een levenslange afkeer van het ongelijke, competitieve Britse schoolsysteem en voor een minderwaardigheidscomplex. In het Lagerhuis placht de Conservatief Nicholas Soames, kleinzoon van Winston Churchill,'Mine's a gin and tonic, Giovanni!'te roepen wanneer Prescott het woord nam. Het deed hem pijn.
Soames' woorden refereerden aan Prescotts jonge jaren als kelner op Cunard-oceaanlijners. Hij was geliefd bij de passagiers, onder wie oud-premier Anthony Eden. Maar door zijn fanatieke vakbondsactiviteiten, die zelfs muiterij tot gevolg hadden, was hij gehaat bij de bazen. Het vakbondswerk gaf hem de kans om economie te studeren aan de universiteit van Hull. De student blonk uit in discussies, maar schriftelijke examens bleken niet zijn kracht te zijn.
Binnen Labour behoorde hij tot de linkervleugel, net als Dennis Skinner, de ex-mijnwerker met wie hij een Londense flat deelde. Hoewel hij zich volop stortte in de klassenoorlog, toonde Prescott zich een pragmaticus, zoals bleek tijdens de opkomst van New Labour in de jaren negentig. Met de fijnbesnaarde New Labour-architect Peter Mandelson had hij een haat-liefdeverhouding. Ze waren tegenpolen, maar respecteerden elkaar.
Naast het bijeenhouden van de partij, was Prescott met wisselend succes actief als bewindsman op transport, milieu en ruimtelijke ordening. In Liverpool stuitte zijn plan om oude arbeiderswoningen te vervangen door nieuwe op breed verzet, terwijl fans van voetbalclub Brighton blij waren dat Prescott gemeentelijke bezwaren tegen het bouwen van een nieuw stadion in een groengebied negeerde. Hij was een drijvende kracht achter het Kyoto-akkoord en redde een historische Ffestiniog-spoorlijn in het land van zijn vader, Wales.
Prescott floreerde in een tijd waarin politiek debat fel, maar respectvol was. Na zijn dood zorgden clips van debatten die hij voerde met rechtse opponenten als William Hague, John Bercow en Michael Heseltine voor weemoed.
Regelmatig kwam 'Prezza' in opspraak, bijvoorbeeld toen hij overspel bleek te hebben gepleegd met zijn secretaresse. Het zorgde voor politieke schade, maar zijn huwelijk met zijn vrouw Pauline, een Elizabeth Taylor-lookalike, overleefde. In 2006 raakte Prescott in opspraak toen een foto verscheen waarop te zien was dat hij croquet aan het spelen was in de tuinen van Dorneywood, het buitenhuis van de plaatsvervangend premier. Prescott kreeg het verwijt zijn arbeideristische wortels hiermee te verloochenen.
Datzelfde verwijt klonk toen hij na de verloren verkiezingen van 2010 een plekje in het Hogerhuis accepteerde. Hij deed nog een poging om toezichthouder van het politiekorps in de regio van Hull te worden, maar verloor nota bene van zijn Conservatieve tegenstrever. Zijn politieke rol was uitgespeeld, maar zijn plek in de geschiedenis als het sociale geweten van Labour was veilig. Omringd door zijn familie stierf dit icoon, lijdend aan alzheimer, op de weemoedige klanken van jazz-zangeres Marion Montgomery.
'Presco' belichaamde de arbeidersbeweging
ANP / Eyevine | 2008