Borduren voor de geketende zus Slavernij & verzet Het Dames-Comité ter Afschaffing der Slavernij

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
29 juni 2023
Hoewel vrouwen in de negentiende eeuw zich niet dienden in te laten met politiek, speelden zij een flinke rol in de antislavernijbeweging. Zo organiseerde het Dames-Comité petities en activiteiten 'ten gunste der slavinnen' overzee.
Geborduurde sofakussens,voetbankjes, pantoffels en een leunstoel. Een verguld drinkglas, porseleinen vazen en een 'fraai geborduurde schelleband' (te gebruiken voor het bellen van uw dienstbodes): honderden te winnen prijzen lonken in het drukbezochte lokaal Odeon aan het Singel in Amsterdam.
Het is 1857 en het Dames-Comité ter bevordering van de Evangelie-verkondiging en de Afschaffing der Slavernij in Suriname houdt zijn eerste loterij. Alle spullen zijn gemaakt of ingezameld door de dames van het comité. Voor slechts een gulden per lot maakt u kans om een van de mooie prijzen te winnen. Maar dat niet alleen: met die gulden helpt u tot slaaf gemaakte mensen in Suriname aan hun vrijheid.
De gegoede burgerij bleek gevoelig voor dit aanbod: in deze eerste van drie loterijen van het Dames-Comité werden wel 1421 loten verkocht. Van de oprichting van het comité in 1855 tot 1862 haalden de leden maar liefst twaalfduizend gulden op (huidige waarde meer dan 130.000 euro). Daarmee lieten zij onder andere zo'n vijftig mensen in Suriname uit slavernij vrijkopen. Terwijl mannelijke abolitionisten in rokerige vergaderruimtes over voorstellen tot wetswijzigingen discussieerden, wilden deze dames op een praktische manier hun steentje bijdragen. Lid worden van de abolitionistische mannenvereniging mochten ze niet. Maar niets doen tegen die onmenselijke slavernij, waar ze zoveel over lazen en hoorden, was voor hen geen optie.
Anna Bergendahl was oprichtster en presidente van het Dames-Comité. Als kind had zij in Brazilië gewoond, waar ze speelde met kinderen van tot slaaf gemaakten. 'Slavernij in al hare afschuwelijkheid' maakte op haar een 'zóó diepen indruk', dat ze zich er wel tegen moest inzetten, schreef ze in 1859.
Bergendahl was niet de enige Nederlandse vrouw die zich geroepen voelde om haar stem tegen slavernij te laten horen. In 1842 ontving koning Willem II drie antislavernijpetities, waarvan er één niet door mannen was ondertekend, maar door 128 vrouwen uit Rotterdam. De koning reageerde verbaasd op deze vrouwelijke actie: hij had nog nooit zoiets ontvangen. De petitie was georganiseerd door het Rotterdam Ladies Anti-Slavery Committee. De naam verraadde al dat veel van de aangesloten vrouwen Engels waren of met een Engelsman getrouwd.
In Nederland was zo'n vrouwenpetitie een noviteit, maar in Engeland waren petities door vrouwen een beproefde tactiek in de antislavernijbeweging. Met de massale steun van vrouwen had het Britse rijk al in 1833 als eerste westerse mogendheid de slavernij afgeschaft. Vervolgens deden Britse abolitionisten er alles aan om ook de rest van de wereld tot afschaffing te bewegen. Met dit doel voor ogen werd in 1839 de British and Foreign Anti-Slavery Society opgericht. Een jaar later brachten bestuursleden van deze vereniging een eerste bezoek aan Nederland, waar zij vooral in Rotterdam weerklank vonden. De omvangrijke Britse gemeenschap in de stad bleek de ideale voedingsbodem voor de eerste abolitionistische organisaties in Nederland.
Na een vliegende startbleef het lang stil rond de Nederlandse antislavernijbeweging. In reactie op de petities van 1842 stelde minister van Koloniën J.C. Baud afschaffing in het vooruitzicht, maar pas op de lange termijn. Niet te veel rumoer creëren, was het devies, want anders zou er weleens revolutie in de koloniën kunnen uitbreken. Bovendien moest er eerst worden nagedacht over hoe slaveneigenaren konden worden gecompenseerd voor hun verlies van 'eigendom'. Gezagsgetrouw gaf men gehoor aan het verzoek.
Totdat slavernij in al haar afschuwelijkheid in het brandpunt van de publieke belangstelling belandde. Dit was vooral te danken aan één boek: de Nederlandse vertaling vanUncle Tom's Cabinvan de Amerikaanse abolitionist Harriet Beecher Stowe, dat in 1853 uitkwam. Het werd een onmiddellijk succes. Al in 1853 verschenen er vijf drukken, waaronder een goedkope 'volksuitgave'. Van sociëteiten tot huiskamers, overal werd erover gepraat. Het verhaal beschreef de ellende en tragiek van het bestaan van tot slaaf gemaakten, waarin mishandelingen alledaags waren en de scheiding van gezinsleden door verkoop altijd dreigde. Geraakt door deze en soortgelijke horrorverhalen richtte een groep vrouwen in 1855 opnieuw een antislavernijpetitie aan de koning, ditmaal Willem III, want, zo vroegen zij: 'In welk christelijk huisgezin wordt het lot dier ongelukkigen niet besproken?'
De petitie werd ondertekend door 733 vrouwen uit Amsterdam. Dienstbodes, kroeghoudsters en vrouwen van arbeiders en ambachtslieden zetten hun handtekening als daad van politiek protest.
De vraag dringt zich op waarom juist vrouwen uit lagere sociale klassen deze petitie ondertekenden. Het lijkt erop dat Amsterdamse vrouwen van een hogere stand het onfatsoenlijk vonden om zich zo expliciet politiek uit te laten. Wie de petitie heeft georganiseerd, valt overigens niet met zekerheid vast te stellen. Waarschijnlijk was het een initiatief vanuit de Vereeniging ter Verbreiding der Waarheid, een evangelisatievereniging die was gevestigd aan de Elandsstraat in de Jordaan. Dagelijks kwamen er veel vrouwen uit de buurt langs voor kinderopvang, cursussen en meer. De vereniging kwam voort uit de Nederlandse tak van het Réveil, onderdeel van de internationale Evangelical Revival. Deze protestantse geloofsbeweging richtte zich sterk op introspectie, het eigen gevoel en geweten. Christelijke barmhartigheid vormde de kern van hun geloofsovertuiging.
Vrouwen in het bijzonder werden geacht zich in te laten met liefdadigheid. Zij waren hier immers uitermate geschikt voor vanwege hun zogenaamde gevoeligheid, zorgzaamheid en goed werkende morele kompas. Vrouwen zouden oog hebben voor hun lijdende medemens door hun empathisch vermogen. Het kenschetsen van dergelijke kwaliteiten als typisch vrouwelijk paste binnen een samenleving waarin mannen als rationeel en vrouwen als emotioneel werden gezien. De mannelijke wereld speelde zich buitenshuis af, in de publieke sfeer, waar ruimte was voor politieke discussies. De huiselijke privésfeer was het vrouwelijk domein. Filantropie bood welgestelde vrouwen echter de mogelijkheid om deels aan deze strakke kaders te ontsnappen en zich een rol aan te meten in de maatschappij.
Een ambitieuze vrouwals Anna Bergendahl maakte dankbaar gebruik van de mogelijkheden die de filantropie haar bood om zich door werkzaamheden te ontplooien. Christelijke liefdadigheid was haar met de paplepel ingegoten. Haar ouders waren medeoprichters van een vereniging voor armoedebestrijding waar Bergendahl jarenlang actief bij betrokken was. Daarnaast hield ze zich bezig met uiteenlopende goede doelen, zoals een weeshuis in Jeruzalem, hulp aan christenen in Syrië en slachtoffers van een watersnoodramp in Zwitserland.
Op haar 28ste richtte Bergendahl haar Dames-Comité ter bevordering van de Evangelie-verkondiging en de Afschaffing der Slavernij in Suriname op, misschien in reactie op de net ingediende petitie van de Amsterdamse vrouwen uit de Jordaan. Hoewel zij door de Britse abolitionist Louis Chamerovzow, met wie zij correspondeerde, was aangespoord een vrouwelijke tegenhanger van een bestaande mannenvereniging op te richten, wilde Bergendahl haar eigen, onafhankelijke organisatie tegen slavernij. Mannelijke abolitionisten vonden haar te eerzuchtig. Zo had Bergendahl eens geschreven dat ze droomde van een school of kerk in Suriname, waarop te lezen zou zijn: 'Door het Amsterdamsche Dames-Comité'. Vissen naar complimentjes, vonden de mannen.
Met hun acties tegen slavernij mengden vrouwen zich voor het eerst expliciet in een politieke kwestie. In de petitie van 1855 stond dat de vrouwen hadden ondertekend als 'de zoodanigen wier sekse in gewone gevallen zich met openbare aangelegenheden minder pleegt in te laten'. Normaal zouden ze zich niet met politiek bemoeien, maar nu voelden ze zich moreel genoodzaakt. Ze presenteerden zich als de vertegenwoordigers van de vrouwelijke tot slaaf gemaakten. Omdat deze vrouwen zelf hun klachten niet bij de koning kenbaar konden maken, 'achten de Ondergeteekenden het voor God en haar geweten verpligt, zulks in haren naam te moeten doen'.
Alle Nederlandse vrouwen die streden tegen slavernij bekommerden zich in het bijzonder om hun seksegenoten. De Rotterdamse vrouwen schreven in 1842 aan de koning dat zij 'inzonderheid ten gunste der slavinnen willen pleiten, want op haar drukt de slavernij dubbeld zwaar'. Zij waren tenslotte niet in staat hun moederlijke plicht te vervullen, omdat zij hun kinderen niet tegen onheil konden beschermen. De verhalen van infanticide waren bij veel Nederlanders bekend: vrouwen die uit wanhoop hun baby doodden, om die niet te laten opgroeien in dezelfde ellende als waarin zij leefden. Net als verhalen van ouders die van hun kinderen werden gescheiden doordat ze afzonderlijk werden verkocht. De Rotterdamse vrouwen hoopten dat het moment snel zou komen 'dat iedere moeder in Suriname hare kinderen in hare armen zal kunnen drukken en in moederlijke verrukking uitroepen: Deze kinderen zijn mijn!'
Volgens historica Maartje Janse wisten Nederlandse vrouwelijke abolitionisten heel goed dat zij een grens overschreden door te ijveren voor een wetswijziging: ze gebruikten retorische strategieën om dit te legitimeren. In haar kantoor aan de Universiteit Leiden, met aan de wand een plattegrond van het gebouw van de Vereeniging ter Verbreiding der Waarheid in de Jordaan, vertelt ze enthousiast over haar jarenlange onderzoek naar de Nederlandse antislavernijbeweging en de rol van vrouwen daarbinnen.
'Vrouwen voelden zich persoonlijk zo geraakt door de kwestie van slavernij, dat ze dingen gingen doen die ze daarvoor nog nooit gedaan hadden. Ze gingen petitioneren, verenigingen oprichten, geld inzamelen om tot slaaf gemaakten vrij te kopen. Deze vrouwen kwamen uit huncomfort zone.Ze bewogen richting het randje van wat nog fatsoenlijk voor hen was om te doen.'
Anna Bergendahl heeft nooit gepetitioneerd. 'Dat vond ze waarschijnlijk onfatsoenlijk', zegt Janse. 'Ze koos bewust voor activiteiten die bij haar vrouw-zijn pasten. Toch rekten zij en de rest van haar Dames-Comité de geijkte vrouwenrollen zo ver mogelijk op.'
Kernactiviteit van Bergendahls comité was handwerken, waarvoor de vrouwen iedere twee weken bij een van hen thuis samenkwamen. In hun handwerkkrans - damesachtiger kan bijna niet - borduurden en naaiden ze spullen voor in huis, die ze vervolgens als prijzen verlootten. Tijdens deze bijeenkomsten las er altijd iemand voor uit antislavernijlectuur. 'Op die manier bleven ze op de hoogte van de stand van zaken omtrent de afschaffing', zegt Janse. 'Ze praatten er met elkaar over en zullen er thuis ook met man en kinderen over hebben gepraat. Zo maakten deze vrouwen een typisch vrouwelijke activiteit als handwerken politiek.'
De spullen die in 1857 klaarlagen om te worden verloot in lokaal Odeon, twee panden naast de huidige redactie vanDe Groene Amsterdammer,waren het resultaat van maandenlang handwerken en giften inzamelen. Bergendahl riep via de krant mensen op om voorwerpen te doneren die het Dames-Comité zou kunnen verloten. Dit had het gewenste effect: zelfs leden van het koninklijk huis brachten geschenken in. Van alle kussentjes, kleedjes, vazen en glazen die werden verloot, wensten de dames dat zij 'zwijgende, doch zichtbare voorsprekers der slaven' zouden zijn en 'aan der bezitters toeroepen: "Helpt de slaven."' Ze hoopten dat het onrecht van slavernij via de verlote prijzen als permanente herinnering de huiskamers zou worden binnengebracht.
In 1858 startte het Dames-Comité een speciale actie om geld in te zamelen voor de vrijkoop van 'twaalf zusteren, nu nog slavinnen in Suriname'. Want ook zij hadden recht op 'de weldaden die in het Evangelie zoo rijkelijk ook aan de vrouwen zijn verzekerd', aldus Bergendahl in een circulaire. Ook zij moesten vrij kunnen beschikken 'over haar eigen persoon; echtgenoot en kroost als vrouw en moeder'. 'Zusteren in Nederland' moesten de zusteren overzee te hulp schieten. Ze werden aangesproken op hun geweten: 'O! gij allen die de zegeningen kent der Christelijke vrijheid, gij, die de genoegens van het huiselijke leven gevoelt, echtgenooten en moeders, jongelingen en jonkvrouwen, ja kinderen en dienstboden, helpt op nieuw om eenige vrouwen, moeders of jonge dochters ook hare vrijheid van uit de onteerende slavenbanden te geven.'
De gelukkige vrijheidvan de Nederlandse vrouw werd gecontrasteerd met de vreselijke onvrijheid van de vrouw in slavernij. De vrouwen uit Amsterdam schreven in hun petitie aan de koning: 'Sire, als echtgenooten, moeders en huwbare meisjes, gevoelen wij daarbij meer dan ooit ons voorregt vrij te zijn.'
'Nederlandse vrouwen gingen hun eigen burgerlijke idealen projecteren op het gezin op de plantage', legt Janse uit. 'Je ziet duidelijk dat ze hun eigen ideale vrouwenleven in Nederland daartegen gingen afzetten. Ze vonden dat zij het zelf zo goed hadden, in vergelijking met hen. Zij mochten immers trouwen, hun kinderen zelf houden en verzorgen. Zo zie je dat deze bekommering met vrouwelijke tot slaaf gemaakten niet feministisch doorwerkte: het had eerder een tegengesteld effect. Nederlandse vrouwen gingen niet reflecteren op hun eigen ondergeschikte positie. Terwijl in Amerika de eerste vrouwelijke abolitionisten zoals Sarah en Angelina Grimké ook de pioniers van de beweging voor vrouwenrechten waren, was dat in Nederland niet het geval. Vrouwen streden voor de "emancipatie der slaven", nog niet voor die van henzelf.'
Desondanks konden de latere feministen voortborduren op de activiteiten van deze abolitionistische vrouwen. Doordat zij uit naam van hun geloof en geweten buitenshuis activiteiten organiseerden en het politieke daarbij niet uit de weg gingen, zochten zij de grenzen van het voor hen mogelijke op en eigenden zij zich een rol in de maatschappij toe.
Vanuit een religieus geïnspireerde motivatie zetten negentiende-eeuwse welgestelde vrouwen zich in voor anderen. Velen van hen gingen zich specifiek zorgen maken om hun seksegenoten, van vrouwelijke gevangenen tot prostituees en vrouwen in slavernij. Ze begonnen daarbij te spreken van een gedeeld 'zusterschap'. Dit leidde tot de opkomst van een nieuw soort genderidentiteit, stellen de historici Francisca de Haan en Romke van der Heide in hun veelgeciteerde artikel 'Vrouwen-Vereenigingen, Dames-Comité's en feministen'(Tijdschrift voor Sociale Geschiedenis,1997). Er werden organisaties voor uitsluitend vrouwen opgericht. Al waren deze zusters nog geen feministen die voor gelijke rechten streden, toch waren zij pioniers van wat De Haan en Van der Heide de vroege vrouwenbeweging noemen. Van hieruit werd uiteindelijk de stap gezet naar het volgende doel: omhoogkomen vanuit de ondergeschikte positie ten opzichte van de man.
De eerste feministische golf, die opkwam in de laatste decennia van de negentiende eeuw, begon met vrouwen die pleitten voor meer mogelijkheden tot onderwijs en werk. Mijlpaal was de Nationale Tentoonstelling van Vrouwenarbeid, die in 1898 in Den Haag werd gehouden. Honderden vrouwen werkten hieraan mee. De bedoeling was te laten zien waar vrouwen allemaal wel niet toe in staat waren. De opzet was groots en ambitieus. Het evenement trok in totaal ruim negentigduizend bezoekers, onder wie de bíjna meerderjarige prinses Wilhelmina, die samen met haar moeder kwam kijken, een week voor haar officiële inhuldiging als koningin.
Tijdens hun rondgang door de tentoonstellingszalen passeerden zij ongetwijfeld de zaal over 'maatschappelijk werk'. Hier stonden de verschillende goede doelen centraal waarvoor vrouwen zich in de loop van de tijd hadden ingezet. Een van de tentoongestelde objecten was de vrouwelijke antislavernijpetitie van 1855, waarin Wilhelmina's vader zo hartstochtelijk werd toegesproken. Althans, het was een grote oorkonde die deze petitie moest uitbeelden, speciaal voor de tentoonstelling gemaakt.
Toch bleken de organisatoren niet helemaal goed op de hoogte van de geschiedenis. 'Mejufvr. A.A. Bergendahl', stond er in goudgekrulde letters boven aan de oorkonde. Bergendahl, inmiddels 72, werd met haar Dames-Comité geëerd als initiatiefneemster van de petitie.
Helaas werd zij zo herinnerd voor de verkeerde abolitionistische activiteit, want juist aan petitioneren had zij niet gedaan. Voor Bergendahl een wezenlijk verschil, voor de feministische organisatie van de tentoonstelling niet. In hun ogen was vooral één zaak belangrijk: aantonen dat vrouwelijke abolitionisten belangrijk werk hadden geleverd.