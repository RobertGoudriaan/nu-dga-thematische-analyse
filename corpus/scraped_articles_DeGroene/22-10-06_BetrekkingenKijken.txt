Betrekkingen Kijken

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
6 oktober 2022
Café Deutschlandvan de West-Duitse kunstenaar Jörg Immendorff gaat over zijn bijzondere vriendschap met de Oost-Duitse schilder A.R. Penck.
De groep schilderijenCafé Deutschlandvan Jörg Immendorff begon te ontstaan in 1977. Toen ook begon zijn stevige vriendschap met de Oost-Duitse schilder A.R. Penck. Over die ontmoeting gingen die breed gebouwde schilderijen: over twee collega's, schilders uit de twee delen van Duitsland, West en Oost. De vertellingen hebben epische kracht. Zij raakten intens in gesprek en gingen met elkaar aan het werk.Wir wollen ein gutes Kollektiv werden. Ein Kollektiv was Gegensätze einschliesst.Dat schreven ze samen. Een vriendschap tussen een West-Duitse en een Oost-Duitse schilder. Dat wilden ze. Later kwamen er andere kunstenaars bij. Het ging om de artistieke betrekkingen tussen twee Duitslanden. Die zaten muurvast. Die moesten losser.
Zo was de werkelijkheid. Immendorff werd in 1945 geboren in Bleckede, aan de Elbe bij Lüneburg. De rivier daar was de grens. Als hij als jongetje daar stond, zag hij de oostelijke helft van het land aan de overkant. Die was ook ver weg. Ik ben daar ooit wezen kijken. Het waaide. Eerder lag er een brug, maar die was afgebroken en opgeruimd. De grens was hermetisch. Kort nadat ik in Eindhoven was begonnen, hadden wij een ontroerende tentoonstelling van Pencks geheimzinnige werken. Het waren grote schilderijen: stugge, zwarte tekens geschilderd op lakens. Die konden klein worden opgevouwen en zo in een koffer uit Dresden heimelijk naar het Westen worden gebracht. Zijn galerist Michael Werner was eerst in West-Berlijn, later in Keulen gevestigd. Wij hadden de tentoonstelling overgenomen van de Kunsthalle in Bern, daar gemaakt door mijn collega Johannes Gachnang.
Toen de expo in Bern was, had Penck geen toestemming gekregen om uit Dresden erheen te reizen. Maar Nederland had goede betrekkingen met de ddr. Ik meldde me dus bij hun ambassade om te vragen of hij wel naar Eindhoven mocht komen. Voor de goede orde had ik catalogi meegenomen van de paar exposities die eerder in het Westen waren gehouden. Nochtans ontkende de ambassade enige weet te hebben van een kunstenaar die A.R. Penck zou heten. Ik zei nog dat dat zijn kunstenaarsnaam was. Zijn burgerlijke naam was Ralf Winkler en hij woonde in Dresden bij zijn moeder. Maar van die Winkler hadden de diplomaten ook nooit gehoord.
Hij was een kunstenaar die officieel niet bestond. Niettemin ontmoette Immendorff hem in 1977 in Oost-Berlijn, later zagen ze elkaar in Dresden. Die ontmoetingen leidden tot allerlei vormen van samenwerking. Er ontstonden schilderijen met vertellingen waarin de kunstenaars als hoofdfiguren optraden. Daaromheen waren er de rollen van anderen. Voor zijn mise-en-scène vond hij de duistere ruimte van het nachtcafé. Van alles kon daar gebeuren. Daar, in Café Deutschland, zoals hij de plek noemde, kwamen vrienden samen met vreemden in het geheim van de nacht. Het waren donkere sfeerbeelden.
Een van die schilderijen uit 1978 was een winterse voorstelling die we toen hebben verworven:Café Deutschland / Winter.Op houten bordjes in de sneeuw stond ter weerszijden van een muur van besneeuwde steenbrokken aangegeven waar we ons bevonden. Daar stond in bibberende lettersBrrrDenDDrrrgeschreven. Het leek op hoe Duitse sprookjes worden geïllustreerd. De stenen muur loopt schuin door de sombere gelagkamer. Van links (west) komt Immendorff aangeslopen. Hij kruipt tussen besneeuwde tafels en steekt vriendschappelijk zijn hand door de muur. Aan de andere kant zit bijna onzichtbaar Penck verborgen in schaduwen onder een wachttoren. Hun handen bereiken elkaar niet. Een arm van de toren grijpt een vluchteling. In het westen brandt warm vuur. Rechts vooraan, in het oosten aan de sneeuwtafel, zit een sinistere gestalte te loeren door een scheur in een krant. Er wordt bewaakt. Her en der is er van alles gaande.
Dit schilderij kwam in Eindhoven te hangen in de zaal naast het kabinet waar de slaapkamerinstallatie van Joseph Beuys was ingericht die vol oude levensherinneringen zit. Op de academie was Immendorff in de leer bij Beuys. Het ging erom hoe je moest denken. Daar in de klas schilderde hij in 1966 het schilderijHört auf zu malen.Dat stond er met grote letters op geschreven. Het is wel bloedmooi rood. Dit is wat het zegt: verzin andere versies van kunst en verbeelding. Zo zei ook Beuys dat. Weliswaar isCafé Deutschlandmet droge, vlakke verf geschilderd. Het is dus een schilderij, maar verder een onnavolgbaar theatraal en groot spektakel van gekleurde figuren.
De kunstenaar die niet bestond - Immendorff ontmoette hem
Peter Cox, Eindhoven / Collectie Van Abbemuseum | Jörg Immendorff, BrrrD-DDrrr Café Deutschland, 1978. Synthetische verf op doek, 290 x 290 cm Peter Cox, Eindhoven / Collectie Van Abbemuseum | Onderaan: Jörg Immendorff, Hört auf zu malen, 1966. Synthetische verf op doek, 135 x 135 cm