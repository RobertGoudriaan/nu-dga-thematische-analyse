Zijn we eindelijk wakker geschud? De urgentie van de feministenmars

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
20 maart 2025
De enorme opkomst bij de feministenmars in Amsterdam op 8 maart was niet voor niets. Ook in Nederland wordt het anti-abortusgeluid luider. Vlak voor de mars verscheen het 'zwartboek' van Gezin in Gevaar, waarin de organisatie achter de Lentekriebels-week onder vuur wordt genomen.
Djoeke Gerding had geen'baas in eigen buik' op haar buik geschreven; ze wilde een jas aan. Ze scandeerde het wel toen de feministenmars langs een stel anti-abortusactivisten trok. Hooguit tien waren het er, zeggen Gerding en andere ooggetuigen, tegenover zo'n twintigduizend feministen. En dan werden ze ook nog eens haast aan het zicht onttrokken door een haag politieagenten. Ze hielden protestborden op met foto's en diagrammen met nep-echo's van, ja, waren het foetussen? Eerder volgroeide baby's in de baarmoeder.
Als bestuursvoorzitter van Samen naar de Kliniek, een vrijwilligersorganisatie die mensen die een abortus willen laten uitvoeren begeleidt, houdt Gerding zich vooral bezig met organisatorische vragen. Zijn er genoeg buddy's, zijn die goed getraind? Sinds het najaar van 2024 is elke abortuskliniek gedekt, geen enkele vrouw hoeft meer in haar eentje langs intimiderende groepjes, meestal conservatieve christenen die naast de deur protesteren tegen zelfbeschikking. Gerdings jas had diepe zakken met stickers erin van Samen naar de Kliniek. De bus van Jezus Leeft blokkeert regelmatig abortusklinieken, maar stond nu midden op de Dam. Ze lacht. 'Ik heb er heel nadrukkelijk bij gezegd dat het natuurlijk niet de bedoeling was dat mensen die stickers op die bus gingen plakken.'
'Baas in eigen buik' stond wel op de buiken van sommige vrouwen met wie Gerding samen opliep. Er waren buddy's van het eerste uur bij, Dolle Mina's, vrouwen die dit vrijwilligerswerk al sinds de jaren zeventig doen. Gerding liep er met een bord waarop stond: 'Je staat er niet alleen voor.' Verder in haar omgeving: 'Abortus is normaal.' En: 'Wat triest dat wij nodig zijn.' 'Dat blijft toch een beetje onze onofficiële slogan.' Om daar zo met iedereen te lopen en steun te ervaren was fijn, zegt ze. 'Jong en oud, man en vrouw, maakt niet welke achtergrond, iedereen was daar. Er wordt soms geklaagd dat het feminisme zo gefragmenteerd is. Maar dat maakt niet uit, want we zijn er uiteindelijk allemaal voor hetzelfde. Voor menselijke waardigheid, ongeacht wie je bent.'
Eerdere jaren werd de vrouwenmars georganiseerd door een stichting, die werd ontbonden, vorig jaar ging de mars niet door omdat de veiligheid niet kon worden gegarandeerd, maar dit jaar was er een feministenmars. 'Voor allerlei verschillende feministen en activisten, met verschillende doelen en achtergronden', zegt projectleider Annemieke van Straalen. 'Van grassroots tot institutioneel. Ze stonden er voor abortusrechten, maar ook tegen racisme en genocide.' Intersectioneel feminisme is nou eenmaal een voorhoedegevecht, zegt Van Straalen. 'Deze nieuwe golf van feminisme gaat over de vraag hoe we al die verschillende, op het eerste oog misschien onafhankelijk van elkaar lijkende problemen meer met elkaar in verband kunnen brengen. Zodat we ook beter weten waar de oplossing te vinden is.'
'Historisch', zegt ze over de opkomst. 'Ongekend hoog voor een feministisch initiatief. Weet je dat de Women's March werd geïntroduceerd na de eerste inauguratie van Donald Trump in 2017? En nu hebben we een tweede termijn en ik denk: mede daardoor is er geen dag dat je niet geconfronteerd wordt met het terugdraaien van rechten waarvan we altijd het idee hadden dat het wel goed zou zitten. Misschien zijn we eindelijk wakker geschud.'
Feminisme op de barricades bedrijven voelt in Nederland wel retro, zegt Van Straalen. 'Omdat dat gewoon echt al heel lang niet meer gedaan is, niet echt, weet je wel, niet echt met urgentie.'
Klassieke onderwerpenstaan opnieuw op de agenda: er liepen feministen mee met buttons die ze 45 jaar geleden ook droegen; Wij Vrouwen Eisen. De Dolle Mina's zijn terug. Dat is nostalgisch, maar met een scherp randje. Want die hoge opkomst werd weliswaar gevierd door activisten en organisaties op sociale media, maar is juist ook te verklaren door een toegenomen druk op verworven rechten. Vlak voor de mars diende de SGP drie moties in bij de Tweede Kamer naar aanleiding van een bericht dat het aantal abortussen in Nederland is toegenomen - een vroeg teken van de hier opstekende religieus-conservatieve wind.
Vlak voor de mars publiceerde de ultraconservatieve Nederlandse organisatie Gezin in Gevaar een zogenaamd 'zwartboek' waarin de pijlen worden gericht op Rutgers, het kennis- en expertisecentrum voor seksuele gezondheid, evenals de boeken die Rutgers aanbeveelt. Over het voorlichtingsboekSeks en zostaat in dat zwartboek: 'Het boek promoot abortus als een simpele ingreep maar verbergt de gruwelijke werkelijkheid en ontkent de menselijkheid van het ongeboren kind.'
'Ik was wel benieuwd waarmee ze dit jaar zouden komen', zegt adjunct-directeur Luc Lauwers in het Utrechtse kantoor van Rutgers. Sinds 2023 wordt het expertisecentrum jaarlijks in aanloop naar de Week van de Lentekriebels, een week in het teken van relationele en seksuele vorming op scholen, systematisch lastiggevallen door samenwerkende ultraconservatieve groeperingen. Vorig jaar waren het flyers met leugens en verdraaide informatie erop. Dit jaar is het een boekwerk.
Inmiddels is het onderdeel van de voorbereiding op de Lentekriebels: communicatie met ouders en docenten, Kamerleden informeren, medewerkers beschermen, in de gaten houden of er een aanval komt en hoe die er dan uitziet. 'Het gaat ze niet eens om Rutgers', zegt hij. 'Seksuele educatie is gewoon een van de slagvelden die ze hebben gevonden om cultuuroorlog langs te voeren. En de strategie is vooral zo veel mogelijk leugens delen en verwarring zaaien, zodat mensen gaan twijfelen aan dingen die al lang en breed realiteit zijn, uitvoerig wetenschappelijk onderbouwd en hartstikke goed in elkaar zitten.'
Anti-lhbtqi+, waar eerdere jaren de focus op lag, en anti-abortusbeweging zijn volgens Lauwers de twee pilaren waar de anti-rechtenbeweging op rust. Hij heeft daarmee niets nieuws in het boekje gelezen, maar de inhoud wordt wel luider en brutaler. 'Waar het eerder een nicheding was, laten ze nu steeds meer van zichzelf zien. En dat doen ze natuurlijk alleen omdat ze zich onaantastbaar wanen. Omdat er op bepaalde plekken publiek is voor de leugens die ze delen, tot in de Tweede Kamer aan toe.'
Het anti-abortusgeluid krijgt in internationale context meer tractie, door onder meer de ultraconservatieve beweging in de Verenigde Staten. En hoewel de steun voor abortus in Nederland groot is, wint die ook hier terrein. 'Als je maar desinformatie blijft pompen creëer je wel een voedingsbodem op basis waarvan een heel kleine groep, die zichzelf wel mega goed heeft georganiseerd en veel geld heeft van donoren uit Polen, Rusland en VS, de kans krijgt om hun agenda te pushen. En die helaas in deze periode ook politiek weet te verzilveren. In Nederland nog niet,
maar er worden ook geen stappen meer vooruit gezet', zegt Lauwers.
Communicatie-technisch spelen de ultraconservatieve clubs het slim, zegt Annemieke van Straalen, die ook medeoprichter is van de Vrije Keuze Coalitie, een beweging van organisaties uit het maatschappelijk middenveld die ervoor wil zorgen dat abortus uit het Wetboek van Strafrecht verdwijnt. 'De haatcampagne begon bij iets waar veel Nederlanders zich nog wel in konden vinden, wat nieuw en apart is, namelijk trans personen. En als dan langzaam maar zeker de maatschappelijke opinie verschuift en conservatief gedachtegoed meer weerklank krijgt, dan is er momentum voor het inperken van andere rechten. Ik geloof dat we in het proces zitten van dat stukje bij beetje onze rechten afbrokkelen. En niet zomaar afbrokkelen, maar dat er moedwillig mensen met beitels in staan te rammen.'
In februari stuurde deanti-abortusorganisatie Kies Leven een folder naar Nederlandse huisartsen om ze te overtuigen de abortuspil niet voor te schrijven en in maart debatteerde de Tweede Kamer over drie SGP-moties naar aanleiding van het gestegen aantal abortussen in Nederland. Over het registreren van redenen voor abortus, om het effect te onderzoeken van het afschaffen van de wettelijke bedenktijd, en om te onderzoeken wat er extra gedaan kan worden tegen ongewenste zwangerschappen. Alleen de eerstgenoemde is niet aangenomen.
Politieke partijen die vinden dat een bevruchting tot een bevalling moet leiden, hebben met de Nederlandse wetgeving in de hand relatief veel ruimte om zwangere vrouwen te ontmenselijken. Daarover publiceerde emeritus hoogleraar Trudy Dehue een scherp essay in deNRC.De auteur van het boekEi, foetus, babyschrijft dat men over het hoofd lijkt te zien dat die stijging alleen opgaat voor zeer vroege abortussen - mede te danken aan verbeterde testen waardoor een bevruchting heel vroeg kan worden gedetecteerd. 'Nog meer vrouwen zullen (...) de ultravroege test gaan gebruiken, zodat de teller bij een volgende wetsevaluatie weer omhoog zal zijn gegaan, wat velen weer als een nationale ramp zullen zien.'
'Je kunt zeggen, wat moeten we met die moties, maar ze knabbelen aan rechten zoals toegang tot abortuszorg', zegt jurist Linde Bryk van Bureau Clara Wichmann, dat het juridische deel van de Vrije Keuze Coalitie op zich neemt, en onder meer onderzoek doet naar het decriminaliseren van abortus en het juridisch bestrijden van desinformatie rond abortus. Brede steun voor abortus is essentieel, zegt ze, maar niet genoeg op het moment dat je rechten je kunnen worden afgenomen. 'Dan moet je niet alleen waakzaam zijn, maar je moet een stap extra zetten.'
Die stap is nu concreet: het decriminaliseren van abortus, die in Nederland nog altijd in het Wetboek van Strafrecht staat. Zolang dat zo is, kan abortus geen grondrecht worden, zegt Bryk. 'Dus nu is de vraag: hoe gaan we abortus uit het Wetboek van Strafrecht halen en hoe verzekeren we dat vrouwen ook daadwerkelijk die zorg krijgen?' Dat betekent steeds scherp zijn, bijvoorbeeld op desinformatie door anti-abortusorganisaties die folders aan huisartsen opsturen, Kamerleden verkeerd informeren en onder valse voorwendselen voorlichtingsgesprekken voeren met vrouwen die een abortus willen. 'Vrijheid van meningsuiting, is één ding', zegt Bryk. 'En vrijheid van religie ook. Maar als het desinformatie wordt en het zelfbeschikkingsrecht inperkt, dan is het een ander geval. En dan moet je echt gaan kijken, hoe kunnen we hiertegen optreden?'
Het gaat steeds om hetzelfde, zegt Van Straalen. 'Het reguleren van andermans lichamen, om verschillen in rechten en vrijheden. Ik ben bang dat ze daar ongezien heel ver mee komen, en dat op het moment dat de volkswoede écht oplaait, we al in een heel benarde positie zitten. En dat is natuurlijk ook het paradoxale eraan. Dat je eerst wat klappen moet krijgen voor je in actie komt. Maar nu gaan we elkaar opzoeken en ons organiseren. Een beweging bouwen.'
'Seksuele educatie wordt gebruikt om cultuuroorlog te voeren'