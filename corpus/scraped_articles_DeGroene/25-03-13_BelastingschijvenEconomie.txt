Belastingschijven Economie

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
13 maart 2025
Wat is er saaier dan belastingschijven? En wat is er spannender dan de dreigende ontmanteling van de rechtsstaat in de Verenigde Staten door Elon Musk en Donald Trump?
In de economie hebben de saaiste en de spannendste zaken vaak alles met elkaar te maken. Nu de rijkste man ter wereld ook mondiale politieke macht grijpt, doet het ertoe dat zijn rijkdom dus niet via de belastingen werd herverdeeld. Concentratie van rijkdom corrumpeert de politiek.
Recent onderzoek wijst op een nieuw verband tussen belastingschijven en MAGA,'Make America Great Again'.Een belangrijke reden dat Trump werd verkozen is de inflatie sinds 2020. En de inflatie, daar lijkt het op, hield in de Verenigde Staten zo lang aan vanwege de consumptie van een kleine, rijke bovenlaag. Die hielp Donald Trump niet alleen door donaties en berichten op X. De rijke bovenlaag hielp Trump ook, en zonder het te weten, door zo veel te spenderen dat dit pijnlijke prijsstijgingen voor het minder gefortuneerde deel van de Verenigde Staten veroorzaakte - dat daardoor een extra zetje kreeg om op Trump te stemmen.
De Delftse econoom Servaas Storm publiceerde erover, samen met Thomas Ferguson van University of Massachusetts, Boston. Ze laten zien dat de rijkste tien procent van alle Amerikaanse huishoudens 23 procent van alle consumptie voor zijn rekening neemt, en de rijkste twintig procent doet zelfs veertig procent van alle consumptieve uitgaven. De prijzen van juist die goederen en diensten die relatief meer worden gekocht door die rijken, zijn het meest gestegen. En die prijzen, die betaalt iedereen voor de boodschappen.
Het wrange is dat voor de rijksten de prijsstijgingen er helemaal niet toe doen. Maar voor de rest natuurlijk wel.
Een Amerikaan met een inkomen in de onderste twintig procent van de verdeling geeft een derde van zijn of haar inkomen uit aan eten, iemand in de bovenste twintig procent slechts acht procent van het inkomen, in de bovenste tien procent is het hooguit enkele procenten. Stijgen de prijzen met laten we zeggen een kwart (door inflatie op inflatie sinds 2020) dan is de eerste Amerikaan niet 33 procent maar 41 procent van het inkomen kwijt aan eten. Dat maakt nogal wat uit. Maar voor de rijkste tien procent inkomens blijft het enkele procenten. Die merken het niet eens.
Dit prijsopdrijvende effect is sterker naarmate er in een maatschappij grotere verschillen in inkomen zijn, want dan wordt de consumptie van de rijken steeds belangrijker. Ze pakken een groter deel van de taart (nu dus al veertig procent), die daardoor duurder wordt voor iedereen. Wie dan een derde van het inkomen aan eten uitgeeft, gaat anders stemmen.
Er ontstond eenlock-in,want de stemmen gingen naar Trump, Musk en andere miljardairs die de ongelijkheid verder gaan vergroten. Wie weet, straks gaat hun consumptie-aandeel daardoor van veertig naar vijftig procent, zeker als er een recessie voor de rest komt.
Hoe rijker de top tien procent, hoe meer hun consumptiegedrag de prijzen beïnvloedt én hoe minder de inflatie hen raakt. In de VS 'verdient' de rijkste tien procent in inkomens de helft van al het inkomen dat er ontvangen wordt, in Nederland is dat slechts dertig procent. Dezelfde dynamiek speelt hier, maar dus zwakker. Door enorme prijsstijgingen op vastgoed- en aandelenmarkten is ook hier de consumptie van de rijke bovenlaag toegenomen. Alleen is hun aandeel in alle consumptie niet zo groot dat het de inflatie veel verhoogde - waarschijnlijk, want onderzocht is dit niet voor ons land.
De ongelijkheid in bezit, aanjager van het proces, is in Nederland zeer groot. Ons belastingstelsel laat dat zo. Wie in Nederland werkt, betaalt tot 49 procent belasting. Wie veel bezit, betaalt daar slechts 1,2 procent belasting over, als er aftrekbare schulden zijn zelfs helemaal niets.
De situatie in de VS toont aan dat de ongelijkheid tijdig moet worden ingedamd, voordat ze een politieke lock-in kan veroorzaken. Voor de meeste Nederlanders doet het nog steeds pijn dat de prijzen sinds 2020 een kwart hoger zijn, ook al zijn op dit moment de grote prijsstijgingen voorbij. Hoog tijd dus voor meer aandacht voor die saaie belastingschijven.
De VS tonen aan dat ook bij ons de ongelijkheid in bezit tijdig moet worden ingedamd
Reageren?bezemer@groene.nl