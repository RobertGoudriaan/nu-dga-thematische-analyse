Geen ambitie, stil verzet Stressklachten en prestatiedruk bij studenten

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
31 augustus 2023
Aan de mentale problemen van studenten liggen maatschappelijke ontwikkelingen ten grondslag, toch zijn ze de verantwoordelijkheid van studenten zelf.
'Hebben jullie weleensvan mindfulness gehoord?' De cursus 'Relax: ontspannen studeren zonder stress!' is zo'n tien minuten bezig wanneer studentenpsycholoog Sanne Weeber ons vraagt om de ogen te sluiten. Ze begint met een langzamer, dieper stemgeluid te praten. 'Je mag drie keer inademen door je neus en uitademen door je mond.' Op de achtergrond klinkt het gezoem van tl-buizen en het ventilatiesysteem dat op volle toeren moet draaien. Het is half juni, het academisch jaar loopt af. Voor het studentencentrum waar de cursus plaatsvindt liggen confetti en een kurk van een fles champagne. Sommige studenten hebben net te horen gekregen dat ze hun scriptie succesvol hebben afgerond. Minder gelukkigen zitten nog volop in de deadlinestress.
'Ik wil jullie vragen een stressvol moment in gedachten te nemen', zegt Weeber. 'Waar was je toen? Wat deed je? Hoe voelde je je precies?' Stap voor stap helpt Weeber de groep zo'n moment te visualiseren. 'Laat het moment nu maar los. Adem diep in en blaas de stress uit je lichaam.' Er klinkt gesnik, iemand haalt schokkerig haar neus op. 'Als je er klaar voor bent, mag je je ogen weer opendoen.'
Het gesnik komt van Marit, student antropologie. Voor haar neus ligt een A4'tje van een eerdere oefening, waar een wit poppetje op staat afgebeeld. 'Waar ervaar je stress?' staat erboven in Calibri-12. Met blauwe ballpointpen heeft Marit de schouders en buik omcirkeld. Rond het hoofd staan teksten als 'ik ben dom', 'warrig' en 'geen zin in dingen' geschreven. Tijdens de 'stressvisualisatie-oefening' moest ze denken aan de eerste versie van haar scriptie die ze afgelopen week moest inleveren, vertelt ze na afloop van de cursus. Het verzamelen van data ging haar goed af. Voor haar onderzoek naar de sociale cohesie in volksbuurten woonde ze een gratis lunch bij in een buurthuis en hielp ze mee met soep uitdelen bij een moskee.
Maar toen Marit de data moest verwerken en een theoretisch kader moest opstellen, verloor ze haar vertrouwen. 'Ik had het gevoel alsof het veel beter kon.' Al heel het jaar is ze bezig met dit onderzoek. Tussentijdse deadlines zijn erg strikt en ze moet veel zelf uitvogelen. Misschien kon deze cursus helpen bij haar scriptiestress, dacht ze. 'Best veel open deuren', oordeelt Marit nu. Maar toch vindt ze het goed dat ze de cursus heeft bijgewoond. 'Het onderwijssysteem kan denk ik veel beter: meer begeleiding, meer contacturen, meer structuur. Dan word je minder aan je lot overgelaten. Alleen dat kun je moeilijk veranderen, je moet het toch zelf oplossen. Dus cursussen zoals dit zijn beter dan niets.'
Komende week zullen ruimachthonderdduizend studenten plaatsnemen in de collegebanken. Wat zou moeten doorgaan voor 'de mooiste tijd van je leven' blijkt voor veel studenten een periode vol overmatige stress, prestatiedruk en mentale klachten. De ernst van de problematiek lijkt ook tot minister van Onderwijs Robbert Dijkgraaf (D66) doorgedrongen. Met het verlagen van het bindend studieadvies (BSA) en de herintroductie van de basisbeurs, probeert hij druk van de ketel te halen. Ook maakte Dijkgraaf een jaarlijks bedrag van vijftien miljoen beschikbaar om hogescholen en universiteiten te ondersteunen in het verbeteren van studentenwelzijn. Maar of de plannen genoeg zijn om studenten weer wat mentale ademruimte te geven, is nog onzeker. De prestatiecultuur lijkt niet zomaar verholpen.
'Veel studenten voelen zich overrompeld door hoge eisen, verwachtingen en verantwoordelijkheden', zegt Jolien Dopmeijer, sinds 2020 verbonden aan het Trimbos-instituut. Al veertien jaar doet ze onderzoek naar het welzijn van studenten. Ze merkt hoe steeds meer studenten het hoge tempo van de maatschappij en het onderwijs niet meer aankunnen. Bij een groeiende groep studenten leidt dit tot mentale klachten. Meer dan de helft van de studenten in het hoger onderwijs heeft last van prestatiedruk, blijkt uit onderzoek van het Trimbos-instituut. Bijna alle studenten ervaren stress, waarvan meer dan zestig procent veel of heel veel. Inmiddels heeft 44 procent van de studenten last van een psychische aandoening, in 2009 was dit slechts 22 procent. De helft van de studenten ervaart psychische klachten zoals angst, somberheid en eenzaamheid. Een kwart van de studenten geeft aan soms of vaker levensmoe te zijn.
Wie wil begrijpen waar de huidige prestatiecultuur in het onderwijs vandaan komt, moet terug naar 2011. In de nadagen van de financiele crisis achtte toenmalig staatssecretaris van Onderwijs, Cultuur en Wetenschap Halbe Zijlstra (VVD) het van belang dat de prestatielat omhoogging in het hoger onderwijs. Met het oog op de 'verdiencapaciteit' van de Nederlandse samenleving moesten studenten meer uitgedaagd worden om te excelleren, aldus de Strategische Agenda Hoger Onderwijs, Onderzoek en Wetenschap (2011). Een aanpassing van de studiecultuur was daarom vereist. Die moest, met 2025 als strategisch ijkpunt, meer prestatiegericht en intensiever om het maximale uit studenten te halen. Studenten die dit nieuwe niveau niet aankonden, moesten hun 'ambities bijstellen'.
Om dit vergezicht te realiseren maakte Zijlstra eind 2011 prestatieafspraken met alle universiteiten en hogescholen. Het doel: 'Verhoging van het rendement van het onderwijs, vermindering van uitval en investeren in onderwijsintensiteit, docentkwaliteit en excellentie.' Meer studenten moesten binnen drie jaar een bachelorsdiploma afronden. De mate waarin universiteiten en hogescholen succesvol waren in het verwezenlijken van deze doelen had financiële consequenties. Meer succes betekende meer geld.
Als gevolg zetten universiteiten in op selectie, excellentie en een snellere studievoortgang. Het bindend studieadvies, dat opleidingen de mogelijkheid geeft om eerstejaarsstudenten van de opleiding te sturen bij een tekort aan studiepunten, werd breder geïmplementeerd. De basisbeurs werd in 2015 definitief omgezet in een lening. Masteropleidingen gingen meer gebruik maken van selectie aan de poort, en ook nieuwe studenten moesten vaker hun geschiktheid aantonen aan de hand van 'matching'. Daarnaast kwam er een hogere nadruk te liggen op exclusieve excellentieafdelingen,university collegesenhonours-trajecten.
De prestatieafspraken zijn inmiddels afgelopen, maar veel van de destijds geïntroduceerde maatregelen zijn niet of slechts deels teruggedraaid.
De cultuur op de universiteitis sinds de prestatieafspraken drastisch veranderd, ziet Toske Andreoli, filosoof en auteur vanDe mooiste tijd van je leven? Een nieuwe kijk op studiestress.'Door in elk stadium in het onderwijs te selecteren op excellentie, wordt studenten al heel vroeg duidelijk gemaakt dat ze met elkaar moeten concurreren.' Studenten hebben de prestatiecultuur daardoor volledig geïnternaliseerd. Ze lijken nauwelijks te weten in welk opzicht ze willen uitblinken. Goede studieresultaten, stages, connecties leggen, veel vrienden maken - overal moet maximaal gepresteerd worden. Sommige studenten kunnen hier goed mee omgaan. Maar voor studenten die niet binnen de mal van de 'ideale student' passen is weinig ruimte. 'Die lopen zichzelf volledig voorbij.'
Dit heeft onder andere te maken met een gebrek aan ritme en continuïteit, denkt Andreoli. Er wordt van studenten verwacht veertig uur per week aan hun studie te wijden. Maar het aantal contacturen schommelt meestal maar rond de vijftien uur per week, met flinke uitschieters naar beneden. Studenten hebben daardoor een grote verantwoordelijkheid voor het invullen van hun eigen week. Dat leidt tot twee extremen, ziet Andreoli. 'Zodra het tegenzit, zakken sommige studenten makkelijk verder weg. Dat kan voor passiviteit en isolement zorgen. Maar het kan ook juist tot hyperactiviteit leiden. Studenten kunnen er immers ook voor kiezen hun tijd eindeloos op te vullen met taken. Als vaststaande begrenzingen ontbreken, wordt het moelijker om te stoppen met werk.'
Andreoli benadrukt dat het mentale welzijn een gedeelde verantwoordelijkheid is voor student en universiteit. Toch worden klachten gepresenteerd als problemen van de student zelf. 'Je bent verantwoordelijk voor je eigen geluk, dus ook voor je eigen falen.' Illustratief hiervoor is het grote aanbod aan cursussen dat de universiteiten bieden. Zo kunnen studenten op de Universiteit Leiden naast een cursus stressmanagement voor twee euro vijftig ook workshops omtrent uitstelgedrag volgen. Andreoli: 'Alle universiteiten verwijzen in hun communicatie over stress en psychische klachten naar de studentenpsycholoog en dit soort cursussen. Daarmee impliceren ze dat niet de studiedruk het probleem is, maar de student die druk ervaart. Niet de opleidingen, het gebrek aan begeleiding en de weinige contacturen zijn het probleem, maar de studenten die daar last van hebben. Met de huidige stress- en prestatiedrukcijfers is dat echt niet meer vol te houden.'
'Een cursus stressreductie?Het idee alleen al...' Robin begon in 2018 met studeren. In zijn tweede studiejaar besloot hij naast zijn bachelor politicologie een gooi te doen naar het bestuur van zijn studentenvereniging. Waarom wist hij destijds eigenlijk niet. 'Ik was de eerste die ging studeren in mijn familie dus ik wilde me graag bewijzen', vertelt hij terugblikkend. 'Het was vooral een manier om mijn cv op te vullen. Ik was erg ambitieus, wilde graag de politiek in gaan. Een bestuursjaar helpt dan, had ik gehoord.'
Robin leerde nieuwe mensen kennen en raakte goed bevriend met zijn medebestuursleden. 'We waren een soortband of brothers. Met z'n zessen een organisatie draaiende houden. Dat werkt erg verbindend.' Maar al die gezellige drukte had een keerzijde. Een doorsnee dag van Robin begon meestal om een uurtje of negen op de universiteit. Om drie, vier uur liepen zijn colleges af, en vervolgens trok hij naar het bestuurshok. 'Ik was penningmeester, dus ik was vooral bezig met de administratie en mailtjes sturen naar leden die nog iets moesten betalen.' Vervolgens snel wat eten, naar de sportschool en 's avonds een borrel. 'Ik stond praktisch 24 uur per dag aan, maar een stapje terugzetten kon niet. Ik moest door.'
Robin, inmiddels 25 jaar oud, heet eigenlijk geen Robin. Hij wil liever niet met zijn echte naam genoemd worden omdat hij vreest dat zijn ouders er dan achter komen dat hij financieel aan de grond zat tijdens zijn bestuursjaar. 'Ik was zo druk dat ik nauwelijks kon rondkomen. Vierhonderd euro huur, collegegeld, studieboeken en al die borrels waar ik naartoe ging: dan werd er ook wel verwacht dat je een paar keer een rondje gaf.' Een spaarrekening had hij niet, dus leefde hij van duo-lening naar duo-lening. 'Dat was een enorme bron van stress, maar het zou onterecht zijn als mijn ouders zich daarover schuldig zouden voelen', vertelt Robin. 'Ik kom uit een arm gezin. Mijn ouders hadden simpelweg niet de middelen om mij financieel te steunen. Zij konden er niks aan doen dat ik vier keer per week crisispasta at.' Crisispasta is pasta met tomatensaus uit blik.
Maart 2019 ging het mis. Robin was bezig met de laatste loodjes van zijn penningmeesterschap, de eindafrekening opstellen, volgde ondertussen een aantal vakken en werkte drie, vier dagen in de week in een kledingzaak om weer een beetje een financiële buffer op te bouwen. Toen een klant hem een kritische vraag stelde over een pak in de winkel, ontplofte hij. 'Ik was boos op alles en niets tegelijkertijd.' Alle stress die zich had opgebouwd klapte eruit. Hij belde zijn baas op, maar op veel begrip kon hij niet rekenen. 'Iedereen voelt zich weleens somber of gestrest', hoorde Robin aan de andere kant van de lijn.
Uiteindelijk waren het Robins vrienden die hem ervan overtuigden om hulp te zoeken. Na een maand op een wachtlijst kon hij terecht bij een psycholoog. Onder de stress en prestatiedruk bleek een ernstige depressie te schuilen. 'Ik wilde het niet doorhebben. Ben je nooit depressief geweest, dan herken je het niet bij jezelf. Het moest wel van buiten komen.'
De problemen bij studenten spelen brederdan alleen binnen de muren van de universiteit, ziet Trimbos-onderzoeker Jolien Dopmeijer. 'Deze generatie studenten wordt door alle crises die zich wereldwijd afspelen hard geraakt.' Het is lastiger om een woning te krijgen, de financiële steun is afgenomen en studenten worden relatief hard geraakt door inflatie. Zeven op de tien studenten acht het dan ook noodzakelijk om naast hun studie een bijbaan te nemen, het hoogste percentage in de Europese Unie. Daar komt bij, zo blijkt uit het onderzoekHarder, Better, Faster, Strongerwaar Dopmeijer medeauteur van is, dat studenten zich grote zorgen maken over hun toekomst. Onder andere klimaatverandering, maatschappelijke polarisatie en oorlog werden veelvuldig genoemd.
Enige mate van onzekerheid bij studenten is niet verrassend. Studenten bevinden zich in een transitiefase van adolescentie naar jongvolwassenheid. Ze zijn bezig met het vormen van hun identiteit. Dat brengt altijd angsten, onzekerheden en kwetsbaarheid met zich mee. Maar het wordt problematisch zodra deze onzekerheid vanwege maatschappelijke factoren overslaat in stress en angst waardoor studenten geen stappen meer kunnen zetten in hun ontwikkeling, benadrukt Dopmeijer. De maatschappij zegt tegelijkertijd dat studenten zelf verantwoordelijk zijn voor hun succes. 'Terwijl, zo bleek uit het onderzoek, studenten nota bene zelf aangeven: help ons de vaardigheden ontwikkelen om met de druk om te gaan. Dat gebeurt te weinig. In plaats daarvan kijken we neer op de problemen van studenten en noemen we zesnowflakes.'
Eind maart figureerde Dopmeijer in een aflevering vanDit is de kwestie(EO). 'Wat is er toch aan de hand met de nieuwe generatie Nederlanders, voor wie elke tegenslag of kritiek te veel lijkt?' opent de aflevering. Het programma speelde zo in op het sentiment dat vaker omhoog komt drijven zodra de mentale klachten van studenten aangekaart worden. 'Ik zie een generatie van softies opgroeien om mee heen', zegt columnist en schrijver Hester Zitvast tegen de presentator. 'Ik hoor verhalen over stagiaires die overal om huilen, omdat ze elk punt van kritiek als een persoonlijke aanval zien (...) Je moet wel een keer de maatschappij in, daar staan ze niet klaar met de rode loper en fluwelen handschoentjes.' Snowflake-gedrag, aldus Zitvast. Ook komt er een hoogleraar communicatiewetenschap aan het woord, die merkt dat studenten het 'onveilig' vinden om de beurt te krijgen tijdens colleges. 'Ze kunnen niet meer omgaan met stressvolle situaties. En in plaats van dat ze denken: daar kan ik van leren, denken ze: hoe kan ik dat ontwijken?'
Volgens Dopmeijer is er inderdaad een bepaalde gevoeligheid bij deze generatie die hoger ligt dan bij vorige generaties. Maar waar komt deze vandaan? Daar zou de discussie over moeten gaan, vindt de Trimbos-onderzoeker. In plaats van studenten weg te zetten als overgevoelig en te zeggen: 'Doe normaal, snowflake', zouden we ons moeten afvragen wat maakt dat studenten zich te onveilig voelen om aan het woord te komen tijdens een college. Sommige studenten zullen beter moeten leren omgaan met stress, maar dat kunnen ze niet alleen, benadrukt Dopmeijer. 'Dat is precies waar het nu mis gaat: eerst laten we studenten aan hun lot over, vervolgens gaan we met het vingertje wijzen als ze opvallend gedrag vertonen.' Dit terwijl studenten juist in een fase zitten waarin ze zich extra laten beïnvloeden door het beeld dat ze van zichzelf krijgen gepresenteerd. 'Hoe we over jongeren praten is echtnot done.'
Ook Andreoli ziet hoe de mentale problematiek onder studenten het gevolg is van bredere maatschappelijke ontwikkelingen. Juist om die reden moeten universiteiten durven hun eigen koers te varen, vindt Andreoli. 'Universiteiten moeten niet onbeperkt met alle maatschappelijke winden meewaaien. Het ministerie van Onderwijs is weliswaar voor het grootste deel verantwoordelijk voor het faciliteren van die institutie, maar de universiteiten zijn zelf verantwoordelijk voor hun interne beleid.' Het kan dus, benadrukt Andreoli. 'Universiteiten hebben een maatschappelijke verantwoordelijkheid. Ze kunnen tegen de tijdgeest in handelen.'
Maar misschien is dat niet eens nodig. De problemen van studenten worden steeds breder erkend. Het verlagen van het BSA en de herintroductie van de studiebeurs, zij het gecorrigeerd voor toegenomen lasten, in bescheidenere vorm dan voorheen, laten zien dat het tij keert op het ministerie van Onderwijs. Robbert Dijkgraaf benadrukt in menig toespraak en Kamerbrief dat hij de problemen van studenten serieus wil nemen. De Universiteit van Nederland en de Vereniging Hogescholen publiceerden samen met de studentenorganisaties LSVb en iso onlangs het Landelijk Kader Studentenwelzijn, waarmee zij met steun van het ministerie studentenwelzijn willen bevorderen. Of dit snel effect zal sorteren, blijft onzeker.
De concurrentie- en prestatiedrang lijkt diept geworteld in de studentencultuur. Andreoli is daarom sceptisch. 'Zolang de universitaire cultuur niet verandert en problemen geïndividualiseerd worden, zullen de klachten onder studenten aanhouden.' De opstapeling van onzekerheden zal niet zomaar opgelost worden, ziet ook Dopmeijer. Ze acht het 'absoluut noodzakelijk' dat de mentale problematiek onder studenten interdepartementaal wordt bestreden. Met andere woorden: niet alleen Robbert Dijkgraaf en de minister van Volksgezondheid zouden zich hierom moeten bekommeren, maar ook de minister van Sociale Zaken, Financiën, en Klimaat.
Eind juli, anderhalve maand na de cursusstressmanagement, is Marit bezig met de laatste loodjes van haar scriptie. Ze ervaart minder stress, mede doordat haar deadline is uitgesteld. 'Ik probeer gewoon door te buffelen en niet te veel bezig te zijn met of mijn scriptie nu goed is of niet. Dat werkt best goed.' Mindfulness-oefeningen doet ze niet meer.
Ook Robin voelt zich tegenwoordig beter. Zo nu en dan wordt hij nog geconfronteerd met depressies, maar hier kan hij nu beter mee omgaan. Studeren doet hij niet meer, al staat hij nog wel ingeschreven bij de universiteit zodat hij in een goedkope studentenflat kan wonen. 'Die hele cultuur is gebaseerd op jezelf bewijzen. Er wordt veel van je verwacht en je verwacht veel van jezelf.' Boeken leest hij niet langer voor zijn studie, maar als hobby. Daarnaast werkt hij vier keer per week in een winkel. Dat geeft voldoening, structuur en ritme. Hoe hij nu leeft zou hij nog prima tien jaar vol kunnen houden, zegt hij. Prestatiedruk en stress voelt hij stukken minder. Zijn succesformule, zegt hij grijnzend: 'Ik heb geen ambitie meer. Dat is denk ik een vorm van stil verzet.'
De namen van Robin en Marit zijn gefingeerd. Hun echte namen zijn bekend bij de redactie
...