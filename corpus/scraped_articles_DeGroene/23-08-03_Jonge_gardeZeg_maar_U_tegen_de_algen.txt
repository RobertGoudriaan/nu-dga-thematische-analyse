Jonge garde Zeg maar U tegen de algen

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
3 augustus 2023
In het activistischePlantiarchyis iedereen een maker en niemand de baas. Het plezier van de samenwerkende kunstenaars schemert duidelijk door de expositie.
De statige kamers van kunstcentrum Marres zijn ingenomen door plantvormige frutsels van papier-maché. In allerlei kleuren en vormen hangen ze aan het plafond, staan ze op de vloer of zijn ze op de muur geplakt. 'Welkom bij het plantiarchaat' staat er op een handgemaakte banier bij de ingang. Hier is de plantenwereld aan de macht, zoveel is meteen duidelijk. Ook duidelijk is dat de planten gemaakt zijn door mensenhanden, en niet per se de meest geoefende.
Op de begane grond staan dikke takken met doornen midden in de ruimte, in een langwerpige ruimte moet de bezoeker kruip-door-sluip-door tussen de papieren wortels en stammen. 'Het land gaat naar de knoppen maar pulp kan het stoppen' staat er in onregelmatige stempelletters op een theedoek. Foto's van workshops met schoolklassen die meewerken aan het fabricageproces hangen aan de muur, de kinderen zijn onherkenbaar gemaakt door zonnebloemstickers. Boven is een ruimte waar de bezoeker zelf aan de slag kan met papier-maché. Ook is er een verduisterde, grotachtige ruimte waar planten prehistorische soortgenoten op de muur hebben getekend.
Dit plantiarchaat is ontsproten uit het in 2021 opgerichte kunstenaarscollectief Sunflower Soup. Het doel in Marres was een werk te maken dat zich voordoet als een omgekeerd stuk natuur, dus met de kruinen onder en de wortels boven. Het werk is ontstaan dankzij de medewerking van 'leerlingen, ouderen, klimaatactivisten, natuurexperts, mensen die in armoede leven, vrijwilligers, hobbyisten en vluchtelingen'. Naast het natuurconcept is het kunstwerk ook een 'protest tegen de individualistische manier waarop de kunstwereld functioneert. InPlantiarchaatis iedereen een maker en niemand de baas'.
Bij die auteursomschrijving zou het eigenlijk moeten blijven volgens de filosofie van het collectief. Want de tekst bij de tentoonstelling stelt dat Sunflower Soup zich ziet als een 'biotoop waarin gedragingen, ideeën en gevoelens zo met elkaar verweven zijn dat ze nauwelijks te onderscheiden zijn'. Dat collectieve heeft een theoretische en ook zeker serieuze basis. Zo is het collectief zich bewust van de samenwerkingstechnieken die planten onderling schijnen te beheersen.
Toch staan achter in het toelichtingsboekje de namen van de leden van het collectief opgesomd. Het zijn kunstenaars Bernice Nauta (1991), Freija van Dijk, Derk Thijs (1977), Simon Kentgens (1978) en Wouter Venema (1985). Het is een gevarieerd gezelschap. Van Dijk was bijvoorbeeld eerder actief bij het Collective Banner Project, waarbij, zo valt tenminste op haar minimalistische website te zien, banieren worden gemaakt tegen oliewinning en voor de 'Aardebrigade'. Thijs was al lang actief als solo-tekenaar en schilder, hij kreeg in 2004 de Prix de Rome en in 2014 de Jeanne Oosting Prijs, en exposeerde in binnen- en buitenland. Na een werkperiode in IJmuiden besloot hij zich aan te sluiten bij Extinction Rebellion. En Venema koppelt deze zomer in Arnhem steeds een kunstenaar aan een dichter, om zo onder de naamAltered Breatheen aantal kunstwerken te laten ontstaan.
Het Sunflower Soup-collectief had al eerder tentoonstellingen met delen die nu ook in Marres te zien zijn. Zo exposeerden ze twee bankjes opgebouwd uit boeken in de Art Science Gallery van de Vrije Universiteit in Amsterdam, die nu ook in Marres staan opgesteld. En samen met Gijsje Heemskerk presenteerde Bernice Nauta na een residency dit voorjaar in Hotel Maria Kapel in Hoorn al een eerste deel van de film die bij het project hoort. Ze maakten een decor van papiermaché voor het eerste deel van hun driedelige filmThe Plantiarchy,die daar trouwens nog wordt aangekondigd alsThe Plantriarchy,ook titels evolueren.Die film gaat over de vraag wat een invasieve plant is en wat een inheemse. In het eerste deel komt een klein zaadje per schip aan in de zeventiende-eeuwse havenstad Hoorn. Het groeit meteen uit tot een plant die een gereformeerde kerkdienst weet binnen te dringen.
In het tweede en derde deel van de film, te zien in Maastricht, lopen figuren in futuristische pakken rond, op zoek naar de plant. We maken kennis met botanisch bioloog Norbert Peeters, die uitlegt dat het concept van de exotische plant voortkomt uit een scheef wereldbeeld. En in het laatste deel, dat zich afspeelt in 2316, krijgt de kijker een toespraak over wat hij, als 'nutteloos wezen', kan doen. Nee zeggen tegen tegels, nee zeggen tegen commercie. En 'U' zeggen tegen onkruid, het mos en de algen in de oceaan.
Los van de activistische en wel degelijk serieuze achtergrond en de tot in het absurde doorgevoerde intersectionaliteit komt het plezier die de samenwerking met zich meebracht duidelijk naar voren. Er is zelfs hier en daar sprake van zelfspot, een uiting die kunstenaars en activisten vaak ontberen. Zo hangt er een vlag voor de Proletarische Pulppartij, met leuzen als 'Proto-soosjalistische puree politiek' en 'power to the pieper', en staat er elders 'Van ego naar eco'. Sunflower Soup zou zomaar kunnen opduiken bij de komende verkiezingen.
Er hangt een vlag voor de Proletarische Pulppartij: 'power to the pieper'
Plantiarchy
is nog tot 3 september te zien in Marres, Huis voor Hedendaagse Cultuur in Maastricht,https://marres.org
Gert Jan van Rooij | Sunflower Soup, Plantiarchy , 2023