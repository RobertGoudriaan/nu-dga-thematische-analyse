Spin in het web

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
21 september 2023
Je zou het schrijverschap van Victor van Vriesland opmerkelijk kunnen noemen. Van dichter tot broodschrijver - want het geld was plots op. Zijn fameuze generatie is met deze biografie weer meer geboekstaafd.
Wie zich bezighoudt metde moderne Nederlandse literatuur stuit vroeg of laat op die uitbundig allitererende naam: Victor van Vriesland. Zelf kwam ik hem voor het eerst tegen op de titelpagina van een heruitgave van Marcellus Emants'Een nagelaten bekentenis,dat door hem werd ingeleid. Hetzelfde gold voor het enkele jaren later door mij aangekochteDoolhof der zinnen,het verzameld proza van J. van Oudshoorn, en intussen had ik begrepen dat hij ook het werk van Dèr Mouw bezorgd had. Begin dit jaar trof ik hem nog aan in de Vasalis-biografie van Maaike Meijer, waarin hij wordt beschreven als 'een erudiete"gentleman of leisure"en een befaamd levensgenieter' die het hart van de door velen begeerde dichter voor zich wist te winnen: hij was de enige die haar dusdanig goed begreep dat de trouwe Vasalis aan het wankelen werd gebracht en zelfs even overwoog om haar man voor hem te verlaten.
Reden genoeg dus om deze figuur beter te willen leren kennen, zeker als je net als Rob Groenewegen (1960), die eerder de vergeten modernist Jo Otten biografeerde en nu bezig is met Arthur van Schendel, belangstelling hebt voor het literaire leven in het interbellum en de oorlogsjaren. Dat zijn onderzoek naar Van Vriesland niet uitmondde in een essay of een hoofdstuk in een overzichtsstudie, maar in een forse biografie, mag opmerkelijk heten. Het is namelijk nogal een groot eerbetoon voor een schrijver wiens eigen literaire oeuvre - een handvol dichtbundels, wat 'prozaschetsen' en een filosofische roman - compleet in de vergetelheid is geraakt. Zo vaak als je Van Vriesland via andere schrijvers aantreft, zo zelden kom je boeken met zijn eigen naam erop tegen; zeggen dat zijn werk niet leeft onder hedendaagse lezers is een understatement.
Weerloos tegenover allesis dan ook niet opgezet als een biografie van een groot kunstenaar, maar van een cultureel fenomeen. Van Vriesland wordt door Groenewegen onder meer een 'literatuurpaus' en 'de spin in het web van de Nederlandse literatuur' genoemd, en zijn rol laat zich in alledaagse termen het best omschrijven als smaakbepaler, of misschien zelfs influencer.
Als er één ding uit zijn biografie duidelijk wordt, dan is het dit: de man kende werkelijk iedereen. Op de middelbare school was hij boezemvrienden met Martinus Nijhoff; ze lazen bij kaarslicht hun gedichten aan elkaar voor en hadden mogelijk ook een seksuele verhouding (alle brieven hierover zijn door de betrokkenen vernietigd). Dèr Mouw was zijn bijlesdocent. In zijn tienerjaren debuteerde hij in de bladen van Albert Verwey en de uitgebluste Willem Kloos en had hij als bewonderaar contact met Boutens en Van Oudshoorn. Hij kwam over de vloer bij P.N. van Eyck, Greshoff en Roland Holst, raakte bevriend met Jan Campert, Marsman, Ter Braak én Du Perron, was vertrouweling van Amoene van Haersolte en Carry van Bruggen en minnaar van Sonja Prins.
Aangezien Van Vrieslands verhouding tot deze figuren steeds nauwgezet van context wordt voorzien, laat deze biografie zich ook lezen als een compacte literatuurgeschiedenis van de Tachtigers tot en met de Vijftigers. Door zijn drang naar volledigheid heeft Groenewegen als schrijver wel de neiging om zich te verliezen in uitweidingen, voornamelijk over literaire stromingen als het symbolisme en naturalisme (en alles daartussenin), wat soms ten koste gaat van de sierlijkheid van het geheel. Vaker nog vertelt hij als een enthousiasmerende leraar, die beschikt over het vermogen om complexe materie in kort bestek behapbaar te maken, waardoor iedereen die behoefte heeft aan een stoomcursus letterkunde met dit boek aan zijn trekken zal komen.
Met vergelijkbare zorgvuldigheid plaatst de biograaf dit afzonderlijke leven in de grotere geschiedenis. Daarmee brengt hij onder meer aan het licht dat de belangrijkste wendingen in Van Vrieslands bestaan nauw verbonden waren met maatschappelijke crises, er zelfs door werden veroorzaakt.
Victor Emanuel van Vriesland (1892-1974) was de jongste zoon van Adolph van Vriesland en Duifje Schoolmeester, beiden afkomstig uit seculiere joodse ondernemersgezinnen. Na verschillende zakelijke experimenten was het uiteindelijk een innovatieve textielfabriek die de familie Van Vriesland in de nadagen van de industriële revolutie steenrijk maakte. De jonge Victor groeide op in weelde: zijn jeugd speelde zich af in een Haagse villa, omringd door personeel, boeken en kunstwerken. Zijn indolentie, eenzelvigheid en zwakke gestel waren geen bron van zorgen, sterker nog, ze pasten mooi in het plaatje. Van jongs af aan koesterde Van Vriesland namelijk het verlangen om een romantisch dichter te worden, à la Byron en Baudelaire, en door de vermogendheid van zijn ouders kon hij zich daar volledig op toeleggen: hij schreef rond zijn tiende zijn eerste verzen, verzamelde luxe-uitgaven en las voornamelijk in het Frans, kleedde zich als een dandy, verwaarloosde zijn schoolwerk en besteedde praktisch al zijn tijd aan het aanschrijven en ontmoeten van bekende dichters.
Toen hij halverwege de twintig was, kreeg hij na het overlijden van zijn vader een riante erfenis en ging hij pas echt met geld smijten. In Amsterdam profileerde Van Vriesland zich als een toegewijde bohémien, maar dan wel met behoud van het comfort van weleer: 'Wanneer Vic na een bezoek aan De Kring de laatste trein niet meer kon halen, sliep hij in Hotel de L'Europe, waar hij een vaste kamer had.' Het literaire leven dat hij voor zich zag draaide in eerste instantie om plezier; bomen over boeken en drinken en dansen met artistieke types. Werken hoefde hij niet per se, publiceren was bijzaak.
De Beurskrach van 1929 maakte een einde aan die jaren van liederlijkheid. Het grotendeels geïnvesteerde familiekapitaal verdampte, de rijkeluiszoon was prompt berooid. De situatie dwong hem tot een carrièreswitch; Van Vriesland zette een streep door het gedroomde dichterschap en werd broodschrijver. Hij had een lang lopende poëziekroniek inNRC,maakte toneelstukken voor het Rotterdamsch Studentencorps, kluste bij als filmrecensent en was eind jaren dertig zelfs even interim-hoofdredacteur vanDe Groene Amsterdammer,toen nog gehuisvest in een oud bordeel aan de Keizersgracht.
Kort daarop werd zijn bestaan ontregeld door een volgende internationale catastrofe: de Tweede Wereldoorlog. Als jood moest hij onderduiken en zich vervolgens jarenlang zien te redden buiten de gevestigde instituties om. Van Vriesland werd noodgedwongen een nog breder inzetbare literaire freelancer, en verstevigde in die hoedanigheid het fundament van zijn latere reputatie als connaisseur. Hij bezorgde teksten en schreef inleidingen, vaak onder pseudoniem, gaf lezingen en stelde de invloedrijke bloemlezingSpiegel van de Nederlandse poëziesamen.
Na de oorlog, die hij zonder veel kleerscheuren wist te doorstaan, zette hij deze veelkantige praktijk voort, aangevuld met een vrijwel ongekend aantal bestuursfuncties. Van Vriesland beweerde zelf dat hij 'het voorzitten van vergaderingen "een soort sport" vond', maar het feit dat hij vanuit de Schrijversvereniging van De Bezige Bij de publicatie van de eerste bundels van Lucebert blokkeerde, laat zien dat hij zijn eigen smaak en sympathieën volgde en niet alleen vanuit het collectief belang dacht. Gedienstigheid was Van Vriesland vast niet vreemd, maar hij genoot waarschijnlijk toch vooral van het hebben van invloed in een wereld waar hij als scholier al dolgraag deel van wilde uitmaken.
Dergelijke gevolgtrekkingen komen niet van de biograaf zelf. 'In zijn biografie ben ik er tot slot geen moment op uit geweest om voor al zijn gedragingen en opvattingen een, al dan niet psychologische, verklaring te vinden', vermeldt Groenewegen. Hij houdt het erop dat Van Vriesland 'een ongrijpbare figuur' was en ontslaat zichzelf daarmee van de plicht hem werkelijk te doorgronden. Voor de lezer blijft er daardoor ook een en ander troebel. Bijvoorbeeld wat Van Vriesland precies zo geliefd maakte. Vasalis was namelijk lang niet de enige: Du Perron beschouwde hem als 'een van die kerels voor wie ik de meest-direct-menschelijke sympathie voel', en hij had een handvol huwelijken en talloze affaires met vrouwen die soms wel twintig jaar jonger waren. Dat terwijl hij uit deze biografie naar voren komt als een egoïstische, nooddruftige, ziekelijke, drankverslaafde, wereldvreemde, klagelijke, ten diepste pessimistische man - de fotokaternen maken het er niet begrijpelijker op. Hij wordt bij monde van collega Maurits Mok nog 'een briljant en geestig causeur' genoemd, maar Groenewegen wekt niet de indruk dat hij die charme zelf helemaal heeft doorvoeld.
Ook op andere vlakken is de houding van de biograaf wat afstandelijk. Zo doet hij geen poging tot rehabilitatie van de schrijver Van Vriesland: voor diens poëzie kan hij maar weinig enthousiasme opbrengen, al citeert hij wel genoeg uit verspreide essays om nieuwsgierig te maken naar de verzamelde beschouwingen (die overigens integraal op de dbnl staan, voor de liefhebbers). In de slotzin smaalt Groenewegen dat zijn held nog geen twintig jaar na zijn dood definitief uit het culturele geheugen was getuimeld. Misschien schreef hij deze biografie eerder uit letterkundig plichtsbesef dan als daad van liefde; met het boekstaven van dit curieuze schrijverschap is immers een van de laatste lege plekken in het literatuurhistorisch kabinet van deze roemruchte generatie gevuld. Nog even en de vitrine kan definitief op slot, het museumlicht aan geknipt.
... ROB GROENEWEGEN Weerloos tegenover alles: Het leven van Victor E. van Vriesland Atlas Contact, 591 blz.