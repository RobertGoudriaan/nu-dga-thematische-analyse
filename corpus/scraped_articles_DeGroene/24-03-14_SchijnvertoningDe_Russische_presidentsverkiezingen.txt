Schijnvertoning De Russische 'presidentsverkiezingen'

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
14 maart 2024
Dat de Russische presidentsverkiezingen van komend weekend geen verkiezingen zijn begrijpt de hele wereld. Poetin zelf begrijpt dat, bijvoorbeeld als hij naar zijn totaal verstijfde entourage kijkt, als de beste.
'Wij vervullen onze burgerplicht',was de leus op spandoeken waarmee in de Sovjet-Unie verkiezingen voor de Opperste Sovjet en andere in schijn democratisch gekozen organen werden aangekondigd. Niet dat er echt iets te kiezen viel. De Communistische Partij had vooraf de lijst vastgesteld, die geheel bestond uit partijleden en enkele betrouwbare 'partijlozen'. De opkomst was altijd hoog, deels omdat de cijfers vervalst werden, maar ook omdat wegblijven de staatsorganen opviel en dus tot gezeur leidde op je werk of ergens anders, bij de directie van de school van je kinderen bijvoorbeeld.
In de Russische Federatie van president Vladimir Vladimirovitsj Poetin wordt deze schijnvertoning nieuw leven ingeblazen, samen met de angst voor het overheidsapparaat, die net als tijdens de Sovjet-Unie het werkelijke cement van de samenleving is. 'De toekomst is in uw handen', is nu de slogan voor de presidentsverkiezingen van 15 tot en met 17 maart. In wiens handen die toekomst, of liever gezegd de macht, zal belanden lijdt geen twijfel: in die van Poetin, wiens beeltenis en activiteiten dezer dagen niet van de staatstelevisie en andere officiële media zijn weg te slaan.
Voorbij is de covid-tijd, toen de president gezelschap meed en zelfs buitenlandse gasten ontving aan een tafel met tien meter tussenruimte. Nog in de eerste maanden van de oorlog van 2022 kreeg je, wanneer Poetin zich al op televisie vertoonde, de indruk dat hij zich in steeds wisselende bunkers ophield, omringd door een staf van acteurs en actrices die beurtelings soldatenmoeder, stewardess of officier in opleiding speelden.
In deze verkiezingstijd evenwel reist de president van hot naar her. Nu eens inspecteert Poetin een kastomaat in een plaatsje vlak bij de Beringstraat, dan weer zit hij op een stoel ontspannen te babbelen met een groepje arbeiders in een wapenfabriek. Die stellen geheel verstijfd duidelijk tevoren ingestudeerde vragen en krijgen van de president bijvoorbeeld te horen dat per gezin drie kinderen de voorkeur heeft - bij twee blijft de gewenste bevolkingsgroei achter.
Poetin doet elke dag wel iets waarvoor belangrijke tv-zenders als Rossija 1, rtr en ntv hun urenlange politieke praatprogramma's moeten onderbreken. Dat is niet zo'n ramp waar de inhoud van die programma's al twee jaar grotendeels dezelfde is: de breed uitgemeten onmacht van westerse politici in hun worsteling met Rusland - namen als Josep Borrell en Ursula von der Leyen zijn in Rusland vermoedelijk bekender dan bij ons - en natuurlijk de belevenissen van de toffe gozers die aan het front van de 'speciale militaire operatie' de euvele Oekraïense 'nazi's' slag op slag toebrengen.
Op zondagavond is er ook nog een samenvattende uitzending met de titelMoskou. Kremlin. Poetin.Wat persoonsverheerlijking betreft is Poetin hard op weg de leiders in de nadagen van de Sovjet-Unie voorbij te streven. In de aflevering van 25 februari doet de reporter met overslaande stem verslag van een 'unieke gebeurtenis': Poetin neemt plaats in de cockpit van een gloednieuwe TU60N-jachtbommenwerper en vliegt, overigens met een tweede piloot, dertig minuten in het rond!
Later deze dag bestuurt Poetin nog een vrachtwagen en neemt hij een bad in de menigte in het Tataarse plaatsje Tsoevasjsjija. Een uitzinnige groep vrouwen en kinderen omstuwt de president onder het slaken van 'spontane' kreten, zoals: 'U bent de beste, Vladimir Vladimirovitsj!' De reporter verneemt van hen dat zij vijf uur of zelfs een hele dag hebben staan wachten op dit moment, wat hij niet opvat als een aanwijzing voor zorgvuldige regie, maar als een bewijs van de overstelpende liefde van de burgers voor hun president.
In Kazan, de hoofdstad van Tatarstan, heeft Poetin diezelfde week de 'Spelen van de Toekomst' geopend. Kennelijk bedoeld als een alternatief voor de Olympische Spelen hebben ze tot nu toe maar zeer beperkt internationaal de aandacht getrokken, ondanks de aankondiging dat er ook een Amerikaanse en een Italiaanse delegatie meedoen. Bij de opening van deze spelen, met het zingen van alle drie de coupletten van het Russische volkslied, mogen na Poetin ook de opgetrommelde presidenten van Kazachstan, Oezbekistan, Tadzjikistan en Kirgizië een woordje spreken, ieder in hun landstaal.
Opmerkelijk bij zulke optredensis het volstrekt ontbreken van enige verwijzing naar de presidentsverkiezingen. De president is weliswaar duidelijk op verkiezingstournee, maar een oproep in de trant van 'stem op mij' zou kennelijk niet passend zijn in het licht van de al vaststaande uitkomst. Om onduidelijkheid over zijn overwinning te vermijden zijn er ook geen verkiezingsspotjes voor Poetin op de televisie. Wel voor de drie toegelaten andere kandidaten: Leonid Sloetski (opvolger van de in 2022 overleden extreem-rechtse Vladimir Zjirinovski), Nikolaj Charitonov van de Communistische Partij en Vladislav Davankov van de als 'liberaal' geafficheerde partij Nieuwe Mensen.
Het gaat hierbij om 'systeemoppositie', zoals die vóór 1989 ook in sommige landen van het sovjetblok in Oost-Europa bestond: kleine groeperingen die ertoe dienden de communistische almacht op te luisteren. De tv-spotjes van de drie maken dan ook geen gewag van enig beleidsvoornemen: een alternatief voor de gevoerde politiek zou immers als kritiek op Poetin worden uitgelegd. Davankov, waarvan aanvankelijk werd aangenomen dat hij kritisch zou staan ten aanzien van de 'speciale militaire operatie' in Oekraïne, is dezer dagen druk bezig dit misverstand uit de weg te ruimen door het organiseren van inzamelingsacties van warme sokken en ehbo-kits voor 'onze jongens' aan het front.
Twee presidentskandidaten waren tegen de oorlog en werden door de Verkiezingscommissie (een soort Kiesraad) afgewezen. De eerste leek uit het niets gekomen. Jekaterina Doentsova, een journaliste uit de Russische provinciestad Rzjev, was erin geslaagd de vijfhonderd handtekeningen voor een kandidatuur in eerste aanleg te verzamelen. Voordat zij echter kon beginnen aan het binnenhalen van de volgende driehonderdduizend handtekeningen, verplicht voor een kandidaat van een niet-erkende politieke partij, maakte de Verkiezingscommissie, die 'ondeugdelijke handtekeningen' had gevonden, een einde aan haar kandidatuur.
Wat verder kwam de zestigjarigeBoris Nadjezjdin, niet onbekend in de politiek. Al in de jaren negentig was hij actief in het landschap van komende en gaande kleine partijen. Van 1999 tot 2003 maakte hij deel uit van de Doema, het Russische parlement. Minder succesvol waren zijn talrijke andere kandidaturen, maar de minzaam ogende Nadjezjdin - zijn naam betekent 'man van hoop' - laat zich niet gauw uit het veld slaan. Hij is zelfs bekend van de officiële televisie: in het dagelijkse ntv-debatprogrammaPlaats van ontmoetingvertolkt hij af en toe de rol van tegenstander van de 'speciale militaire operatie', die dan door de andere deelnemers aan de 'discussie' wordt uitgescholden en het spreken onmogelijk wordt gemaakt.
Toch heeft de Verkiezingscommissie ook zijn kandidatuur verworpen wegens 'onregelmatigheden' bij het vergaren van handtekeningen. Die stap, die door Nadjezjdin wordt aangevochten bij het Hooggerechtshof, houdt vermoedelijk verband met Nadjezjdins onverwachte succes bij het verzamelen van de noodzakelijke honderdduizend handtekeningen (minder dan voor Doentsova omdat hij formeel wél door een politieke partij werd voorgesteld). Vele duizenden Russen in tientallen steden bleken bereid om urenlang bittere kou te trotseren om hun handtekening te zetten.
Ondanks de bijna volstrekte stilte over zijn kandidatuur in de officiële media was Nadjezjdins oppositie tegen de oorlog en het internationale isolement van Rusland kennelijk toch in brede kring doorgedrongen. Zo'n tegenkandidaat kan Poetin niet gebruiken bij verkiezingen die zonder twijfel gaan uitmonden in een grootse zege als opmaat naar zijn vijfde ambtstermijn als president. En dankzij de onder zijn leiding herschreven grondwet heeft Poetin het recht om zich in 2030 voor nog eens zes jaar kandidaat te stellen.
Nadjezjdin houdt de moed erin. In een videogesprek met de politicologe Jekaterina Sjoelman, tot twee jaar geleden een bekende ster van het inmiddels door de overheid gesloten radiostation Echo van Moskou en thans in ballingschap, zei hij: 'Poetin is ervan overtuigd dat hij het volk achter zich heeft, maar voor steeds minder mensen geldt dat.' De half miljoen Moskovieten bijvoorbeeld die onlangs weken in de kou zaten omdat er niet voldoende is geïnvesteerd in de stadsverwarming, vragen zich af waarom de militaire industrie prioriteit heeft, opperde Nadjezjdin. 'Iedereen ziet zijn budget voor eten en medicijnen slinken.' Hij zei voor 'vreedzame, rustige veranderingen te zijn en voor onderhandelingen met betrekking tot Oekraïne, omdat Rusland anders langdurig in een oorlogstoestand komt en er een nieuwe mobilisatieronde nodig is'.
Vreest hij, gezien de vele liquidaties en veroordelingen onder Poetins tegenstanders, niet voor zijn eigen lot? 'Ik zou niet in Rusland zijn gebleven als ik bang zou zijn. Ik ben eerlijk en ik heb steun van de mensen. Ik ben bereid tot dialoog en ik ken de wereld. Overal zijn er goede mensen, tot in de presidentiële staf aan toe'. Hij suggereert ook dat Poetin te oud is om weer president te worden: 'Het is ook een generatieprobleem. Maar wij zijn met velen en gaan recht op ons doel af.'
Voorzichtig wordt Nadjezjdin pasals de dood - moord, denken de meeste Russen - van Aleksej Navalny ter sprake komt: 'Ik wil daar geen commentaar op geven. We moeten de uitslag van het onderzoek afwachten.' Diezelfde Aleksej Navalny is, zelfs na zijn dood, natuurlijk de enige echte tegenkandidaat bij deze verkiezingen, zoals hij dat ook was bij de verkiezingen van 2018, waarvan hij was uitgesloten. Niemand in het politieke landschap kan ook maar in de verste verte tippen aan Navalny's charisma. En ook al wist het Kremlin te verhinderen dat hij zelf kandidaat stond, de door Navalny bedachte strategie van de 'slimme stemming' heeft Poetins politieke raadgevers doorwaakte nachten bezorgd.
Navalny riep op overal te stemmen op de 'alternatieve' kandidaat op de lijst, ook al was dat een alcoholist, een communist of anderszins een'nobody'.Alles beter dan een stem voor de officiële kandidaat van Poetins partij Verenigd Rusland. Als politieke partij stelt Verenigd Rusland overigens niets voor, het is meer een 'kiesvereniging Poetin'. Daarin verschilt het huidige Rusland duidelijk van de vroegere Sovjet-Unie waar, in ieder geval sinds de dood van Stalin in 1953, een collectief leiderschap uit naam van de communistische ideologie het land bestierde.
Gezien de systematische en gewelddadige onderdrukking van alle demonstraties in de laatste jaren is het raadselachtig waarom het staatsgezag heeft getolereerd dat tienduizenden mensen in Moskou acte de présence gaven bij de begrafenis van Navalny, bloemen op zijn graf legden en leuzen tegen Poetin riepen. Misschien vond het Kremlin de verkiezingstijd geen goed moment voor massale repressie. Het had wel gekund, gezien de aanwezigheid van veel ordetroepen, onder andere van de Rosgvardija, een sinds 2012 uitgebouwd leger ter beteugeling van binnenlandse onlusten dat losstaat van de gewone politie en strijdkrachten. Misschien komt die golf van repressie nog, na de verkiezingen, met behulp van camerabeelden en gezichtsherkenning. OVDInfo, een van de weinige nog bestaande burgerinitiatieven in Rusland, houdt daar rekening mee en heeft een website geopend met suggesties voor wat je moet doen bij een klop op de deur.
Het niveau van politieke repressie ligt in Poetins Rusland al duidelijk boven dat van de SovjetUnie na de dood van Stalin. Een collectief van Russische studenten, Projekt, heeft berekend dat tussen 2018 en 2023 in totaal 5613 mensen voor de strafrechter hebben moeten verschijnen op grond van opzettelijk vaag geformuleerde wetsartikelen over 'goedkeuring van terrorisme', 'discreditatie van de strijdkrachten', 'oproep tot sancties' en 'verspreiding van fake-berichten'.
De Sovjet-Unie kende soortgelijke vage wetsartikelen op het gebied van 'anti-sovjetactiviteiten' of het 'verspreiden van onjuiste berichten over het sovjetsysteem'. Onder partijleider Chroesjtsjov kregen in de periode 1956-1961 4883 mensen daarmee te maken en in de periode 1962-1967 slechts 1016. Lager nog lagen die getallen onder partijleider Brezjnev en later: 1057 in 1968-1973, 519 in 1974-1979 en 642 in 1980-1985.
Zowel voor de post-stalinistische Sovjet-Unie als voor het huidige Rusland geldt overigens dat de werkelijke omvang van de repressie veel groter was en is dan uit deze cijfers blijkt. Er zijn ook nog dingen als 'administratieve' boetes voor het niet opvolgen van een aanwijzing van gezagsdragers, ontslag op het werk om politieke redenen, verwijdering van school en universiteit, gedwongen opsluiting in een psychiatrische inrichting, 'administratieve' veroordelingen wegens verzet tegen de politie, of politieke vervolgingen die zijn vermomd als economische of zedenmisdrijven. Alleen al het negeren van de oproep voor militaire dienst aan het front in Oekraïne, het weglopen uit een militaire eenheid en het simuleren van ziekte om aan de dienst te ontkomen, hebben sinds 2022 tot 10.187 strafzaken geleid.
Inmiddels hebbende naderende verkiezingen geenszins geleid tot een pauze in de reeks politieke strafvervolgingen in Rusland. Zo kreeg de zeventigjarige Oleg Orlov, een van de oprichters van de inmiddels van rechtswege ontbonden organisatie Memorial die zich bekommerde om de geschiedenis van de miljoenen slachtoffers van de Stalin-terreur, onlangs twee jaar en zes maanden strafkamp wegens 'discreditering van de strijdkrachten'. Eerder was hij daarvoor tot alleen een geldboete veroordeeld, maar de procureur (het OM) was daartegen in beroep gegaan.
Zelf meende de verdachte, die tijdens zijn proces stug inHet procesvan Franz Kafka bleef lezen, dat het erom ging dat hij in een eerder door hem geschreven artikel het regime van Poetin 'totalitair en fascistisch' had genoemd. Destijds, herinnerde Orlov zich in zijn slotwoord in de rechtszaal, 'meenden sommigen in mijn kennissenkring dat ik het een beetje te zwaar had aangezet. Vandaag de dag is volkomen duidelijk dat ik niet overdreven heb, ook niet een beetje. De staat heeft niet alleen de samenleving, de politiek en de economie weer onder zijn controle gebracht, maar streeft ook volledige controle over het culturele leven, de wetenschap en het privé-leven van de burgers na. De staat is totaal.' Rusland leeft, aldus Orlov, onder Poetin in een 'anti-utopie'.
In een triomfantelijk getoonzette toespraak tot duizenden getrouwen in Moskou schetste Poetin de contouren van zijn gedroomde Rusland. Geheel alleen op een podium van tientallen meters breedte was de president meer dan twee uur aan het woord over zijn plannen voor de volgende zes jaar. De amateur-historische inzichten die de laatste jaren Poetins handelsmerk zijn geworden, bleven deze keer achterwege. Zelfs de optimistische behandeling van de 'speciale militaire operatie' in Oekraïne en het inmiddels bijna tot ritueel geworden dreigement van de inzet van kernwapens, namen slechts twintig minuten in beslag.
Het grootste deel van de rede ging op aan Poetins plannen voor investeringen op allerlei gebied: spoorlijnen en autowegen, schoolgebouwen en cultuurhuizen, sociale uitkeringen - alles wat nodig is voor de opbouw van Rusland als een 'geweldige, onoverwinnelijke macht', 'gesteund door een meerderheid van de wereldbevolking, waaronder miljoenen in de westerse landen'. Dat de mannelijke bevolking van Rusland bereid is op het slagveld het vaderland tot het uiterste te verdedigen, lijdt voor de Russische president geen twijfel. Ook de vrouwen moeten hun verantwoordelijkheid nemen en meer kinderen baren - vooral in West- en Centraal-Rusland (waar de witte kindertjes vandaan komen).
Onder degenen die zich aan het front bewijzen zal een nieuwe generatie leiders opstaan, zo voorspelde Poetin. Rusland heeft, meent de president, geen andere keuze dan 'de overwinning'. Bij de komende presidentsverkiezingen kan de zege Poetin alvast niet meer ontgaan.
Om onduidelijkheid over zijn overwinning te vermijden zijn er geen tv-spotjes voor Poetin