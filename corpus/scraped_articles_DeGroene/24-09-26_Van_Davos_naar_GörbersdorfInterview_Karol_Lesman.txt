Van Davos naar Görbersdorf Interview Karol Lesman

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
26 september 2024
Karol Lesman vertaalt Poolse romans in het Nederlands. Voor Olga TokarczuksEmpusionontvangen auteur en vertaler op Crossing Border de Europese Literatuurprijs. 'In Polen staat men uren in de rij voor Olga.'
Toen Olga Tokarczukeen paar jaar geleden de Nobelprijs kreeg, was ze pas 57, jong voor een Nobelprijswinnaar. Ze kreeg al eerder de Man Booker en de belangrijkste Poolse literatuurprijs, de Nike, voor haar fragmentarische romanDe rustelozen. Jaag je ploeg over de botten van de doden, een literaire ecothriller, was een publieksfavoriet in Nederland. Het monumentale, meer dan negenhonderd pagina's tellendeDe Jacobsboeken,dat ook met de Nike werd bekroond, was controversieel in Polen en maakt extreem-rechtse politici nog steeds boos. En nu heeft ze, samen met vertaler Karol Lesman, de Europese Literatuurprijs gekregen voor haar recente romanEmpusion, volgens de achterflap een 'briljant feministisch antwoord opDe Toverberg'.
Net als inDe Toverbergsteken de dingen anders in elkaar dan ze lijken in de romanEmpusion. De titel verwijst naar de zogeheten empusen, spookachtige wezens uit de Griekse mythologie die zich, vermomd als mooie vrouw, te goed doen aan het vlees van jongemannen. Net als Hans Castorp verliest de jonge held van dit verhaal, Mieczyslaw Wojnicz, algauw zijn besef van tijd gedurende zijn verblijf in een sanatorium.
Wojnicz is een student die zijn studie voor ingenieur heeft moeten afbreken wegens tuberculose, de dokters schrijven hem voor om een paar maanden de heilzame lucht van Görbersdorf op te snuiven. Dit sanatorium wordt, net als het sanatorium in Davos inDe Toverberg,bevolkt door betweterige mannen die elkaar, zo goed en zo kwaad als hun door tuberculose aangetaste longinhoud hen ertoe in staat stelt, graag de loef afsteken met (pseudo)wetenschappelijke theorieen waar Wojnicz niets van begrijpt. Het valt hem wel op dat hun gesprekken uiteindelijk altijd uitkomen op vrouwen: hun fysiologie, hun psychologie, waarom ze ongeschikt en ontoerekeningsvatbaar voor wat dan ook zijn.
In de verantwoording achterin schreef Tokarczuk: 'Alle misogyne opvattingen over vrouwen en hun plaats in de wereld zijn parafrasen van teksten van de volgende auteurs', en dan volgt een lijst met maar liefst 36 namen, van Cato de Oude tot Charles Darwin tot Jack Kerouac. In een interview beschreef Tokarczuk onze literaire canon als een pukkel waar zodra je er ook maar de lichtste druk op uitoefent de misogynie uit komt spuiten als pus.
InEmpusionwordt een parodie op die misogynie naar hartenlust opgevoerd door Wojnicz' pedante sanatoriumgenoten, die niet bang lijken te zijn voor de onrustbarende krachten die Wojnicz steeds sterker door Görbersdorf voelt rondwaren. Wanneer hij op een gure herfstdag het kerkhof bezoekt met zijn ernstig verzwakte, kunstzinnige vriend Thilo, bemerkt hij tot zijn schrik dat alle jonge mannen die er liggen zonder uitzondering in november zijn overleden. Hoe kan hij aan dit winterse noodlot ontkomen? Wat volgt is een bloedstollende ontknoping, waarin Tokarczuk toont waar ze als schrijver in uitblinkt: het vermengen van mythologie, horror en magisch realisme.
Karol Lesman bracht het werkvan Tokarczuk onder de aandacht bij uitgeverij De Geus en vertaalde vele van haar romans. Lange tijd was hij de enige vertaler uit het Pools naast Gerard Rasch, toen die overleed was hij zelfs een tijdje de enige. Hij ontving eerder al de Martinus Nijhoffprijs en de meest prestigieuze vertalersprijs van Polen: de Transatlantyk. De helft van het jaar woont hij in Krakau en hij spreekt Tokarczuk regelmatig: hij neemt Olga's naam in de mond als die van een dierbare vriendin.
Hoe bent u ertoe gekomen vertaler uit het Pools te worden?
'Mijn vader was een Pool en een van de bevrijders van Breda in 1944, mijn moeder stond op de hoek van de straat met een vlaggetje, ze vielen elkaar in de armen en gingen nooit meer uit elkaar. Maar hij heeft jarenlang verzwegen dat hij een Pool was, sowieso sprak hij vrijwel nooit. Op mijn elfde vertelde hij dat hij Pools was en gingen we voor het eerst op vakantie naar Polen. Dat was een soort tweede geboorte. Ik voelde: dit is mijn land, dit zijn mijn mensen, dit is mijn taal.'
Waarom was Polen meteen zo bijzonder voor u?
'Het eten was veel lekkerder, de geuren, de taarten, de kleuren, het licht. We waren thuis met z'n tienen, dus als er dan wat vlees was, werd dat over tien monden verdeeld. In Polen waren ze ook niet rijk vanwege het communisme, maar de familie van mijn vader, waar we elk jaar gingen logeren, had een boerderij, dus er was genoeg te eten. We moesten wel de hele zomer op het land werken, met onze neefjes en nichtjes, maar als stadsjongen vond ik dat enorm leuk. Mijn Poolse grootmoeder gaf me tweehonderd zloty om een woordenboek te kopen, ik gebruik het nog steeds.'
Waarom verzweeg uw vader zo lang dat hij Pools was?
'Hij sprak sowieso niet veel. Hij heeft zijn hele leven geen woord Pools tegen me gesproken, pas op zijn sterfbed, dan keer je terug naar je moedertaal. Hij wilde liever niet dat ik vertaler werd, maar dokter of advocaat. Hij had alleen lagere school gedaan, dus de literatuur die ik vertaalde heeft hij nooit gelezen. Ik denk dat hij me wilde beschermen voor de Poolse geschiedenis, dat is allemaal ellende. Polen bestond 128 jaar niet, toen twintig jaar wel en toen kwam de Tweede Wereldoorlog, en daarna kwamen de communisten. Maar als we in Polen waren, werd hij een ander mens, daar praatte hij honderduit.'
Hij wilde u de bagage van een Poolse geschiedenis besparen, maar gaf u wel een Poolse voornaam: Karol.
'Ja, naar zijn beste vriend. Die was joods, zijn hele familie is uitgemoord, maar hij heeft het overleefd. Mijn vader heeft hem nooit teruggezien, hij durfde pas in 1959 terug naar Polen te gaan, toen Stalin al dood was. Ik vermoed dat mijn vader ook joods was, want Lesman is een heel joodse naam in Polen, maar hij heeft er nooit iets over willen zeggen.'
Hoe communiceerden uw ouders met elkaar?
'Dat is heel curieus, dat weet ik dus niet. Mijn vader kende geen andere talen, mijn moeder had alleen de huishoudschool gedaan. Ze hebben samen acht kinderen gekregen. Mijn moeder praatte altijd.'
Hoe kijkt u naar de positie van Polenin het Europa van nu? Komt u er nog steeds graag?
'In Krakau zijn de gevolgen van de oorlog tussen Rusland en Oekraïne concreet merkbaar: er zijn tweehonderdduizend Oekraïners komen wonen, waardoor de stad nu negenhonderdduizend inwoners telt in plaats van zevenhonderdduizend. Oekraïners leren heel snel Pools, al hoor ik aan hun accent nog wel dat ze Oekraïens zijn. De verstandhouding tussen Oekraïne en Polen is historisch nogal dubieus, want wat nu West-Oekraïne is, was vroeger Polen. Olga's ouders komen daar ook vandaan, de uitgang -uk van Tokarczuk is een Oekraïense uitgang. De Polen hebben sommige Oekraïners door de geschiedenis heen onderdrukt, en aan de andere kant hebben de Oekraïners in de oorlog met de Duitsers geheuld en veel Polen en verzetsmensen vermoord, daar is nog veel ressentiment over. Er wordt in Krakau al gemord dat de Oekraïners te veel baantjes aannemen, voornamelijk in het taxibedrijf en de horeca.
PiS heeft van 2015 tot 2023 geregeerd, tijdens die periode is de onafhankelijkheid van de rechterlijke macht aanzienlijk geërodeerd, aangezien ze hun eigen rechters hebben aangesteld. Die politiek heeft ook invloed gehad op de literaire cultuur.
Toen ikDe popvan Boleslaw Prus vertaalde, vlak voordat PiS aan de macht kwam - echt een fantastisch boek dat iedere Nederlander moet lezen trouwens, je kunt het omschrijven als de PoolseMadame BovaryofAnna Karenina -betaalde het Poolse Boek Instituut het volledige vertaalhonorarium aan de uitgever. Twintigduizend euro kostte ik als vertaler, want het was een enorm dik boek, maar de Nederlandse uitgever vertrouwde het niet, zou dat Poolse instituut zó'n bedrag zomaar vergoeden? Ze wilden mij mijn honorarium pas betalen als het geld op hun rekening stond. Ik vond het geen enkel probleem, want ik wist: ze doen het heus. De dag datDe popverscheen stopte ik de verplichte twintig exemplaren voor het Boek Instituut en vijftien haringen in mijn koffer en stapte op het vliegtuig naar Polen. Aan de balie van het Boek Instituut haalde ik de boeken uit mijn tas en ze maakten het bedrag meteen over.
Toen ikDe Jacobsboekenvan Olga ging vertalen, had PiS het hele bestuur van dat fonds eruit gegooid en daar een eigen mannetje neergezet.De Jacobsboekenzijn een kritiek op de Poolse geschiedschrijving die geen oog heeft voor de gewone man, de godsdienstige diversiteit in die tijd en voor de invloed van de joodse cultuur op de Poolse. Olga Tokarczuk schrijft daar in haar roman heel kritisch en openlijk over. Dus voor die vertaling verleende het Boek Instituut ineens geen geld meer. Sterker nog, toen Olga in die tijd op weg was naar de Bookfair in Londen, kreeg ze op het vliegveld te horen dat het door het Boek Instituut beschikbaar gestelde geld voor het ticket was ingetrokken, toen moest ze het geld voor die reis zelf bij elkaar bedelen. Zij was een persona non grata. Dat is nu veranderd, met de verkiezingsuitslag van oktober 2023. Het Boek Instituut wordt weer gerund door mensen met verstand van zaken.'
Is Olga Tokarczuk populair in Polen?
'Ze is misschien wel de populairste schrijfster van allemaal. Deze zomer was ik op een door haar georganiseerd literatuurfestival in Zuidwest-Polen, daar hield Olga een signeersessie. Als ze zoiets doet, moet ze beschermd worden voor het publiek, met dranghekken en bodyguards. Anders zou ze bestormd worden. Men staat daar uren in de rij voor haar, in de stromende regen. Dat kun je je in Nederland niet voorstellen. Als een boek van haar meedoet aan een publieksprijs, wint het eigenlijk altijd. AlleenEmpusiondoet het gek genoeg beter in het buitenland dan in Polen, het heeft daar nog geen prijzen gewonnen.'
Is er in Polen een grote leescultuur?
'Lezen is heel toegankelijk in Polen. In Krakau is er het ene na het andere literatuurfestival, en die zijn allemaal gratis. Een boek kost daar minder dan de helft van de Nederlandse prijs, al zijn de lonen in Polen wel een stuk lager dan in Nederland. Vroeger was het nog veel goedkoper. In de communistische tijd werd in een boek altijd vermeld hoeveel exemplaren de oplage betrof, en oplages van honderdduizend voor een eerste druk waren heel gebruikelijk. Nu is dat natuurlijk wel minder geworden.
Wat ook opvallend is, is dat lezers Görbersdorf, waarEmpusionzich afspeelt, nu als een pelgrimage massaal bezoeken. Ik ben er twee keer geweest en rondgeleid door een gids. Die hele rondleiding is gebaseerd opEmpusionen de mensen die de gids rondleidt bestoken hem met vragen over waar het nu allemaal precies is. Er vertrekken speciale bussen naar Görbersdorf voor deEmpusion-rondleidingen. Dat sanatorium is overigens een ruïne tegenwoordig, wat dat betreft valt er weinig te zien. De plaatselijke bevolking is er niet blij mee, aangezien hun rust nu danig wordt verstoord.'
Wat is uw lievelingsboekvan Olga Tokarczuk?
'Het boek waarmee Olga me voor altijd in haar hart heeft gesloten isOer en andere tijden. EnHuis van de dag, huis van de nachtheeft ook dat magische, daar houd ik van. Maar ik heb ook weleens een vertaalopdracht voor een van haar boeken geweigerd, bijvoorbeeld voorJaag je ploeg over de botten van de doden. Iedereen vindt dat een heel goed boek, maar ik eerlijk gezegd niet. En dan moet je het als vertaler eigenlijk niet doen, vind ik, omdat de vertaling er dan misschien onder gaat lijden. Niet dat ik dat bewust zou toelaten, maar ik kan me voorstellen dat als je minder van een boek houdt, je je er onbewust niet meer honderd procent voor inzet.'
Wat staat u tegen aanJaag je ploeg?
'Ik ga nu iets heel gevaarlijks zeggen: ik kan niet zo goed tegen geëngageerde literatuur. Geef mij maar dat magisch realisme. Op de boekpresentatie vanOer en andere tijdenzei Olga: "Ik vind niet dat de schrijver moet schrijven uit betrokkenheid met het maatschappelijk gebeuren. De schrijver is een ambachtsman. Het gaat om het vertellen van verhalen, om verbeelding, niks geen engagement." Nu zou ze dat waarschijnlijk niet meer zo zeggen.'
Wat maaktJaag je ploegwel een geëngageerd boek enEmpusionniet?
'Empusionis natuurlijk ook een geëngageerd boek, maar via een omweg, het is quasi-misogyn, waarmee het juist het tegenovergestelde beweert. Ik vond het een geweldig boek. Dat geëngageerde mag ook wel hoor, alleen voel ik me er niet in thuis.'
Wat vond u van Wojnicz? Waarom denkt u dat hij zo van paddenstoelen houdt?
'Van mij mocht hij zijn zoals hij was, ik liet hem in zijn waarde. Ik had ook wel met hem te doen. Ik verlang niet van een held dat hij sterk is, liever niet eigenlijk. Die paddenstoelen, dat is een fascinatie van Olga. Dat is een motief dat ook veel voorkomt in haar andere werk.'
Lijkt het opDe Toverberg,vindt u?'Niet echt, alleen de situering is vergelijkbaar.
Ik hebDe Toverbergdrie keer eerder geprobeerd te lezen, nu pas is het me gelukt. Voordat ik twee pagina'sEmpusionvertaalde, las ik eerst vier pagina'sDe Toverberg.Het kan best dat de stijl van de vertaling van Pé Hawinkels is doorgesijpeld in mijn vertaling, dat weet ik niet. Een recensent schreef wel dat ikEmpusionin manniaanse zinnen had vertaald, dat vind ik frappant. Ik wilde graag die sfeer van Thomas Mann in het boek hebben.
Ik heb er rekening mee gehouden in mijn vertaling dat het boek zich afspeelt in 1913. Een simpel voorbeeld: in het Nederlands gebruikten we vroeger veelal de meervouds-n, tegenwoordig is dat vaker de meervouds-s. In deze vertaling heb ik consequent de meervouds-n gebruikt om het zo toch iets ouderwetser te laten aanvoelen.
Olga's schrijfstijl is in dit boek ook wel anders, wat minder speels, wat serieuzere zinsconstructies dan in haar andere werk. Die speelse, heldere stijl is juist wat haar kenmerkt. Het is niet moeilijk om haar te vertalen, ze schrijft heel doorzichtig. Esther Kinsky vertaalde vroeger ook Olga's werk, maar zij is ermee gestopt omdat ze het taalgebruik te simpel vond en nog te weinig een vertaaluitdaging. Ik vind dat bijna stuitend; waarom mag je niet simpel schrijven? BijOer en andere tijdenwerd Olga ook hierop aangevallen, toen zei ze: "Van Italiaanse kwaliteitsschoenen willen we toch ook dat ze gemakkelijk lopen?" Door heel simpel te schrijven kun je óók de belangrijkste dingen verwoorden. Kijk maar naar de poëzie van Wislawa Szymborska. Olga vondDe Toverbergeen heel grappig boek. Ze wilde er al langer iets mee doen, de kiem voorEmpusionis al geplant toen ze als jong meisje voor de boekenkast van haar vader stond en daar al die mannenboeken in zag staan, waaronderDe Toverberg.'
Vertaalde u een specifieke passage met veel plezier?
'Het leukste is het als je voor een enorm probleem staat en het uiteindelijk toch weet op te lossen, dan is de euforie het grootst. Maar inEmpusionheb ik mijn Waterloo gevonden: op pagina 48 van de Poolse editie blijkt dat het wij-perspectief van waaruit het verteld wordt een vrouwelijk wij-perspectief is, in het Pools kun je dat zien aan de werkwoordvervoeging. Maar in het Nederlands kan dat niet, en hoe je het ook wendt of keert, dat krijg je niet opgelost. Ik heb het dus in het nawoord gezet.
Op een vertalersbijeenkomst met Olga heb ik haar gezegd dat ik me als man een beetje buitengesloten voelde door dat nadrukkelijk vrouwelijke perspectief, al vond ik dat geen echt bezwaar hoor. Haar reactie was zo geweldig, heel fel, ze zei meteen: "Karol, nu weet je hoe wij vrouwen ons zo vaak buitengesloten voelen!" Natuurlijk heeft ze gelijk.'
Welke eigenschappenmoet een goede vertaler bezitten?
'Hij moet niet belust zijn op geld, al heb ik nooit zonder werk gezeten. Doorzettingsvermogen is heel belangrijk. Ik ben een vertaler die vertaalt wat er staat, ik ben niet de schrijver. Dus dienstbaarheid is ook geboden. Van mij hoeft mijn naam ook niet op het omslag, het is Olga's boek. Soms kriebelen mijn vingers wel, dan denk ik: dit kun je toch veel leuker zeggen, of veel pakkender, of veel korter? Maar daar doe ik niets mee, want ik ben de schrijver niet. Ik denk wel dat de vertaler de beste lezer van het boek is. Maar als je als vertaler denkt het beter te weten dan de schrijver, moet je oppassen.'
Staat dienstbaarheid boven leesbaarheid?
'Dat is een gevaarlijke vraag, nu ben je... niet de advocaat van de duivel, maar wel de advocaat van de uitgever. Die wil dat het boek lekker leest en goed verkocht wordt. Ik blijf trouw aan de tekst, maar ik maak me er niet gemakkelijk van af en probeer een zo leesbaar mogelijke tekst af te leveren. Alleen bij Witkiewicz heb ik daar niet zo bij stilgestaan, een auteur door wie ik een lange tijd regelrecht geobsedeerd was. De taal in zijn romanOnverzadigbaarheidis als een krassende nagel op het schoolbord, het knarst en kraakt, het is niet mooi, de Poolse lezer lijdt als hij dit proza leest. Dan vind ik dat de Nederlandse lezer ook moet lijden. Dat boek gaat over de onvolmaaktheid van de mens, zo voel ik mij ook: onvolmaakt. Net als dat de vertalingen onvolmaakt zijn, ze zijn af maar ze zijn ook niet af.'
Welk advies zou u geven aan een vertaler die nu begint?
'Je moet actief uitgeverijen benaderen met het werk van een auteur waar je in gelooft. Vertaal alvast een klein deel, schrijf een goede inleiding erbij en ga ermee leuren. Wees niet bang, er is een goed subsidiesysteem in Nederland, ik ben niet rijk maar ik kan ervan leven.'
Hoe zou u de Poolse literatuuromschrijven vergeleken met de Nederlandse?
'De Tweede Wereldoorlog is altijd een groot thema. En of iemand joods is of niet, daar wordt veel meer op gelet dan in Nederland. Er schrijven veel meer vrouwen, de Poolse poëzie wordt beheerst door vrouwen. Het absurde is ook een karakteristiek, ik denk nu aan Izabela Filipiak, een schrijfster met een ongelooflijke humor.'
Bestaat onvertaalbaarheid?
'Ik zeg altijd van niet, maar soms twijfel ik daaraan. Ik ben nu aan een opdracht begonnen,Het paleisvan Wieslaw Mysliwski, ongelooflijk moeilijk. Laatst had ik hem aan de telefoon en riep hij: "Meneer Karol, waar begint u aan?!" Gelukkig voegde hij eraan toe: "U lukt het vast wel." Bij poëzie ben je ook veel meer aan het puzzelen, een vertaald gedicht komt nooit écht af. Je bent nooit tevreden.'
Wat zou u graag nog vertalen?
'De verhalen van Kornel Filipowicz, de beste Poolse verhalenschrijver. Niet de grappigste, dat is Slawomir Mrozek, zijn verhalen zou ik ook graag doen. Ik kreeg onlangs van uitgeverij Zirimiri de opdracht om Kornels miniromanMemoires van een antiheldte vertalen, dus dat komt eraan. Het liefst zou ik ook al zijn verhalen doen. Kornel was de levenspartner van Wislawa Szymborska. Ze zijn nooit getrouwd, hebben nooit samengewoond, maar hebben veel gedeeld. Ze gingen samen vissen, Kornel met een hengel, zij met een hoofddoekje onder de paraplu ernaast, daar heeft hij meesterlijke verhalen over geschreven.'
...