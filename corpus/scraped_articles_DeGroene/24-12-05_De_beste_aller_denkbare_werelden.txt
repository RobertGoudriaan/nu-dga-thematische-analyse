De beste aller denkbare werelden

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
5 december 2024
TELEVISIE Podium Klassiek
Wie op YouTube naar Moskou 1986 gaat, waar Vladimir Horowitz zijn terugkeerconcert opende met die wonderschone sonate K.87/L.33 van Domenico Scarlatti, kan via het algoritme belanden bijLes ombres errantesvan Couperin. Gespeeld door Alexandre Tharaud in wat toen nogPodium Wittemanheette. Prachtig. Tussen het publiek ook Mike Boddé en Mascha van Nieuwkerk van huisband Fuse. Tharaud, Boddé, Fuse behoren tot mijn muzikale helden, die trouwens talloos zijn.
Witteman stopte, maar dat muziekprogramma bleef. Jonkie Floris Kortie volgde zijn oude meester op. Voortreffelijk en dienstbaar. Maar ook Boddé verdween (onbegrijpelijk) en de uitzendtijd was thuis lastig. Te zelden kwam uitgesteld kijken ervan. Gênant voor wie jaren probeerde de Nipkowschijf bijPodiumte krijgen. Daarom Podium Revisited. Begonnen met een uitzending met Fuse (17-11) en opnieuw bekeerd. Plus herleefde zendingsdrang.
We knallen erin met Fuse en Jess Gillam die een fluitconcert van Carl Philipp Emanuel Bach speelt. Op saxofoon, dus vloeken in de puristenkerk. Waaruit ook Fuse verbannen moet met die malle constructie van strijkkwartet met ritmesectie. Maar zó muzikaal, veelzijdig, energiek, ernstig en vreugdevol ineen. Met geweldige arrangementen.
Volgt de rubriek Jonge Held: pianist Abel Hox. Speelt Contrapuntus 7 uitDie Kunst der Fugevan vader Johann Sebastian. In het inleidend gesprekje weet Hox me werkelijk iets duidelijk te maken over methode en structuur, luister ik beter en hoor nog meer waarom JSB de Olympus is.
Dan topmuzikant Boris Dittrich - wie kent hem niet? Die blijkt verre familie van Dvorák. Voor Boris' vader, in 1948 gevlucht uit Tsjechoslowakije, werd diens muziek draagbaar vaderland. Als blijkt dat Boris, niet-musicerend secretaris van het Nederlands Studenten Orkest, in 1978 toch meedeed aan een uitvoering van deSlavische rapsodie(hij leerde moeizaam de grote trom beslaan) en dat de opbrengst ging naar het uaf voor student-vluchtelingen, waarvan vader Dittrich de eerste bursaal was(!), dan ben ik volledig verzoend met het item. Je leert meer dan muziek alleen. Schitterende uitvoering van het Scherzo uit het pianokwintet. Gireert u ook?
Nieuwe huispianist Cor Bakker zit veertig jaar in het vak en inspireerde al op zijn vijftiende bij het Scapinoballet kleuters bij het verbeelden van snijbonen en tomaten. Nu krijgt hij een verkeerspaaltje voorgezet en creëert een briljante potpourri van Amsterdam-klassiekers ('ach, je doet maar wat'). Moet dat nou? Niks moet, maar zelfs dit chique publiek jubelt.
Weer is de beurt aan Fuse dat een Wall of Fuse van grote, niet altijd bekende componisten opbouwt door de afleveringen heen. Nadia Boulanger deze keer, en alleen al een filmpje van de lesgevende negentigjarige pianist/componist maakt de uitzending waardevol. Groten der aarde studeerden bij haar. Waarna haarCantiquewordt gespeeld. En dan is er nog sopraan Lilian Farahani die ons een elementaire commedia dell'arte-les geeft en een Donizetti-duet uitDon Pasqualezingt met de ook geweldige tenor Miles Mykkanen. En ik denk even dat we in de beste aller denkbare werelden leven. Heel even.
Walter van der Kooi
Podium Klassiek,NTR, zondags, NPO 2, 17.55 uur