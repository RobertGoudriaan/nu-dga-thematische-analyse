IS in Moskou Buitenland

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
28 maart 2024
Een drukbezochte muziektempel op vrijdagavond, ratelende geweren, doodsbange bezoekers die een veilig heenkomen zoeken - de aanslag op Crocus City Hall nabij Moskou van afgelopen week had een hoog déjàvu-gehalte.
Op 13 november 2015 sloegen terroristen van Islamitische Staat toe in de Parijse poptempel Bataclan. Gelijktijdig werden drukbezochte terrassen beschoten in de uitgaansbuurt rond het Canal Saint-Martin en was er een (mislukte) bomaanslag op voetbalstadion Stade de France. Bij de aanslag in het uitgaanscentrum bij Moskou kwamen tot dusver 137 mensen om; bij de aanslagen in Parijs 130.
Vanuit Marseille, waar ik op de avond van de 13de was voor een journalistieke klus, zag ik het dodental oplopen. De volgende ochtend raasde ik in een vrijwel lege TGV terug naar Parijs. Ergens halverwege kwam de oud-premier en centrum-rechtse presidentskandidaat Alain Juppé door het gangpad zetten. Hij was alleen, hetgeen optelde bij de onwezenlijkheid van het moment. Toen ik hem aanklampte keek hij me een moment verwilderd aan en antwoordde dat hij bij aankomst in Parijs een persverklaring zou geven. Zelf zat ik toen al in de taxi naar de plaats delict.
Dat in Parijs was gekozen voor een concertzaal was niet toevallig. Binnen de vorm van islam die IS aanhangt geldt muziek als onrein. In een verklaring sprak de groep over een 'feest van perversiteit'. Onduidelijk is of dit meespeelde bij de keuze van het doelwit. Het is nog de minste vraag die de Russische geheime diensten te beantwoorden hebben.
Waren de aanslagen in Parijs te verijdelen? Tijdens een hoorzitting in 2021 zei oud-president François Hollande van niet. Waren eraanwijzingendat er een aanslag zou kunnen plaatsvinden? In de zomer van 2014 riep IS in de Iraakse stad Mosul het kalifaat uit. Geradicaliseerde jongeren van over de wereld stroomden toe. Een coalitie met daarin Frankrijk en Nederland voerde bombardementen uit tegen stellingen van de groep, die met aanslagen dreigde. Mogelijk beschikten de Franse veiligheidsdiensten niet over concrete informatie. Dat er iets in de lucht hing, was voor iedereen duidelijk.
De aanslagen in Parijs vormden de opmaat tot een hele reeks aanslagen door IS. Grote, zoals op vliegveld Zaventem bij Brussel (31 doden, 270 gewonden), op Atatürk Airport bij Istanbul (45 doden, 239 gewonden), op de promenade des Anglais in Nice (86 doden, 400 gewonden) of tijdens een popconcert in Manchester (22 doden, 120 gewonden). Ook was er een hele reeks kleinere aanslagen, op kerstmarkten, maar ook tegen individuele burgers en gezagsdragers. Denk aan de moord op geschiedenisleraar Samuel Paty (16 oktober 2020). In totaal vonden tussen 2015 en 2020 in Europa zo'n 130 islamitisch geïnspireerde aanslagen plaats. Begin vorige week werd in Utrecht stilgestaan bij de aanslag in en rond de tram die in 2019 vier levens eiste. Dat zijn er vier te veel. Het laat tegelijk zien dat Nederland tot dusver betrekkelijk goed weggekomen is.
Toen IS in maart 2019 werd verdreven van zijn laatste stukje territoir in Syrië was de hoop dat het terroristisch geweld zou luwen. Even gebeurde dat ook. Maar jihadistische groeperingen elders namen de merknaam gretig over met als resultaat dat er nu van West-Afrika tot Zuidoost-Azië jihadisten zitten die zich op IS beroepen.
Een van de actiefste is IS-K, de groep die ook de aanslag op de Crocus City Hall opeiste. In Afghanistan bestrijdt ze de Taliban, die als te gematigd wordt gezien. Begin dit jaar voerde IS-K een grote aanslag uit in Iran, waarbij zeker 89 mensen omkwamen tijdens een herdenkingsdienst voor de prominente generaal Qassem Soleimani. Eerder vond in Kabul een bomaanslag plaats tegen de Russische ambassade. Wie denkt dat IS-K een ver-van-mijn-bedshow opvoert, vergist zich. Vorig jaar zomer pakten Nederlandse, Belgische en Duitse politiediensten tijdens een gezamenlijke operatie negen mensen op, waarvan twee in Nederland: een man uit Tadzjikistan en een vrouw uit Kirgizië. Volgens het Duitse parket was de groep van plan 'sterk zichtbare' aanslagen te plegen, beschikte ze over wapens en stond ze in contact met IS-K.
De aanslag op de Bataclan toonde de kwetsbaarheid van een open democratische samenleving. De aanslag in Crocus City Hall laat zien dat ook een politiestaat niet immuun is voor terrorisme. De les van de Bataclan was dat diensten beter moeten samenwerken, beschikbare informatie moeten delen. Dat vereist intern vertrouwen; in een politiestaat is dat veel minder evident.
Dat er iets in de lucht hing, was voor iedereen duidelijk