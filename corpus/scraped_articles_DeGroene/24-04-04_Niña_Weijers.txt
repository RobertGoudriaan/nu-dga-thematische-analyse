Ni√±a Weijers

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
4 april 2024
We moeten het toch even gezien hebben, zeiden we tegen elkaar, en dus stonden we op een zondagochtend te midden van drommen bezoekers bij de overzichtstentoonstelling van Marina Abramovic in het Stedelijk. Door een smalle opening met aan weerszijden een naakte man en vrouw -Imponderabilia,misschien wel de beroemdste performance ooit? - glipten we binnen. We bleven een poosje staan kijken naar hoe anderen het deden en concludeerden al gauw dat bijna iedereen zich naar de vrouw keerde. Toch zo'n piemel die uitsteekt, fluisterde ik. We wilden terug om de kant van de piemel te kiezen, maar dat mocht niet, het was eenrichtingsverkeer.
Ik moest aan de IKEA denken, vanwege die onverbiddelijke route, de mensenmassa, het algehele simulatiegehalte. Waar je in IKEA de mogelijkheid van kamers, huizen, levens krijgt voorgeschoteld, was de illusie die hier in stand werd gehouden vooral die van herhaalbaarheid. Abramovic is zich er altijd terdege van bewust geweest dat de performancekunst bestaat bij de gratie van aanwezigheid en het per definitie vluchtige, vaak eenmalige karakter ervan.
Vanaf het begin van haar kunstenaarschap wist ze dat documentatie van levensbelang was:dit is gebeurd, dit heeft plaatsgevonden.Zo'n overzichtstentoonstelling kan dus niets anders zijn dan een terugblik, een reminder dat wat zich heeft voltrokken zich hoe dan ook nietnuvoltrekt. Toch doet zo'n museum er alles aan om die massa's bezoekers iets te geven wat lijkt op een ervaring, een aanwezigheid, een nu. Men heeft de tafel nagemaakt met alle voorwerpen vanRhythm 0erop uitgestald, een bed neergezet dat niet echt lijkt op het origineel vanCommunist Body - Capitalist Body,maar toch iets is, iets in de ruimte, iets meer dan alleen maar een registratie.
Bezoekers werden destijds, in 1980, uitgenodigd in kunstcentrum De Appel om vanaf twaalf uur 's nachts te komen kijken naar twee films die Abramovic en Ulay, toen nog geliefden en opererend als duo, hadden gemaakt. Bij aankomst bleken de kunstenaars diep in slaap op een matras achter in de ruimte. Op twee gedekte tafels stonden champagne en kaviaar - communistische champagne uit Rusland, kapitalistische uit Duitsland. De kapitalistische tafel was gedekt met een wit damasten tafelkleed, porseleinen servies, tafelzilver en kristallen glazen, de communistische met emaillen borden, aluminium bestek, wc-papier en een editie van de Russische staatskrantPravda.
In het Stedelijk waren ook die tafels min of meer nagemaakt, er stond in elk geval champagne en kaviaar. Er was beeldmateriaal, en je kon luisteren naar hoe het publiek van destijds terugblikte op de vervreemdende ervaring van die twee slapende kunstenaars in de ruimte. Uit ongemak begon men de champagne te drinken, memoreerde iemand, steeds meer champagne totdat bezoekers aangeschoten raakten en een beetje baldadig werden. Iemand probeerde de slapers wakker te schudden. Een ander bleef net zo lang tot de rest vertrokken was, vastbesloten om te blijven overnachten (een ontgoochelende ervaring: toen ze de volgende ochtend wakker werd sliepen de kunstenaars nog altijd, en met haar vertrek maakte ze haar eigen actie van die nacht ongedaan, alsof die nooit had plaatsgevonden).
Ik voelde een sterke drang om ter plekke de champagne van het Stedelijk aan te breken. Niet uit ongemak, zoals toen in 1980, maar om ongemak op te roepen - een beetje zoals je de geest oproept van een langgestorvene. Want ja, waar was de geest gebleven? Wat had dit - het in de anonimiteit van de massa kijken naar iconisch geworden kunst - te maken met wat die kunst ooit had opgewekt en betekend?
Eigenlijk moeten we het gewoon doen, fluisterde mijn vriendin terug, en de crux zat hem natuurlijk in dat woordje, 'eigenlijk', dat inhield dat we het,eigenlijk,niet zouden doen.
Later had ik er spijt van. Zelfs als er onmiddellijk een paniekerige suppoost op ons was afgesneld, zou dat een prima resultaat zijn. We zouden in discussie kunnen met het museum, over wat hier nu helemaal de bedoeling van was, wat dit heilige pelgrimsoord, dit pretpark, ditsimulacrumnog te maken had met het risico, de kwetsbaarheid en vergankelijkheid die inherent zijn aan de performancekunst. En als we onze glazen gewoon hadden mogen opdrinken:douze pointsvoor het Stedelijk.
Bij de in- en uitgang van de expositie stond een soort hemelpoort, omkranst met helverlichte 'krachtgevende' stenen. De drang er doorheen te lopen was groot. Weigeren dat te doen een minuscule daad van verzet.
What kind of goddess has lived among us?
Andrew Lloyd-Webber,Oh What a Circus(Evita)