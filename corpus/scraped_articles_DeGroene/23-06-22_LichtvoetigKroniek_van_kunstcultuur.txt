Lichtvoetig Kroniek van kunst&cultuur

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
22 juni 2023
DANS Forsythe
Een dansstuk van William Forsythe is als een sauna voor de geest. In je hoofd komt ruimte bij het kijken ernaar. Beweging is bij de Amerikaanse choreograaf een doorgaand spektakel, terwijl alles superconcreet is. Er valt niet zo veel te interpreteren. Wat de dansers doen is zichzelf aftekenen, in knalheldere bewegingen. Herkenbaar als klassiek ballet maar dan verdraaid en voorzien van swing, met een uit-balans-hoekigheid en ledematen die haaks op elkaar staan. Danstechnisch is dit razend moeilijk, terwijl het inspanningsloos moet lijken. Dat kunnen ze bij het Nationale Ballet.
Het Forsythe-programma dat het gezelschap momenteel brengt, is een demonstratie van lichtvoetige virtuositeit. De dansers vullen de techniek met hun persoonlijkheid, ook in die zin schept Forsythe ruimte. Losgezongen van de geijkte man-vrouwverdeling genieten de vrouwen van hun eigen spitzenwerk. De mannen zijn meer dan tillende dragers en hoge springers, ze etaleren hun elegantie en wervelende souplesse.
Deze Forsythe-showcase bestaat uit drie totaal verschillende dansstukken. MetThe Vertiginous Thrill of Exactitude,voor twee mannen en drie vrouwen (het Nationale Ballet laat zes danseressen alterneren) ging Forsythe in 1996 terug naar de basis. Naar de eenvoudige groepsformaties, de statige schoonheid van de academische oefeningen en de musical-achtige bravoure van zijn grote inspirator George Balanchine. Uiteraard opgepimpt. De tutu's van de ballerina's zijn geometrische, mintgroene vliegende schotels die zicht bieden op stoere zwarte broekjes. De ruggen van alle dansers lijken bloot. Sexy, zelfbewust en uitdagend zijn ze. De muziek, het'allegro vivace'van SchubertsNegende symfonie,wordt bij wijze van Holland Festival-traktatie live gespeeld door Het Balletorkest.
Helemaal uit hun dak gaan de fans bijPas/ Partsuit 1999. Dit isold school-Forsythe: een groot bezet groepsstuk waarbij de dansers vanuit vier hoeken van het podium de vloer op schieten. De klassieke danstaal is verwrongen, alsof de dansers zich door weerstand heen moeten werken. De formaties veranderen voortdurend, van twee of drie eenlingen op het lege podium tot negentien losse elementen in een onnavolgbaar spel met variaties. Knisperend en vervreemdend is de elektronische, opgeknipte muziek van Thom Willems, ooit een vaste partner-in-crime van Forsythe. Als daar eenpulsein komt, en de groep ineens uitbarst in ritmisch unisono, spat de opwinding daar vanaf.
Nieuw bij het Nationale Ballet isBlake Works Iuit 2016. De gelaagde soundscape-soul van popmuzikant James Blake, opvallend melancholiek voor de onsentimentele choreograaf, krijgt hier een visuele vertolking. De dansers duiken op uit een intieme donkerte. Soms heerlijk loom, dan weer brisantfast forward. De groep opereert als een jazzorkest met instrumenten die achtergrond bieden aan solopartijen. Vooral de mannen schitteren hier, alsof zij de dragers zijn van Blake's zangstem. Een danser, gesecundeerd door twee vrouwen, ontpopt zich met vogue-fragmenten tot verteller. Een ander probeert grip te krijgen op zijn kwikzilveren duetpartner, en omarmt de leegte als zij van hem weg wervelt. En héél even is er dan toch een flard van een verhaal.
Marijn van der Jagt
T/m 27 juni te zien,https://operaballet.nl
Sasha Gouliaev | The Vertiginous Thrill of Exactitude van William Forsythe door het Nationale Ballet