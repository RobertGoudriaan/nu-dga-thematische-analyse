Donkere kamer Graanelevator

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
1 juni 2023
Achter de beelden die fotograaf Sem Langendijk in oude havengebieden vastlegt schuilt een nostalgisch verlangen.
Waar denk je aan als je dit ziet? Ik vermoed dat het antwoord iets zegt over waar je bent opgegroeid en op welk moment je voor het eerst in aanraking kwam met de fysieke realiteit die schuilgaat achter iedere geïndustrialiseerde samenleving. De schaal die zulke architectuur al snel aanneemt maakt indruk. Net als de wijze waarop de vorm van dit soort bouwwerken zo evident met een ijzeren logica uit hun functie is gevolgd - ook wanneer we niet direct kunnen zeggen wat die functie precies is.
Waar op de wereld vind je, in kleine of grote havensteden, niet dit soort overblijfselen, dingen die als een oude huid lijken te zijn afgeschud?
Dit is New York. Natuurlijk, wilde ik er haast bij zeggen, maar ik weet niet of de letters die daar zo hoog op de linker toren zijn geschilderd ook op een kleinere afdruk te lezen zijn. THE PORT OF NEW YORK AUTHORITY GRAIN TERMINAL staat er in kapitalen. Het gebouw staat in Red Hook, in Brooklyn, aan de monding van het Gowanus-kanaal. Een archieffoto uit de lokale bibliotheek die vanuit precies dezelfde hoek is genomen toont wat er is verdwenen vanaf het moment dat deze graanelevator in onbruik is geraakt. De gigantische zuiginstallaties, bijvoorbeeld. Ze kwamen uit de drie verticale schachten die je, als je goed kijkt, telkens aan de linkerzijde van die op steunberen lijkende uitstulpingen ziet. Begin jaren twintig, toen dit gebouw werd geconcipieerd, was de graanhandel al in verval geraakt. In de hoop het kanaal een impuls te geven werd deze nieuwe terminal gebouwd.
De foto is gemaakt door een jonge Nederlandse fotograaf. Sem LangendijksHavenis pas in boekvorm verschenen maar ook nog even te zien in het Amsterdamse Foam. In dat woord 'haven' moet je een dubbele betekenis lezen. Het Nederlandse haven en het Engelsehaven. Langendijk fotografeerde zijn reeks in (voormalige) havengebieden. Maar de emotie die achter de beelden steekt heeft te maken met de plek waar hij werd geboren en opgroeide: op het Westerdokseiland, nadat die plek zijn havenfunctie had verloren en voordat projectontwikkelaars er de onmiskenbare geur van geld roken. In die jaren was het een plek voor kunstenaars en andere vrije geesten. De titel haven draait dus minstens zoveel om het nostalgische verlangen naar een veilige, beschutte plek.
Langendijks project overbrugt een oceaan. De foto's zijn niet uitsluitend in Amsterdam genomen. Het merendeel maakte hij, zoals de foto van de graanelevator, in Amerika. Het werkt, maar op een vreemde manier. Het natuurlijke licht dat zijn voorkeur lijkt te hebben en ook zijn stijl, die ook los van de materie iets Amerikaans heeft - ik gok dat hij het werk van Gregory Halpern als inspiratiebron zou noemen - maken dat het verschil tussen de uiteenlopende locaties niet zo groot is als je zou kunnen vermoeden. Daarbovenop zijn het waar ook ter wereld plekken die een lot delen: ze zijn op dezelfde manier hun functie kwijtgeraakt en na een periode van verwaarlozing aan een nieuwe economische logica onderworpen.
Dat eerste voelt onbedoeld wat ironisch aan. Dat iemand die zo duidelijk op zoek is naar iets eigens en unieks dat verloren is gegaan omdat het - in een wereld die daar geen economische waarde aan toekent, voor alles plaatsgebonden was - zich bedient van een (mooie) beeldtaal die dat in zekere zin juist niet is. Toch sluit het daarmee perfect aan bij wat Langendijk heeft willen fotograferen: de grote gelijkmaker die gentrificatie overal is. Kunst die zich verzet tegen de wereld ontkomt er niet aan ook deel te zijn van diezelfde wereld. Vorm en inhoud vallen perfect samen.
De graanelevator in Red Hook werd op 1 september 1922 geopend maar wist het tij niet te keren. Hij bleef tot halverwege de jaren zestig in gebruik en is nu al meer dan een halve eeuw een moderne ruïne. Het langst kan ik kijken naar de vreemde patronen die door roet en as op de gebolde wanden zijn getekend. Ze doen een beetje denken aan wat achterblijft nadat iemand een klimop van de muur heeft getrokken. Het zouden ook houtskooltekeningen van bloemen kunnen zijn - of scènes uit de hel.
Langendijks plekken zijn op dezelfde manier hun functie kwijtgeraakt
Sem Langendijk / The Eriskay Connection