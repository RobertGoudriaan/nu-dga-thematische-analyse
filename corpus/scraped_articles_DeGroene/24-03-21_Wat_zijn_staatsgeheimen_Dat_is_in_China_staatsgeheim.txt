Wat zijn staatsgeheimen? Dat is in China staatsgeheim

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
21 maart 2024
Beijing -China heeft de wet op staatsgeheimen aanzienlijk aangescherpt. Overtreding kan gevangenisstraf en soms zelfs de doodstraf opleveren. Probleem: je kunt niet weten of je die wet overtreedt of niet. Want wat een staatsgeheim is, is zelf een staatsgeheim.
China is een land vol geheimen. Mao's Grote Sprong Voorwaarts leidde tot de grootste hongerramp uit de geschiedenis (45 miljoen doden), maar nauwelijks een Chinees die dat weet. Het aantal slachtoffers van het Tiananmen-bloedbad van 1989 (honderden, volgens sommigen duizenden) is nooit bekend geworden. Niemand weet hoeveel mensen het plotselinge loslaten van het nul-covidbeleid in 2022 niet hebben overleefd (volgens een grove schatting een miljoen). De besluitvorming aan de politieke top is geheim, van de economische cijfers, voor zover ze bekend worden gemaakt, kun je niet op aan, de censuur maakt korte metten met alles wat de Partij niet wil horen.
De nieuwe wet breidt het aantal terreinen waarop staatsgeheimen gelden sterk uit. Ze betreffen de 'nationale veiligheid en belangen op het gebied van politiek, economie, nationale defensie, diplomatie en op andere gebieden' zoals onderwijs, wetenschap, technologie en internet. De specificatie die volgt is nog vager. Zo strekken staatsgeheimen zich ook uit tot 'belangrijke beslissingen over nationale aangelegenheden', tot zaken waarvoor 'vertrouwelijkheidsverplichtingen jegens de buitenwereld' gelden en tot 'andere geheime zaken, te bepalen door de Dienst Vertrouwelijkheid', dat wil zeggen door de Partij.
Vage formuleringen zet de Partij graag in als politiek wapen. De recente antispionagewet maakt niet duidelijk wat spionage is, maar ze is wel de legale basis voor een campagne tegen buitenlandse spionnen. De criteria die gelden voor operaties tegen het delen van data zijn onbekend. De strafgrond 'ruzie stoken en problemen veroorzaken' wordt vaak gebruikt om betogers en critici gevangen te zetten. Soms zijn mensen beschuldigd van het verraden van 'staatsgeheimen' die allang gepubliceerd waren. De Oeigoerse leider Rebiya Kadeer werd gearresteerd omdat ze staatsgeheimen naar haar man in de Verenigde Staten had gestuurd. Het waren krantenknipsels.
De nieuwe wet heeft een afschrikwekkend effect op buitenlandse bedrijven, die minder dan ooit weten waar ze aan toe zijn. Bij zeven bedrijven zijn al invallen gedaan en arrestaties verricht. Ook journalisten, wetenschappers, advocaten en iedereen met buitenlandse contacten moet op zijn hoede zijn. Maar op zijn hoede voor w√°t precies?