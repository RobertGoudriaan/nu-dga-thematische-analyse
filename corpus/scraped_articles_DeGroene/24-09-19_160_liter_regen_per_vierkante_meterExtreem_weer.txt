160 liter regen per vierkante meter Extreem weer

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
19 september 2024
Boekarest- 'Ernstige overstromingen die een groot deel van het land hebben getroffen, hebben geleid tot verlies van levens en aanzienlijke schade', zei de Roemeense president Klaus Iohannis afgelopen zondag in reactie op het dodelijke spoor van storm Boris in zijn land. 'We hebben opnieuw te maken met de gevolgen van klimaatverandering, die steeds duidelijker aanwezig zijn op het hele Europese continent, met dramatische gevolgen voor de mens.'
Storm Boris veroorzaakte hevige regenval in het midden en oosten van Europa, met zware overstromingen tot gevolg. Het dodental in Roemenië stond maandag op zes, ook zijn er nog steeds twee mensen vermist. Daarmee is Roemenië tot nu een van de zwaarst getroffen landen.
Tientallen steden en dorpen zijn overstroomd. Vooral de oostelijke regio Galati heeft het moeten ontgelden. De dodelijke slachtoffers zijn vooral ouderen, onder wie twee vrouwen van 86 en 96 jaar. Autoriteiten stuurden sms'jes naar bewoners om hen te waarschuwen voor slecht weer, terwijl hulpdiensten zich haastten om het overstromingswater uit huizen te verwijderen.
De Roemeense minister van Milieu Mircea Fechet vertelde dat in sommige van de zwaar overstroomde gebieden meer dan 160 liter regen per vierkante meter viel, wat volgens hem een zeldzame gebeurtenis is. 'Wat we nu proberen te doen, is zoveel mogelijk levens redden', zei de minister, die onderweg was naar de regio Galati om de situatie te beoordelen. Reddingswerkers gebruikten boten om vastzittende bewoners te bereiken die naar hun dak moesten vluchten.
Klimaatverandering speelt een rol bij de hoeveelheid regen die er valt. Het is lastig om individuele overstromingen direct te linken aan klimaatverandering, maar in het algemeen zorgt elke graad opwarming voor zeven procent meer regen. In West-Europa bijvoorbeeld is het twee graden warmer dan honderd jaar geleden. Bij elke bui valt daardoor gemiddeld vijftien procent meer water.
Op maandag verplaatste Boris zich richting de noordelijke provincies Iasi en Botosani, waar hoosbuien van veertig liter per vierkante meter worden verwacht. Ondertussen bracht de cycloon op maandagochtend vijf centimeter sneeuw in de zuidelijke Karpaten en legde het verkeer lam op de Transalpina-autobaan. De autoriteiten houden de ontwikkelingen nauwlettend in de gaten. 'We moeten onze capaciteit om extreme weers omstandigheden te anticiperen blijven versterken', zei president Iohannis.
...