Bed Ester Naomi Perquin

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
20 oktober 2022
'Ben je gevallen?' De tweejarige legt haar handje op mijn schouder en kijkt bedachtzaam naar mijn tranen. Soms, in gezelschap, als ze onverhoeds het uitzicht verwateren of een gesprek onmogelijk maken, zeg ik iets als 'sorry hoor, dit gaat zo weer over'. De rest van de tijd negeer ik ze. Het is pas huilen als je het huilen noemt.
Over vallen weet ze al veel; dat je kunt struikelen vanwege een steen of een tak of een leuk hondje waar je naar omkijkt. Dat je heel hard voorover kunt gaan tijdens het rennen, op zo'n manier dat je handen over de stoeptegels schuren en er gaten komen in je nieuwe maillot. Dat een val soms een grapje lijkt of een sprong of een goede truc. Dat je heel zacht terecht kunt komen, op een vloerkleed bijvoorbeeld, maar dat er dan tóch een kusje op moet, voor de beterschap. Ze weet dat je uit kunt glijden over natte bladderen, steentjes of zand. Ze weet waar de pleisters liggen, de mooie pleisters met Nijntje erop en de saaie voor grote mensen. 'Nee hoor', zeg ik. 'Ik ben alleen een beetje moe.'
Dus zegt ze 'o' en veegt halfslachtig over mijn natte wang voordat ze zich omdraait om een boek te pakken, want voor moe deelt ze geen kusjes uit, alleen voor pijn. Daar is ze strikt in. Voor moe mag je haar pop even vasthouden of op de bank zitten en voorlezen, het hangt er maar net vanaf waar ze zelf zin in heeft.
Nu klimt ze op schoot metGoudhaartje,de klassieker over het blonde meisje dat een berenhuis betreedt en alles daar bepotelt; stoelen, kommen vol pap, diverse bedden. Als de beren thuiskomen en haar slapend aantreffen springt ze van schrik uit een raam - het berenhuis is een gelijkvloerse bungalow - en vlucht het bos in, om nooit meer terug te komen. 'Ik wil ook een berenbed', zegt mijn dochter slaperig. Ze streelt begerig met één vingertje over de bladzijde waarop een bontgekleurde lapjesdeken te zien is.
'Ja', zeg ik. 'Ik ook.'
Ik voel hoe zwaar ze wordt. Alsof alles zich nog in haar lichaam bevindt en nu, luisterend naar een verhaal dat ze al kent, aan gewicht wint. De stappen die wegen in haar voeten, wensen in haar vingers, boterhammen in haar buik. Bij mij trekt alles juist omhoog, geloof ik, alsof ik niets dan hoofd ben. De krant van vandaag, een ongeschreven gedicht, oorlog in de verte, de pindakaas die op is, de tijd ook, de wereld, het stapelen van jaren op jaren en van levens op levens en het zien opklimmen en weer afglijden van de mensheid in het algemeen en mijn eigen vermogens in het bijzonder - dit is het soort moeheid waar je als kind niets van kunt begrijpen, waar je als puber je neus voor ophaalt, waar je als jongvolwassene ronduit op neerkijkt en waar je uiteindelijk, ongemerkt, door wordt ingehaald. Iets wat heen en weer slingert tussen existentiële crisis en schaamteloze aanstellerij. 'Afgelopen', zeg ik. Mijn dochter zegt niets. Haar ogen zijn dichtgevallen, haar hoofd leunt tegen mijn borst. Steeds vaker ben ik het bed, steeds minder vaak de slaper.