Mycelium Zomerverhaal

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
11 juli 2024
'En gelijk het eiland grenzen stelt aan mijn schreden, zo stelt het grenzen aan mijn denken en mijn dromen.'Boeli van Leeuwen, De ruïne van een kathedraal
I
Swila bracht het rietje in de drinkbeker naar de rechterhoek van zijn schuinhangende mond. Als gevolg van een beroerte op Tweede Kerstdag was haar vader Anthony linkszijdig verlamd geraakt. Eten, drinken, lopen, aankleden: van de ene op de andere dag kon hij niets zelf meer. Zijn spraakvermogen was achteruitgehold, net als zijn kortetermijngeheugen. Namen en gezichten kon hij niet meer terughalen. Aan zijn beroerte zes weken geleden in de intercity naar Rotterdam, op weg naar het familiediner thuis bij haar broer Quinsy in Dijkzigt, had hij nul herinneringen.
Zijn adamsappel bewoog op en neer. Slok geven. Laten slikken. Even rust. Anders verslikte hij zich. Zijn vermagerde lichaam verdween bijna in zijn ruimzittende pyjama vol vetvlekken.
'Lekker.' Haar vaders zachte stem, die sinds het herseninfarct ruim een octaaf was gestegen, klonk aandoenlijk, op het kinderlijke af.
'En nu je prakje', zei Swila.
Verrassend vlug, met een slaande beweging van zijn rechterhand, sloeg Anthony de lepel uit haar hand. Een kwakje gepureerde hutspot landde op haar jurk. 'De gouverneur van Curaçao', ondertitelde hij zijn gedrag, 'ligt in de kamer hiernaast. Hij eet eerst, daarna ik.'
Swila boog voorover en raapte de lepel op. Met een tissue uit haar handtas verwijderde ze de etensrest. Zelfs in zijn verwarring, dacht ze, is hij bescheiden. Ook als hij 's ochtends kreunde van de rugpijn, wanneer hij door het personeel uit bed werd getakeld om te douchen, bood hij naderhand zijn excuses aan.
'Pa', zei ze, 'het is niet makkelijk hè.'
Het hoofd van haar vader zakte naar links. Zijn verlamde arm, omhooggehouden door een mitella, hing strak in een hoek van negentig graden. Zijn verlamde been lag stijf gestrekt onder de dekens. 'Wanneer mag ik naar huis?' vroeg hij.
Swila schudde haar hoofd. 'Dat weet je toch?'
Haar hart was gebroken toen ze het afgelopen maandag hoorde. Volgens het artsenteam van het umc, waar haar vader de eerste weken na zijn beroerte had gelegen, was de kans dat hij ooit nog thuis zou kunnen wonen 'verwaarloosbaar klein'. Een verzorgingstehuis in zijn directe woonomgeving was volgens de geriater niet alleen de hoogst haalbare, maar ook 'de meest liefdevolle optie'. Gelukkig kwam er die week een plek vrij in een verzorgingstehuis in Moordrecht.
Haar broer Quinsy had donderdag zorgverlof opgenomen zodat hij kon helpen met het inrichten van hun vaders nieuwe kamer op de vierde verdieping van verpleeghuis Pniël, met uitzicht op een buurtpark en winkelcentrum City Plaza aan de overkant van de straat.De grote palmplant in de hoek bij het raam had hij bij de bloemenwinkel naast de Vomar gekocht om de kamer een huiselijke sfeer te geven.
Vandaag stond haar naam op de wandkalender, opgehangen door haar moeder om het overzicht qua bezoek te bewaren. In de vensterbank van kamer 4.06 op afdeling Conifeer lijstjes met familiefoto's, een draagbare cd-speler, een handvol cd's van thuis - Santana, Buena Vista Social Club, Rudy Plate.
Februari vloog voorbij. Swila kwam zo vaak ze kon, ochtend, middag of avond. De eerste kring rondom haar vader hoefde zich niet aan de bezoekuren te houden. Ze deed de dingen die hij fijn vond. Ze vijlde zijn nagels en wreef zijn ruwe lippen in met balsem. Waste zijn gezicht met een lauw washandje en masseerde zijn droge handen met olie. Samen luisterden ze op haar telefoon de spraakberichten af die zijn broers en zussen op Curaçao in het Papiaments achterlieten in de groepsapp, en keken naar video's van het straatcarnaval in Willemstad die ze altijd stuurden rond deze tijd van het jaar.
Op de ochtend van Anthony's 81ste verjaardag kwam ze zijn kamer binnen met gebak en bloemen. Hij zat er kwetsbaar bij in zijn rolstoel, met een luier aan. Het personeel had hem na het ontbijt in de eetkamer op zijn kamer gedoucht. Maar door een noodgeval in een andere kamer hadden ze geen tijd gehad hem volledig aan te kleden.
Ze gaf hem een zoen en feliciteerde hem. Hij wist dat hij jarig was maar niet hoe oud hij was geworden. De handdoek om zijn blote middel gleed af en bedekte hem maar half. Gegeneerd trok Swila de handdoek weg en knoopte zijn openhangende kamerjas dicht.
Verwarrend en vernederend vond ze het om haar vader zo kwetsbaar te zien. Fysiek fragiel. Ze kende hem niet anders dan wonderlijk kerngezond. Nooit naar de dokter, nooit een kwaaltje, zelfs geen griepje, ook niet in coronatijd. Tot aan zijn 55ste was hij gymleraar geweest op het Gouda's Lyceum. Daarna had hij op dezelfde
scholengemeenschap twaalf jaar doorgewerkt als kettingrokende conciërge, een leesbril in zijn ene borstzak, een pakje Gauloises in zijn andere. Lang, gespierd en atletisch gebouwd, zijn lichaamshouding kaarsrecht, overzag hij de aula en het schoolplein als een Masai krijger.
Hij was de eerste die ze belde als ze worstelde met levensvragen of voor een belangrijke keuze stond: wel of geen andere baan, nieuw huis, derde kind. Vóór zijn beroerte dubbelden ze wekelijks op de padelbaan tegen Quinsy en zijn vrouw. En ze deelden hetzelfde geloof. De overtuiging dat het leven een ernstig cadeau was waar je dagelijks je dankbaarheid voor uitsprak in zang en gebed. Wanneer ze zong in het worship-koor van hun gemeente, zong ze altijd ook een beetje voor hem, haar tweede vader, netjes in pak op zijn vaste plek rechts achterin.
In de benedencafetaria van het zorgtehuis bestelde ze twee paninitosti's voor haar en haar broer. De geriater, had ze zojuist gehoord tijdens het wekelijks familieoverleg, vond meneer Edson een stuk helderder dan de vorige keer. Alle testvragen - tel van 70 naar 0 in stappen van 7; noem de maanden van het jaar achterstevoren - had haar vader traag maar correct beantwoord. Ze was er niet gerust op.
Ze gingen zitten aan een tafel voor de koffiebar. Het ging er bij haar niet in dat haar Curaçaose vader zijn laatste adem zou uitblazen in een Zuid-Hollands verpleeghuis, achtduizend kilometer verwijderd van zijn geboortegrond. Ze wilde iets terugdoen voor deze man die zware offers had gebracht in een vreemd land ver weg, opdat zijn kinderen niet zouden opgroeien in de armoede die hij zelf had gekend. In Ser'i Otrobanda, de volkswijk waar hij was opgegroeid, waren te vaak dagen voorbij gegaan dat er niet genoegfunchimet suiker in huis was om de zeventien monden te voeden.
Toen hij in de jaren zestig naar Nederland emigreerde, hoorde hij bij de eerste generatie Antillianen inHulanda. Vanwege zijn huidskleur was hij regelmatig geweigerd in clubs en discotheken. Op straat kropen kinderen huilend achter de rokken van hun moeders omdat het nog geen december was en ze plotseling oog in oog stonden met Zwarte Piet. Wilde je slagen in deze maatschappij, had haar vader haar voorgehouden, dan moest je als zwarte Curaçaoënaar drie keer zo hard je best doen als de witte Nederlander, en bovendien bescheiden zijn. Hard werken en zelfdiscipline stonden centraal in hun gezin. Onopvallend uitblinken: deze mentaliteit was haar en haar broer met de paplepel ingegoten.
Haar vader, dacht ze, kon trots op haar zijn. Ze had de lerarenopleiding biologie afgerond met de hoogste cijfers: check. In twintig jaar tijd had ze zich geruisloos opgewerkt van biologiedocent tot decaan bovenbouw op dezelfde school: check. Met drie voorbeeldige kinderen en een degelijke Nederlandse man woonde ze in een doorsnee rijtjeshuis op elf kilometer afstand van haar ouderlijk huis. Sommige mannetjesvlinders konden op die afstand hun vrouwtjes ruiken.
'Ben jij niet bang hem kwijt te raken?' opende ze het gesprek. 'Ik vind hem zo verzwakt.'
Quinsy doopte zijn tosti in de curryketchup. 'Pa is een bikkel,dushi.Die redt het echt nog wel een tijdje. Geloof me.'
'Denk je?' De aanwezigheid van haar oudere broer stelde haar gerust. Mild glimlachend als hij ernstig was, opgewekt en plagerig in gezelschap, zorgde hij voor een lichte toon. Wanneer hij lachte, brak zijn scherpe gezicht in lagen uiteen.
Op de muur-tv achter de bar stond het journaal aan met het geluid uit. In de hangar van een militair vliegveld, in het bijzijn van hoogwaardigheidsbekleders, salueerden soldaten voor twee opgebaarde doodskisten. In de lengte over de kisten lag de nationale vlag.
'Waar zou jij begraven willen worden?' vroeg ze. 'Hier? Of op Curaçao?'
Quinsy fronste zijn wenkbrauwen. 'Weet ik veel. Ik ben nog niet dood.'
'Als wij in het najaar naar Curaçao gaan, neem ik een potje aarde mee terug. Die aarde mogen ze als eerste op mijn kist strooien. Dan rust ik hier zacht in Curaçaose grond.'
'En pa? Wat denk je dat hij zou willen? In zijn testament staat er niets over.'
'Nog één keer het eiland zien', zei ze. 'Zijnroots.Dat zou ik hem echt gunnen. Als het kan, neem ik hem mee.'
'In zijn conditie?'
'Laten we het uitzoeken.'
II
In de weken daarna verkenden ze online de mogelijkheden hun vader in het najaar mee terug te nemen naar zijn geboorte-eiland. De geriater van zijn zorginstelling was bereid een medische verklaring af te geven waarin stond dat Anthony Edson, tien maanden na een cerebrovasculair accident, gezond genoeg was om te vliegen in een drukcabine. Hun moeder zou thuisblijven. Dit is jullie reisje, zei ze, daar had zij alsmakambageen rol in te spelen, een ruimhartig gebaar dat Swila enorm waardeerde.
Ze googelden 'vliegen met rolstoel' en 'rolstoelvriendelijke hotels'. Belden elkaar om de resultaten naast elkaar te leggen. Stelden verschillende reisschema's samen. Drie weken in oktober of november; de eerste week bij Kyra, een nichtje van hun vader dat in een comfortabele, gelijkvloerse bungalow woonde vlakbij Daaibooi Beach; daarna twee weken allinclusive in Kontiki Beach Resort of het Sandals Royal. Ze zouden een rolstoelbusje huren om langs te gaan bij andere familie. Het Kura Hulanda-slavernijmuseum te bezoeken. Dagtours te maken langs de zeven monumenten van Tula, de slavenleider die zijn leven had gegeven voor hun vrijheid.
De zorg voor hun vader en het inplannen van de reis bracht Swila en haar broer dichter bij elkaar. In bed voor het slapen gaan of tijdens wandelingen met de hond belde ze hem. Ze bespraken wat Curaçao voor hen betekende, nu en vroeger, en hoe de betekenis van het eiland over de jaren was verschoven.
Anders dan hun vader waren zij in Hulanda geboren. De band met hun familie-eiland in de Cariben was allesbehalve vanzelfsprekend geweest. Eén keer, toen ze nog op de basisschool zaten, hadden ze een zomer doorgebracht bij ooms en tantes op Curaçao, daarna nooit meer. Thuis werd er alleen Nederlands gesproken. Papiaments kregen ze van huis uit niet mee. Soms ving ze er flarden van op in de huiskamer, als haar vader Curaçao aan de lijn had. Maar omdat hij zijn moedertaal nooit met haar sprak, leek het Papiaments geen betrekking op haar te hebben, haar eerder buiten te sluiten. De woorden klonken alsof ze afkomstig waren van een andere planeet, mysterieus en spookachtig.
No haci co'i kens,doe geen domme dingen.
Mi ta sinti falta di dje,ik mis je.
Ze vond het nog steeds pijnlijk om toe te geven, maar als puber was ze vooral bezig geweest te bewijzen hoe wit ze was. Dus liet ze zich in de wc van discotheek La Riche door Hollandse jongens tegen de muur zetten omdat dat haar een gevoel gaf van acceptatie, van gewild zijn. Lachte ze het hardst om de negerinnengrappen in het rokershok voor de schoolingang. Jarenlang, wanneer ze voor de spiegel stond, keek ze recht in de stralend blauwe ogen van Tamara Peeck. Meer dan eens had haar vader het witte overbuurmeisje met de rode pijpenkrullen als voorbeeld gesteld. Wees zoals Tamara, zei hij dan. Rustig. Netjes.
Met goeie cijfers.
Pas op de dag dat een man die George heette geen lucht meer kreeg, had ze zichzelf op hardhandige wijze teruggevonden, en haar broer met haar. Voor hen beiden was het een moment geweest dat voelde alsof zijzelf, en miljoenen met hen, geen adem meer kregen. Alsof ze zelf stierven en een nieuwe realiteit geboren werd. Pas toen, samen met hun Black Lives Matter-broeders en -zusters op de Dam, durfden ze het aan om kleur te bekennen.
Swila liet het topje van haar wijsvinger langs de levenslijnen glijden in de handpalm van haar vader, die was weggedommeld in zijn rolstoel. Zijn eiland, dacht ze, was ook mijn eiland. En wat was een eiland anders dan een belofte? Hoop aan de horizon. Gestold lava midden op zee, schitterend in de verte.
Vorig jaar, samen met een Curaçaose nicht die in Eindhoven woonde, had ze een groepsreis gemaakt naar Ghana, het West-Afrikaanse land waar volgens haar MyHeritage-dna-test een aanzienlijk deel van hun voorouderlijke familie oorspronkelijk vandaan kwam. Het slavenfort Elmina, een soort wit kasteel pal aan een hemelsblauwe zee, zou ze nooit vergeten. Vooral de bedompte vrouwenkerker, direct onder de verdieping waar de wic-gouverneur en de officieren hun zondagsdienst vierden, was haar bijgebleven, en de beschrijving van de gids: de opeengepakte mensenlichamen en de nagelkrassen op de muren, de uitwerpselen en het menstruatiebloed, de stank in een donkere ruimte met een enkel, langwerpig streepje licht.
Hoe mooi zou het zijn om dit jaar samen met Quinsy en haar vader terug te keren naar de plek waar zijn navelstreng lag begraven en die van hun tot slaaf gemaakte voorouders? Langs de plekken te gaan op het eiland die voor hem belangrijk waren geweest in zijn jeugd, als ze nog bestonden tenminste. Zijn geboortehuis in Ser'i Otrobanda was inmiddels afgebroken en vervangen door een computerwinkel.
Liefde was een cirkelvertelling. Samen eindigen waar je ooit alleen begon. Als zij kwam te overlijden, overwoog ze te laten opnemen in haar testament, wilde ze dat haar as meststof werd voor een waaiboom langs de Curaçaose kust die uitkeek op de haven waar de slavenschepen ooit aanmeerden.
III
Na haar werk reed Swila de bezoekersparkeerplaats op van Pniël. Een A4'tje met een gedetailleerd voorstel voor de familiereis naar Curaçao - opgeleukt met het logo van een dividviboompje rechts bovenin en gestoken in een zonnegeel opbergmapje - stak uit haar handtas op de passagiersstoel.
Ze controleerde haar make-up in de achteruitkijkspiegel.Si Dios ke,bad ze stilletjes in zichzelf toen ze uit de auto stapte, als God het wil.
In de gang kwam de warme geur van rode kool met appeltjes haar tegemoet. In zijn kamer zat haar vader gedoucht en aangekleed in zijn rolstoel voor de tv. Op het scherm gaf André Rieu met zijn orkest een tuinconcert op het bloemeneiland Mainau. Voordat hij een Weense wals inzette, maakte hij een kniebuiging naar de adellijke Oostenrijkse familie op de eerste rij.
De warme voorjaarszon scheen pal de kamer in. Het zweet parelde op zijn voorhoofd. Ze legde haar hand op zijn rechterschouder. 'Water?'
'Doe maar. Lekker.'
Swila schonk een glas in onder de wastafelkraan, zette de tv uit en ging naast hem zitten. Met een plof liet ze het vakantiemapje neervallen op het bijzettafeltje op wieltjes tussen hen in.
'Please say yes',begon ze. 'Drie weken Curaçao. Met mij en Quinsy. Na de zomer.'
Haar vader viel stil en schudde toen zijn hoofd. 'Maar ik mag niet vliegen. Mijn hoofd.'
'Onzin. En je rolstoel kan mee. Eén druk op de knop. Dan is het geregeld.'
Haar vader zette zijn glas water neer op het mapje en begon ineens onrustig heen en weer te schuiven in zijn rolstoel. 'Hoe laat is het?' vroeg hij.
'Bijna half zes.'
'Rijd me naar de eetkamer', commandeerde hij ongeduldig. 'We eten vóór zes uur.'
Terug op zijn kamer vroeg hij of ze hem wilde scheren. Zijn stoppels jeukten. En of ze de salsa-cd van Celia Cruz wilde opzetten. Daar luisterde hij als tiener al naar op de radio.
Het was warm en benauwd in de kamer. Ze zette het raam open. Vervolgens startte ze de cd, duwde haar vader naar de wastafel en parkeerde hem voor de spiegel. Ze greep een handdoek uit de kledingkast, legde hem om zijn schouders en begon zijn gezicht in te zepen met een scheerkwast.
'Til je kin eens iets op. Zo ja.'
Ze schoor precies en aandachtig. Intussen tikte haar vader zijn goede voet mee op het salsaritme uit de speakers. De gladde huid die onder het scheerschuim tevoorschijn kwam, vrijwel immuun voor ouderdomsrimpels, ontroerde haar. Het prachtige, diep koffiekleurige zwart van zijn huid. Ze hield van ieder deel van hem. Van de grijze, dunne, wollige kap van zijn kroeshaar tot aan het eelt onder zijn platvoeten, dor en droog als de vulkaangrond van hun eiland.
Na het scheren depte ze zijn huid met aftershave, draaide de rolstoel om en reed hem naar het kamerbrede raam. Buiten, door de toppen van de coniferen, scheen de laaghangende zon. Strijklicht viel in een scherpe hoek naar binnen. Het silhouet van een lang, puntig palmblad viel op de wandkalender. Het stucwerk op de muur naast het bed veranderde in een oneffen landschap van golven en schaduwen, gelijk het reliëf van zandgolven op een wit strand.
In het raam bekeek haar vader zijn spiegelbeeld. Ter controle wreef hij zijn hand langs zijn wangen. 'Baby', zei hij tevreden.
De volgende dag belde Quinsy haar. Hij had pa in de rolstoel meegenomen naar buiten voor een wandeling. Ze hadden eerst een broodje haring gehaald in het winkelcentrum, daarna waren ze het park ingelopen. Ze zaten nu even bij een bankje onder de populieren. Pa voerde oud brood aan de eenden in de parkvijver. Hij had erover nagedacht. Hij ging niet mee naar Curaçao. Zijn thuis was hier. Al zestig jaar.
'Mag ik hem even?'
Na een paar seconden hoorde ze gerommel aan de andere kant van de lijn. 'Pa?'
'Swila? Wanneer kom je weer? Dan laat ik je de bomen zien.'
Ze liet haar mobiel zakken. Drukte hem tegen haar hartstreek. En ze dacht aan het mycelium. Aan het netwerk van schimmeldraden onder de grond dat bomen gebruikten om extra voeding - suiker, mineralen - te sturen naar een boom uit de groep die zorg nodig had. Aan de geest van liefde en verbinding die Hij ondanks alles in Zijn schepping liet zien.