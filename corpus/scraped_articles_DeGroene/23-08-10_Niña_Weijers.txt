Niña Weijers

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
10 augustus 2023
'Wiens kind is dit?' gilt een moeder vanaf boven aan de glijbaan naar beneden, waar ik sta. Het is mijn kind, en ik roep dat het oké is, ik ben hier, hij wilde zonder mij naar boven. De moeder begint hem omstandig te instrueren dat hij moet gaan zitten, iets wat mijn kind heel goed weet, hij is niet achterlijk.
In de begindagen had ik nog enigszins de neiging me aan te passen aan het gedrag van de andere ouders in de speeltuinen van Central Park, maar ik moest al gauw concluderen dat dit zo absurd was - zowel het gedrag als mijn van iedere overtuiging gespeende kopie - dat ik er onmiddellijk mee ophield. Sindsdien ga ik in de schaduw zitten met een boek waarin ik met een schuin oog lees. Gelijktijdig volg ik het zonnehoedje van mijn zoon, die in vaste rondes over het terrein draaft.
De rotsen over, langs de sproeier ('nat!'), door de zandbak, glijbaan op, glijbaan af. Hij moet er niet aan denken dat ik hem hierbij constant schaduw, en dat komt goed uit want er bestaat niets geestdodenders en infantiliserenders dan als een zombie achter een peuter aan drentelen.
Toch is dit precies wat de rest van de ouders doet, zodat de speeltuin vanuit mijn ooghoek verandert in een zombie-Apocalyps in miniatuur. Er zijn ouders die constant met hoge stem tegen hun dreumesen blijven praten. Ouders die alles vastleggen met hun telefoon. Ouders die zich zo stierlijk vervelen dat ze met hun hoofd tegen het klimrek knallen. Er is een vader die zijn kind meteen een kinder-kinderwagen belooft wanneer het met zo'n ding wil spelen dat een ander kind toebehoort(we can get you one of those honey!).Vast gescheiden, of nooit thuis.
Wat is het ergste dat er kan gebeuren? Zolang ik me kan herinneren heb ik de gewoonte om mezelf deze vraag te stellen in situaties die, om wat voor reden dan ook, mijn angst en onzekerheid aanwakkeren. Wat is het ergste dat er kan gebeuren als je iemand verkering vraagt, een onvoldoende haalt voor wiskunde, boos wordt op een vriend, een deadline mist, om meer geld vraagt (meer van alles vraagt waarvan je te weinig hebt), een afspraak afzegt die je eigenlijk niet kunt afzeggen? Wat is het ergste dat er kan gebeuren als je kind van twee boven aan de glijbaan staat?
Het antwoord is: hij valt, breekt zijn nek en ieders leven is geruïneerd. Maar dat is het antwoord natuurlijk niet, want de vraag gaat uit van zoiets als gezond verstand - is bedoeld om de wilde hersenspinsels van alles wat in principe mogelijk is terug te brengen tot waarschijnlijkheden. Bovendien, deze speeltuin is geplaveid met zachte rubbertegels zodat al die kleine schedels keurig om de hersenpannetjes blijven zitten.
Het boek dat ik met mijn schuine oog lees isVreemden voor onszelfvanNew Yorker-journalist Rachel Aviv. Via een aantal casestudies schetst ze een beeld van de geschiedenis en de huidige toestand van de psychiatrie: hoe het klassieke psychoanalytische idee van 'inzicht' heeft plaatsgemaakt voor een farmaceutische benadering, hoe racisme en xenofobie zijn ingebakken in het denken over ziekte en gezondheid, hoe patiënten kunnen vastdraaien in hun 'carrière' van patiënt-zijn.
Aviv schrijft over de geprivilegieerde en getalenteerde Laura, die verstrikt raakte in een wirwar van diagnoses en een cocktail van medicatie. Over haar werd een zogenaamde 'medicijnwaterval' uitgestort, waarbij het ene medicijn was bedoeld om de bijwerkingen van het andere medicijn te dempen. Wat er bij Laura gebeurde, laat Aviv zien, is wat er in het algemeen gebeurde toen de 'chemischedisbalanstheorie' eenmaal populair was geworden: geestelijke gezondheid werd een synoniem van de afwezigheid van symptomen. Iedere vorm van emotioneel lijden werd een 'terugval' in plaats van iets wat ook, gewoon, bij het leven hoorde. Patiënten en behandelaars vergaten dat ieders baseline anders was; dat ook geestelijk gezonde mensen meer en minder huilden dan anderen.
Misschien, dacht ik, was hier op speeltuin-niveau ook zoiets aan de hand. Er was hier geen enkel kind dat zich bezeerde of ruzie maakte in de zandbak. Deze speeltuin was volledig vrij van symptomen, en leek daarin zoiets als een ideale staat te hebben bereikt. Alleen was het de fragiele ideale staat van een gesedeerde patiënt, die haar eigen baseline niet meer kende en meende dat niet-leven de hoogste vorm van leven was.
'But is it such a serious flaw? Is it even a symptom?'
Janet Malcolm,Psychoanalysis, the Impossible Profession