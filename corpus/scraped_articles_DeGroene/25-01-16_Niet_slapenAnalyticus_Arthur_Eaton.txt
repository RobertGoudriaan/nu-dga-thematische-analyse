Niet slapen Analyticus Arthur Eaton

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
16 januari 2025
Psycholoog en filosoof Arthur Eaton beantwoordt levensvragen van lezers. Deze week: horen slaapproblemen bij deze tijd?
Beste A.,
Zelf heb ik het ook vaak. Ik hoor dan de klok verderop in de straat. Vier uur. O, nog tijd zat om te slapen. Vijf uur. Ik had toch een slaappil genomen? Zes. Nog een half uur en ik moet eruit om de poes eten te geven. Zij ligt lekker te snurken trouwens, aan het voeteneind.
We zijn allemaal bang voor stilte, A., voor de duisternis. Daar gaat het om volgens mij. Daarom omringen we onszelf met de gloed van beeldschermen en het gezoem van kunstmatige lampen. Ik vrees dat u gelijk heeft. Ik vrees dat we inderdaad leven in een maatschappij die een ongezonde obsessie heeft met 'wakker-zijn'. De Fransen hebben een uitdrukking:métro, boulot, dodo- metro, werken, slapen. Dat vat het mooi samen. We leven in eenbuzzingtijd, maar het is weinig sexy allemaal. We staan continu 'aan', maar in de zin van: ik moet nog van alles doen. Op dat berichtje antwoorden, diegene terugbellen, dit project afmaken. Geen wonder dat de slaap ons ontglipt. We maken er geen ruimte voor. U draait zich naar hem toe; hij draait zich van u weg.
Maar niet getreurd, de markt heeft oplossingen. Er is een hele slapeloosheidsindustrie opgetuigd. De lavendelgeur stijgt eruit op. Pillen, praten, mediteren - u heeft het allemaal al geprobeerd. Ik ook. De volgende stap is de nachtmerrie van de medische wereld: een bitje in, zuignappen op het hoofd om de zaken eens goed door te meten, en hup, op naar de slaapkliniek. Zo forceren we de slaap. In de gedachte: als ik mijn slaap niet kan kríjgen, dan moet ik hem toch zeker kunnen kopen? Misschien heeft u al een smartwatch, zodat Steve Jobs vanuit de cloud uw remslaap kan bijhouden. Of een matras dat 'weet' hoe vaak u zich heeft omgedraaid, het bestaat echt.
Al die zaken zijn ontworpen om grip te krijgen. Om de slaap bij de teugels te vatten. Maar daarmee missen we het punt. Slaap moet je niet zien als een strijd die gewonnen moet worden, of een prestatie om te worden afgevinkt. 'Twee hele uurtjes diepe slaap vannacht, lang niet gek!' Hoe meer we dat proberen, hoe verder de slaap zich van ons verwijdert. Uiteindelijk gaat slapen juist over overgave; over loslaten.
Psychoanalytici zien slapeloosheid vaak als angst voor controleverlies. Om in slaap te vallen, moet je je overgeven aan het onbekende in jezelf: de diepe duisternis, je dromen. Overdag hebben we controle over onze gedachten. Als we aan iets akeligs denken, denken we gewoon gauw aan iets anders. Als we slapen niet. Als we slapen is er een ontmoeting met dat wat zich zomaar van binnenuit aandient, of dat nu mooi of lelijk is, licht of duister.
Het paradoxale is dat als we heel moe zijn, we vaak juist angstiger en gevoeliger worden, waardoor we minder goed in staat zijn om die innerlijke onzekerheden te verdragen. Dat leidt soms tot een vicieuze cirkel: slaapgebrek leidt dan tot nog meer slaapgebrek. In zo'n geval kan het nuttig zijn om iets te forceren, met een pil of iets dergelijks, zodat er weer een gezond ritme kan ontstaan.
Maar meestal ligt de oplossing elders. Meestal moeten we, in plaats van bang te zijn voor de slaap - of hem te willen beheersen, wat op hetzelfde neerkomt - juist vrienden met hem worden. En accepteren dat niet altijd alles onder controle hoeft te zijn, of zelfs kán zijn. Ik val zelf meestal in slaap op het moment dat ik alle hoop op slaap heb opgegeven. Misschien herkent u dat. Slaap komt als we de ruimte maken voor wat er maar wil komen, én voor wat er niet wil komen. Dat vraagt om vertrouwen: dat het licht weer terug zal komen als het donker z'n werk heeft gedaan.
Met vriendelijke groet, Arthur
Heb je ook een brandende levensvraag?
Mail dan een korte brief naaranalyticus@groene.nl