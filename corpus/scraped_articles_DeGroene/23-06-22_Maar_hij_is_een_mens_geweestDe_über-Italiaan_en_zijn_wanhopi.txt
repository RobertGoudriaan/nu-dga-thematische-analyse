Maar hij is een mens geweest De über-Italiaan en zijn wanhopige vitaliteit

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
22 juni 2023
De dood van de 86-jarige Silvio Berlusconi betekent voor Italië meer dan de stortvloed van woorden kan uitdrukken. Hij is de Italianen onder de huid gekropen, bij zowel zijn voor-als zijn tegenstanders.
Wat rest, is zijn voetafdruk. De voetafdruk van een reus. Alsof de laars Italië de vorm van zijn voet heeft aangenomen. Wanneer begon het tijdperk-Berlusconi? Twintig jaar geleden, dertig, vijftig? In de enorme hoeveelheid woorden op papier en op tv die in Italië aan hem gewijd zijn in de afgelopen week kwamen ze er niet echt uit, omdat het ervan afhangt vanaf wanneer je zijn onuitwisbare invloed op Italië en de Italianen laat ingaan.
Vijftig jaar geleden, dat is al met al de beste schatting, omdat in 1976 zijn eerste piratenzender - zoals het toen nog heette - de lucht in ging. Telemilano,vanuit een leegstaand gebouwtje op het terrein van Edilnord, zijn eerste slaapstad in de Milanese hinterlandnevels die hij in 1966 uit de bodem stampte. 'Straks ook de metrolijn naar Edilnord!' beloofde een paginagrote advertentie uit 1968 die hij kocht in deCorriere della Sera,de krant van het grootkapitaal. Een leugen in de oneindige reeks leugens, want die metrolijn is er nog steeds niet. Maar hij dacht het, en als Berlusconi iets dacht, was het waar. De manier waarop hij het bracht, de overtuiging in zijn ogen: het was onmogelijk om hem niet te geloven.
Tegenover hem zat iedereen altijd naar adem te happen. Het ging te snel. Terwijl zijn gesprekspartner (tennismuur is een beter woord) nog zat na te denken over de ene onwaarschijnlijkheid, rolde de volgende er al weer overheen. 'Ik beloof de Italianen een miljoen arbeidsplaatsen als ik word gekozen', zei hij in maart 1994, een paar dagen voor de eerste verkiezingen die hij zou winnen. Tegenover hem zat de ervaren rot in het vak Achille Occhetto, de laatste leider van de grote communistische partij pci, en de eerste van de nieuwe linkse partij PD, de Partito Democratico, zoals hij was omgedoopt na de val van de Muur.
'En wat had ik toen moeten zeggen? Ik beloof er twee miljoen?' aldus Occhetto nu, inmiddels 87, zijn hele leven samengebald in die ene tv-uitzending tegenover Silvio Berlusconi, toen de spelregels ineens veranderd bleken zonder dat iemand had gewaarschuwd. Vooral verloren op delooks,want Occhetto had een suf bruin jasje aan omdat hij op zijn beste pak koffie had geknoeid, en hij was nog het soort man met maar één beste pak. Berlusconi zat strak in hetdouble bresteddonkerblauwe uniform van de zakenman die Italië even op orde kwam brengen, met een flonkerend partijspeldje op zijn revers dat het licht ving van de studio waardoor het de ster van Bethlehem leek. De ster die wijst naar de redding van de Italiaanse mensheid.
'Berlusconi stond strak van de zenuwen en bladerde tijdens een reclamepauze nerveus door zijn papieren met aantekeningen. Ik heb toen zelfs even een hand op zijn arm gelegd en gezegd: "Je doet het goed, het gaat prima"', aldus de fatsoenlijke Occhetto, die niet doorhad wat er op dat moment gebeurde. Hij dacht dat de nieuwkomer het debat aan het verliezen was omdat hij zoveel onzin zei. En hij dacht dat je dan vanwege defair playals oude rot de nieuwkomer even geruststelt. Want zo deed je dat tot dat moment, niet alleen in Italië, ook in de rest van de wereld.
Dat die wereld op dat moment ten grave werd gedragen, besefte Occhetto nog niet. 'Ik dacht echt dat ik het debat had gewonnen, want ik had er niets van begrepen. Ik begreep niet dat ik met mijn bruine kantoorklerkenjasje de ultieme communistischeapparatsjikwas, de wereld van gisteren, en dat hij kon zeggen wat hij wilde, omdat hij iets uitstraalde dat nog nooit was vertoond in de Italiaanse politiek. Ik had al verloren nog voor we waren begonnen.'
Italië stond voor een groot leeggat in begin 1994. De politieke klasse die tot dan toe de dienst had uitgemaakt was in één veeg van het bord gevaagd door het Schone Handen-proces van 1992 en 1993, dat ging over de bergen steekpenningen waarop alle partijen al jarenlang dreven. De christen-democraten, de socialisten, de republikeinen en de liberalen. Schuimbekkend van vernedering en woede hadden ze allemaal in het beklaagdenbankje gezeten tegenover de openbaar aanklager Antonio di Pietro, er waren zelfmoorden geweest, de socialistische leider Craxi was met muntjes bekogeld en gevlucht naar Tunesië, de Italiaanse politiek bestond bijna niet meer. Behalve de communisten, die vanuit hun eeuwige outsiderpositie nu ineensthe last man standingwaren, want wie in de oppositie zat hoefde niet te vrezen voor steekpenningen. Dat was het moment waarop Silvio Berlusconi dacht: ik moet iets doen.
Hij was met huid en haar gelieerd aan de weggevaagde politieke klasse, vooral aan de socialistische leider Bettino Craxi, die zijn etherkrakerij in ruil voor vele zwarte miljoenen partijfinanciering legaal had gemaakt. Berlusconi's belangen bestreken alle gebieden waar je politici voor nodig hebt. Hij was de Italiaanse Rupert Murdoch met drie commerciële zenders, hij was eigenaar van de voetbalclub AC Milan, hij had banken, hij was projectontwikkelaar, hij had contacten en deals die het daglicht niet konden verdragen, hij was lid geweest van de criminele vrijmetselaarsloge P2 die op gezag van de rechter was ontbonden, hij liet zich voor een interview fotograferen met een pistool nonchalant achter zich op zijn bureau.
Dus wat nu? dacht Berlusconi in 1993. Van 'de communisten', zoals hij Italiaans links altijd is blijven noemen, hoefde hij niets te verwachten.
Het sprookje van de partij die hij begin 1994 in drie maanden uit de grond stampte om er meteen de verkiezingen mee te winnen kan worden vervangen door het woord 'marketingoperatie'. Want dat was Forza Italia, 'Hup Italië', een gigantische marketingoperatie. Zijn miljoenenpubliek van voetbal en tv moest alleen even worden overgeheveld naar de politiek, zijn kiezersbestand had hij al. In plaats van het zwarte gat, dat natuurlijk afschrikt, koos hij voor enorme hemelsblauwe billboards waar hij heel Italië mee vol plamuurde. In het hemelsblauw zweefde alleen de kreet 'Forza Italia!' in het rood-wit-groen van de Italiaanse vlag. Er hing iets in de lucht, er was iets op til, maar wat? Het beste moodboard ooit bedacht, in de tijd dat de term nog niet bestond. Vervolgens kregen alle ruim drie miljoen abonnees van zijn tv-gidsSorrisi e Canzoni('Glimlachen en liedjes') een boekje thuisgestuurd met daarin de etappes van de ongelooflijke carrière van Berlusconi. Weinig tekst en heel veel gelikte foto's op hoogglans papier, want het publiek van zijn soort tv had moeite met lezen, een deel was zelfs analfabeet - de laatste generatie analfabeten in Italië is nu pas zo'n beetje aan het overlijden.
Natuurlijk wisten ze al lang wie Silvio Berlusconi was, heel Italië wist wie hij was, want hij had zich nooit in de coulissen opgesteld. Maar hij moest van circusdompteur worden omgeturnd tot politicus, en de boodschap was er maar één: vertrouw mij. Want ik, de onvoorstelbaar succesvolle zakenman Silvio Berlusconi, ga ervoor zorgen dat jullie rustig kunnen slapen. Jullie belangen zijn in veilige handen bij mij en er zal niets veranderen. Het Gattopardo-motief dat de drijfkurk van Italië is: 'Oom, als we willen dat alles blijft zoals het is, moet alles veranderen.' Dat zegt de lievelingsneef Tancredi tegen de prins van Salina, de Siciliaanse Gattopardo, op het moment dat de troepen van Garibaldi aan de poorten van Palermo staan in 1860 om van het verbrokkelde Italië één land te maken met één parlement, iets waar de adel niet blij mee was, want de belangen stonden op het spel.
En dat zei Berlusconi in wezen ook tegen zijn tv-publiek in 1994. Niet door het te zeggen, maar door het vanzelfsprekend te zijn, de vertegenwoordiger van de oude belangen, van het 'buut vrij voor iedereen!' dat in Italië belangrijker is dan wat dan ook.Vivere e lasciar vivere,leven en laten leven, maar dan op z'n Italiaans, rechten verleend als persoonlijke gunsten, connecties boven wetten. Berlusconi straalde uit dat het gewoon allemaal in orde zou komen als ze hem nou maar even zijn gang lieten gaan. Vertrouw mij en vraag me niet hoe ik het ga doen,ghe pensi mi,'ik ga het oplossen', in Milanees dialect.
In de interpretatie-oorlogdie weer in alle hevigheid is opgevlamd na zijn dood omdat vóór of tegen Berlusconi zijn voor de Italianen altijd een identiteitsbepalende kwestie is geweest, speelt het 'nieuw' versus 'oud' een belangrijke rol. Hij was helemaal niet nieuw, zeggen de Italianen voor wie zijn allesoverheersende figuur een kwelling is geweest, of voor sommigen het leitmotiv van een loopbaan. Zoals bijvoorbeeld voor de oud-hoofdredacteur van de linkse krantla Repubblica, Ezio Mauro, met pensioen, maar wel nog altijd degene die bij grote kwesties in de tv-studio's wordt uitgenodigd.
'Berlusconi, "de nieuwe man" in de politiek, was een directe zoon van de oude politiek, van het turbo-socialisme van Craxi en de maffiose christen-democratische manier van zaken doen van Andreotti en Forlani', zei Ezio Mauro. 'Er was niets nieuws aan hem, behalve ongetwijfeld zijn presentatie. Maar Berlusconi was gewoon oude wijn in nieuwe zakken, met zijn belachelijke ouderwetse gezeur over "de communisten" en "de kozakken die straks op het Sint-Pietersplein staan", alsof het Oostblok nog onder de knoet van Stalin zat. De Berlijnse Muur was al vier jaar gevallen, maar Berlusconi gebruikte "de communisten" als aanduiding voor al het kwaad van de wereld, waar tegenover alles wat je maar kon verzinnen geoorloofd was, alles wat hij heeft gedaan, zoals we hebben gezien.'
En wat is dat dan, 'alles wat Berlusconi heeft gedaan'? Eigenlijk heel simpel. In de woorden van Marco Travaglio, ook een hoofdredacteur, maar van de veel kleinere krantIl Fatto Quotidiano, 'Het Dagelijkse Feit': 'Alles wat we eerst in het geheim deden, kon door Berlusconi ineens open en bloot. Je hoefde je nergens meer voor te schamen. Belasting ontduiken was slim, belastingofficiers omkopen was heel slim, hij heeft het zelfs lachend aangeraden op een feest van de Guardia di Finanza(het militaire belastingkorps - ab).Openlijk je echtgenote vernederen door niet eens meer de moeite te nemen om je oneindige hoeveelheid "veroveringen" discreet voor jezelf te houden was stoer en mannelijk. Berlusconi heeft schaamteloos en breeduit het slechtste van Italië en de Italianen vertolkt, heeft tijdens zijn negen jaar als premier zestig wettenad personamgemaakt, om zichzelf en zijn oneindige belangen uit de wind te houden en heeft uiteindelijk maar heel weinig voor Italië gedaan.'
Dit zijn de woorden van tweehoofdredacteuren die zoveel tijd en energie aan leven & werken van Silvio Berlusconi hebben besteed dat ze zich waarschijnlijk min of meer familie zijn gaan voelen, iets wat trouwens veel mensen is overkomen. Ezio Mauro heeft zes maanden achter elkaar de campagne '10 vragen aan Berlusconi' in zijn krant afgedrukt, iedere dag weer. Dat was nadatla Repubblicade brief van Veronica Lario, mevrouw Berlusconi toen nog, op de voorpagina had afgedrukt. Haar brief was een reactie op het feit dat Berlusconi zich breeduit lachend met een champagnekelk had laten fotograferen op het verjaardagsfeestje van de achttienjarige Noemi Letizia, een platina-geblondeerd meisje uit de Napolitaanse suburbs. Ze kenden elkaar al goed, kon je uit de foto's opmaken.
Voor Veronica Lario was dat de druppel, en haar woede moest gedeeld met de natie in de krant die hem altijd het meest op de nek heeft gezeten,la Repubblica. Ezio Mauro is er nog steeds heel trots op, op de tien vragen aan Berlusconi, die natuurlijk nooit zijn beantwoord. En Marco Travaglio heeft 23(!) boeken geschreven over Berlusconi, heeft hem een keer op tv alles, maar dan ook werkelijk alles, voor de voeten geworpen, dacht dat hij de ster van de avond was - maar Berlusconi won de gemeenteraadsverkiezingen vlak na die uitzending. Want hem alles voor de voeten te werpen was niet genoeg. Dat wisten de Italianen al lang allemaal. Je moest van hem winnen op sympathie, en dat is niemand ooit gelukt.
'Ik vind het gek', zei Berlusconi na de stortvloed van vlijmscherpe beschuldigingen en insinuaties van Travaglio die hij kalm had zitten aanhoren, 'dat Marco Travaglio mij niet één keer heeft aangekeken, terwijl ik hier toch recht tegenover hem zit. En ik vind het ook gek dat hij alles heeft opgelezen van een briefje. Was hij soms bang iets te vergeten? Dan had ik hem toch kunnen helpen? Ik weet immers alles van mijn leven!' Iedereen in de studio moest hier echt om lachen, al was het een links programma. Niemand was bestand tegen zijn sympathie, die live het best tot zijn recht kwam.
En hij won ook die verkiezingen. Alweer. De kip-ei-kwestie. Waren de Italianen eigenlijk voor het merendeel allemaal in het klein al Berlusconi? Of heeft hij de Italianen werkelijk naar de laagste gemene deler geholpen door het slechtste uit ze te bevrijden? 'De Italianen' is trouwens onzin. Het gaat over een bepaald deel van de Italianen, en het gaat ook over een man die al een tijd niet meer de kracht en het charisma had om nog van invloed te zijn. De Berlusconi van de laatste jaren was een zieke man die zich vastklampte aan het laatste beetje macht en invloed dat hij nog dacht te hebben. Zoals het kinderachtige briefje dat hij per ongeluk-expres in het zicht van de camera op zijn senaatsbankje legde tijdens de formatie van de regering-Meloni in oktober vorig jaar. Onder de kop 'Giorgia Meloni' volgt: 'Haar gedrag is: 1. Eigenwijs 2. Brutaal 3. Arrogant 4. Beledigend. Valt niet mee te werken.'
Hij was boos, omdat hij twee ministeries die hij per se wilde hebben niet kreeg. Het ministerie van Justitie en het ministerie van Economische Zaken. Daarmee kon Giorgia Meloni echt niet aankomen bij de president van de republiek, Berlusconi die Justitie krijgt. De zakenman/premier tegen wie de meeste processen ooit zijn aangespannen, 36 in totaal, bijna allemaal op de een of andere manier met een sisser afgelopen, behalve eentje dan in 2013, voor wat belastingfraude, net als Al Capone in 1931. Dichterbij dan dat is de Italiaanse justitie nooit gekomen.
De staalkaart van de Italiaanse mensheiddie hij achterlaat zat afgelopen woensdag in de Dom van Milaan. Dat wat rest van Berlusconi's tijdperk van de 'wanhopige vitaliteit', zoals regisseur Paolo Sorrentino het zo mooi heeft gezegd, zijn vrouwen en mannen die er alles aan hebben gedaan, maar het toch niet hebben gehaald. Het is nu eenmaal onhaalbaar om je hele leven lang 25 te lijken, wat voor hulpgrepen je ook inroept. Shockerend was de bijna ontploffende bovenlip van Marina Berlusconi, de Dochter, zijn zeer geliefde eersteling, op dit moment nog de baas, maar misschien niet meer voor lang, want de aandelen van zijn bedrijf Mediaset zijn direct na zijn dood omhoog gevlogen omdat de markt denkt en wil dat het bedrijf wordt verkocht.
Het was een beetje een trieste, verslagen mensheid. Natuurlijk, triestheid past bij een begrafenis, maar het was ook een existentiële triestheid, hoe weinig dat woord ook past bij het soort mens dat hij heeft gecreeërd. Alsof ze het ineens ook niet meer wisten.
'Wanneer een man een zakenman is, moet hij zaken doen, hij moet letten op de getallen, waardoor hij misschien soms de criteria vergeet. Hij kan anderen niet vertrouwen en anderen vertrouwen hem niet', dreunde de aartsbisschop van Milaan, Mario Delpini, in de microfoon. Bij een katholieke begrafenis is het niet aan familieleden en vrienden om de overledene uit te leiden. Dat doet de priester, bisschop of kardinaal die de mis voorzit. Er worden wat passages uit de bijbel gekozen die zo'n beetje slaan op de overledene, en dat is het dan. Maar monseigneur Delpini had een helemaal eigen verhaal gemaakt voor Berlusconi, iets dat nog nooit is vertoond.
Een opvallend hard verhaal. 'Wanneer een man een politieke man is, moet hij winnen, heeft hij voor- en tegenstanders, vindt men hem geweldig of onuitstaanbaar. Een politieke man is altijd partijdig', dreunde de bisschop voort, terwijl de vijf kinderen Berlusconi op de eerste rij en zijn laatste vrouwelijke begeleidster, de platina-geblondeerde Marta van 33, strak voor zich uit keken.
'Berlusconi is zeker een politiek man geweest, een zakenman, een personage. Maar wat kunnen we op dit moment van afscheid en gebed zeggen over Silvio Berlusconi?' De bisschop keek even over zijn bril naar de kist voor hem en naar de rij met de kinderen. 'Hij is een mens geweest, met een onuitputtelijk verlangen om te leven.Eccowat we over Silvio Berlusconi kunnen zeggen; hij is een mens geweest en zal nu God ontmoeten.'
Zo sec kon alleen de kerk het zeggen. Maar niemand heeft het woord 'groot' gebruikt, dat was opvallend.
Anne Branbergen publiceerde in 2010 met Martin Simek het boekSilvio: Modern leiderschap,De Bezige Bij
Hij was de vertegenwoordiger van de oude belangen, van het 'buut vrij voor iedereen!'