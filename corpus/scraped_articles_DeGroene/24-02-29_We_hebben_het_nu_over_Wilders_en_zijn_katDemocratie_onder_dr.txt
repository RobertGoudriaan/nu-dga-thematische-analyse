'We hebben het nu over Wilders en zijn kat' Democratie onder druk Cas Mudde

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
29 februari 2024
De radicaal-rechtse 'bezorgde burger' domineert het publieke debat, en de politiek loopt erachteraan. Zo verdwijnen belangrijkere onderwerpen van de agenda, waarschuwt politiek wetenschapper Cas Mudde.
Cas Mudde noemt zichzelfeen 'merchant of misery'. Als het slecht gaat in de wereld, is hij 'in demand'. En in 2024 is de vraag naar zijn duiding hoog. 'Deprimerend hoog', zegt Mudde via een videoverbinding. De goedlachse hoogleraar politieke wetenschappen, werkzaam aan de Amerikaanse Universiteit van Georgia en schrijver van het boekThe Far Right Today,wijst op hoe radicaal-rechts de mainstream in is geslopen, hoe de media daaraan bijdragen, en waarom onze liberale democratie onder druk staat.
Sinds de eeuwwisseling kreeg het politieke en media-establishment het gevoel niet in contact te staan met de mensen, zegt Mudde. 'Dat is voor ieder land een beetje anders gegaan. In Nederland was er het Pim Fortuyn-moment, in Groot-Brittannië de Brexit, hier in de Verenigde Staten de verkiezingswinst van Trump. De elite kreeg op dat moment het idee dat ze in een liberale bubbel zaten en "het volk" eigenlijk niet begrepen. Een deel van de bevolking begrepen ze inderdaad niet. Ze gaven hun geen stem, of hadden niet eens door dat ze er waren.'
Overcompensatie was de reactie. 'Op zijn best wordt de helft van de bevolking gezien als het volk. De bezorgde burger, om in Rutte's terminologie te spreken. De media en politiek zijn daarnaar gaan luisteren. Hierdoor krijgt nu juist het andere - en grotere - liberale deel van de bevolking een kleinere stem.'
Volgens Mudde is radicaal-rechts enorm naar rechts verschoven. 'Als je terugdenkt aan de reacties op Hans Janmaat in de jaren tachtig, en je haalt nu zijn partijprogramma erbij, dan lach je je rot. Dat lijkt inmiddels gematigd. Relatief ten opzichte van Janmaat, is Wilders minder radicaal. In absolute termen is Wilders véél radicaler.
Tegenwoordig hebben wij discussies over of Giorgia Meloni wel écht radicaal-rechts is, of gewoon conservatief. Mijn frustratie is dat ik altijd word gevraagd om populisme of extreemrechts te duiden. Over het algemeen wil men dan praten over details: zijn ze echt radicaal? Zijn ze fascistisch? Dat maakt helemaal niet uit. Wat uitmaakt, is dat ze het debat domineren.'
In Duitsland gingen miljoen mensen de straat op om te demonstreren tegen de radicaal-rechtse partij Alternative für Deutschland (AfD) en om te betogen voor de liberale democratie. Dat we daar in Nederland zo weinig over lezen, heeft volgens Mudde te maken met die overcompensatie. 'Zodra er een radicale minderheid opstaat die bij het beeld van "de bezorgde burger" past, zij het Pegida, zij het de boeren, wordt daar totaal onkritisch over geschreven. "Goh, hoe is dat gebeurd, wij binnen de grachtengordel begrijpen dat niet." Het belachelijke is natuurlijk dat de meeste politici en het grootste deel van de bevolking veel dichter bij de anti-AfD-demonstranten staan, dan bij bijvoorbeeld Pegida. Maar in het discours is de AfD of Pegida de bezorgde burger geworden.'
Vergelijkbaar is de manier waarop de anti-zwarte piet-demonstrant gelijk wordt getrokken met de geprivilegieerde Randstedeling. De boze boer is de burger. 'Maar we hebben amper boeren in Nederland', zegt Mudde, 'het is bovendien een heel specifieke economische en sociaal-culturele groep die symbool is komen te staan voor het ongenoegen van de gewone Nederlander. Amsterdam heeft meer inwoners dan er boeren zijn, maar Amsterdam is de grachtengordel.'
Nederlanders zijn niet boos volgens Mudde, 'Nederlanders zijn wel teleurgesteld in wat politici doen. Maar laten we even eerlijk zijn, waarom zouden ze dat niet zijn? De politiek faalt door twee dingen. Door achter uiterst rechts aan te lopen, en door allerlei belangrijke problemen niet te bespreken of uit te leggen.'
Achter uiterst rechts aanlopen gebeurt bijvoorbeeld met het immigratiebeleid. 'In Nederland hebben we eigenlijk geen debat over immigratie en integratie, alle partijen vinden dat immigratie een probleem is. Dat er te veel van is en dat er te weinig wordt geïntegreerd. Binnen die hele kleine marge doen we alsof er een debat over immigratie plaatsvindt.'
De legitimiteit van uiterst rechts wordt zo volgens Mudde versterkt, want hun frame wordt overgenomen door te erkennen dat de problemen die de ze aankaarten ook daadwerkelijk belangrijk zijn. 'Gematigdere partijen doen net alsof de grenzen dicht kunnen, en dat ze dat beter kunnen doen dan uiterst rechts. Dat kan helemaal niet, tenzij je strenge grenspolitie instelt en tegen alle mensenrechten ingaat. Dat gaat niet gebeuren. Maar wat wel gebeurt is dat er verwachtingen worden gewekt. Aangezien de oplossingen van uiterst rechts onrealistisch zijn, komen andere partijen met halfslachtige oplossingen.'
De consequenties van gemaakt beleid worden volgens de hoogleraar onvoldoende uitgelegd. Mudde's stokpaardje: openbaar vervoer. 'Zodra openbaar vervoer wordt semigeprivatiseerd met de belofte dat het efficienter wordt, dan is de verwachting: "Ik krijg hetzelfde, maar betaal minder." Wat gebeurt: de minder rendabele lijnen worden afgeschaft of teruggebracht. Mensen stemmen op partijen die daarvoor pleiten, maar bedenken niet dat ze zelf negatieve consequenties zullen ondervinden. Dan komt er een rechtse populist en die zegt: dat gebeurt omdat de Randstad niet in jullie geïnteresseerd is.'
Waar in de jaren tachtig en negentigte weinig werd geluisterd naar de rechtse burger, krijgen ze nu een onevenredig grote stem. Radicaal-rechts is de stem van een belangrijk deel, maar niet van de meerderheid van de bevolking. 'En we vergeten dat, met name in Nederland', zegt Mudde. 'Wat je gauw hoort: PVV is de grootste partij, dat is de stem van het volk, dus ze moeten regeren. Anders is het niet democratisch. Dat is onzin. De regering moet een parlementaire meerderheid hebben, daar hoeft niet de grootste partij bij te zitten.'
Wat radicaal-rechtse partijen onderscheidt, is dat ze vasthouden aan een ideologisch verhaal, merkt Mudde op. 'Waarom hebben andere partijen dat niet? We vragen veel minder aan politici: wat is jullie ideaal? Dan hoeft er geen Miss World-antwoord te komen over wereldvrede. Nee, er moet een concreet verhaal komen. Het verhaal van Omtzigt was op een bepaalde manier meer ideologisch onderbouwd dan dat van veel gevestigde partijen, het was echt christen-democratisch. Daar gebeurt nu niks mee, aangezien Omtzigt zijn ideologie totaal niet in het debat laat doordringen.
Voor mij is politiek altijd ideologisch, met name in moeilijke tijden. We leven in een tijd van crisis. Jonge mensen groeien op met de verwachting dat het leven voor hen minder makkelijk gaat zijn dan het leven van hun ouders. Moeilijke keuzes moeten worden gemaakt, de welvaartsstaat moet worden hervormd, defensie is weer een issue, klimaatverandering... Mensen willen hierin geen pragmatische "there is no alternative"-oplossing, ze willen een betere wereld.'
Worden de successen van radicaal-rechtse populistische partijen opgeblazen, of staat de democratie daadwerkelijk onder druk?
'We praten over uiterst rechts alsof het homogeen is, alsof de dreiging ervan overal hetzelfde is. Maar het bestaat in verschillende vormen, en is in ieder land anders. In Nederland staat de dreiging van de PVV centraal, die zit in Wilders. Al het andere is incompetent of heeft geen macht. De bjp in India is een partij met een vermeende honderd miljoen leden. Die kan de hele staat, net als de nazi's, omvormen. Dat kan de PVV niet, al zouden ze het willen. In Hongarije is de democratie voorbij. De Ieren hebben geen uiterst rechts, met name omdat het aanbod er niet is, niet omdat er geen potentieel voor is.
Je moet een onderscheid maken tussen het electorale succes van uiterst rechtsepartijenen uiterst rechtseideeënin de samenleving. Tussen landen zitten er niet zoveel verschillen in het potentieel van uiterst rechts. Er was in de jaren tachtig en negentig een net zo grote voedingsbodem in Nederland als nu, maar deopportunity structurewas er niet, zoals dat in de politicologie heet. We hadden geen discours waar ruimte was voor uiterst rechts, andere partijen sloten dat uit.'
In sommige landen heeft dat langer geduurd, zoals in Zweden. De Zweden Democraten werden vijf jaar geleden nog uitgesloten, nu hebben ze een sleutelpositie. Spanje had tot zo'n tien jaar geleden niet eens een uiterst rechtse partij, en nu regeert Vox mee op sub-nationaal niveau. 'Het idee dat bepaalde landen immuun zijn voor radicaal-rechts zie ik niet. Landen maken overal dezelfde fouten'.
De enige reden dat uiterst rechts aan de macht is in zoveel landen, is volgens Mudde omdat een deel van de liberaal-democratische partijen hen aan de macht heeft geholpen. 'Het cordon sanitaire is niet realistisch in een zwaar gefragmenteerd land met een hele grote uiterst rechtse partij. Dat wil niet zeggen dat je dan gewoon maar met Wilders samenwerkt of geen duidelijke grenzen stelt aan die samenwerking. Dat is belangrijk, want zonder VVD is er geen PVV-regering.'
Een makkelijke oplossing is er niet, want er is geen realistische regering met een meerderheid in de senaat. 'Een coalitie met de PVV is niet iets normaals, maar met nieuwe verkiezingen komt er ook geen oplossing. De huidige berichtgeving impliceert dat het politici zijn die falen. Begrijp me niet verkeerd, ze doen het niet bijzonder goed, maar ze hebben ook een ongelooflijk moeilijke opdracht gekregen van de kiezer', zegt Mudde.
Hoe kun je er dan voor zorgen dat je niet voor uiterst rechtse frames valt?
'In Nederland kun je de televisie niet aanzetten of er zit een rechts-populistische politicus in een praatprogramma. Het is iedere keer het nieuwste snoepje: Fortuyn, Baudet, Van der Plas. Ze worden over het algemeen behandeld zoals alle andere politici. Dat is het probleem, want ze zijn niet zoals andere politici. Er zit een verschil tussen politici die achter de rechtsstaat en liberale democratie staan, en politici die de democratie aanvallen.
De media zijn over het algemeen vijandig ten aanzien van uiterst rechts zolang die flank niet groot is. Zodra uiterst rechts relevant en groot wordt, zijn de media ineens mak. De berichtgeving over Janmaat was in de jaren tachtig en negentig totaal doorgeslagen, tegenwoordig hebben we het over Wilders en zijn kat.' Aan de Rijksuniversiteit Groningen heeft Léonie de Jonge onderzoek gedaan waaruit bleek dat media inschikkelijker zijn geworden voor radicaalrechtse partijen. Dit verlegt de grens van wat als 'normaal' wordt gezien.
'Onafhankelijke media kunnen alleen bestaan binnen een liberale democratie, niet binnen een uiterst rechts systeem. Dat zien we in Polen, in Hongarije, met aanvallen op de media in Italië. Zelfs al wil je ideologisch niet liberaal democratisch zijn - wat op zich een dubieuze keuze is - dan zouden alleen uit puur eigenbelang de onafhankelijke media uiterst rechts anders moeten behandelen. Omdat ze fundamenteel anders zijn. Ze zijn tegen ons systeem. En of je dat systeem moreel of puur juridisch ziet, liberale democratie is onze grondwet', zegt Mudde.
'Ik vond de verkiezingsuitslag deprimerend, maar de reacties op de verkiezingsuitslag raakten me nog veel meer. Binnen enkele minuten ging het overgrote deel van de politici en media over tot de orde van de dag. Er werd gesproken over mogelijke coalities, alsof het totaal dezelfde soort coalities waren. Maar het ging nu over coalities met iemand die heeft gesproken over een "nepparlement" en die journalisten "tuig van de richel" noemde.'
Mudde: 'Heel veel journalisten zien de politiek als een spelletje, maar het is geen spelletje. Er was nauwelijks aandacht voor hoe islamitische Nederlanders zich na de verkiezingsuitslag voelden, nadat duidelijk werd dat er misschien een premier komt die hen twintig jaar lang heeft ontmenselijkt. Het zal wel meevallen, werd er gezegd. Ja, voor ons witte mensen!'
De politicoloog wordt omringd doorposters van Amerikaanse presidentsverkiezingen.'Ross Perot for president', staat op een verkiezingsposter rechtsachter Mudde. Het is een verzameling. Naast de poster van Perot, heeft de hoogleraar ook een exemplaar van Reagan, Kennedy, Carter... 'Je wil het over Amerika hebben, hè?
Hier, in Amerika, wordt het heel somber. Het voordeel als Trump wint, is dat hij heel eerlijk is. Hij heeft al gezegd wat hij gaat doen: de hele staat gebruiken om zijn vijanden - en dat is ongeveer iedereen - aan te pakken. Hij gaat alle diversiteitsinitiatieven afschaffen, of ervoor zorgen dat ze geen geld meer krijgen van de federale staat. Zijn beleid wordt ongetwijfeld heel nativistisch en autoritair. Hij wil het statuut van ambtenaren veranderen waardoor zeat willkunnen worden ontslagen, dus zonder reden. Dat betekent dat ambtenaren niet tegen hem zullen opstaan.
Zelfs als hij niet wint, krijg je iets wat nu al aan de hand is in staten als Texas en Florida: staten die door de Republikeinse Partij worden geregeerd zullen vijandiger tegenover de federale overheid staan, en steeds meer hun eigen beleid gaan doorvoeren. Texas is nu zijn eigen grenzen aan het beschermen, terwijl dat niet mag, want het is een federale aangelegenheid. Maar denational guardsvan andere Republikeinse staten steunen hen daarin. Het is een soort kleine insurrectie, omdat de staat de wet ondermijnt door nee te zeggen tegen de federale regering. De Republikeinen zijn volstrekt geradicaliseerd, dus dit gaat meer gebeuren. Het is geen vrolijk plaatje.'
Voor Europa wordt het evenmin vrolijk. 'Het allerbeste scenario is dat het blijft zoals nu, wat vrij deprimerend is als je kijkt naar wat de Verenigde Staten met name in het Midden-Oosten doen, al gaat er nog steun naar Oekraïne. Wat buitenlands beleid betreft, betekent een winst voor Trump vrij spel voor ongeveer iedere dictatuur. Er komt geen uiterst rechtse alliantie, want Trump werkt met niemand samen. Maar Trump zal wel de hele tijd zeggen dat hij aan de kant van Orbán staat, en niet aan de kant van de EU.'
Mudde vervolgt: 'Europa leeft al jaren in de schaduw van de Verenigde Staten op militair, maar ook op economisch gebied. Als Trump aan de macht komt, gaat van de EU veel worden gevraagd. Dit kan intern voor spanningen zorgen, want de EU is enorm verdeeld. Met name de Baltische staten en Polen willen garanties. Hoe doe je dat als je eigenlijk geen gezamenlijk leger hebt en maar één nucleaire macht binnen de EU?'
De belangrijkste verkiezingen voor Europa zijn volgens Mudde daarom niet de Europese parlementsverkiezingen, maar de Amerikaanse presidentsverkiezing. 'Als Biden wint, heeft de EU nog vier jaar om de afhankelijkheid van Amerika af te bouwen. Die stap moet worden gezet, want na Biden gaan de Democraten minder geïnteresseerd zijn in Europa.'
In de nabije toekomst zullener  enorme bedragen naar defensie gaan. 'Daar is nu geen enkel debat over, behalve onder politieke en defensiespecialisten. Maar de consequenties zijn groot. Al het geld dat naar defensie gaat, kan niet naar iets anders. Misschien is dat wel noodzakelijk, maar het moet wel worden uitgelegd', zegt de hoogleraar.
'In landen als Nederland heeft het leger een heel slecht aanzien', vervolgt Mudde. 'Je gaat niet in het leger omdat je succesvol bent. Maar er zullen binnenkort wel veel meer mensen nodig zijn in het leger. Daarvoor moet je uitleggen waarom het belangrijk is. Dat is een debat.'
De meerderheid van de bevolking in de EU staat nog steeds achter de steun voor Oekraïne. Mudde: 'Maar ik denk ook dat veel mensen niet begrijpen wat de consequenties zijn van een pro-Oekraïne-positie. Als je ervoor wil zorgen dat mensen niet pas over vijf of tien jaar inzien hoeveel het kost, dan moet je het uitleggen, en niet dezelfde fout maken als bij de invoering van de euro. De langetermijnproblemen komen niet noodzakelijkerwijs doordat mensen het beleid niet steunen, maar doordat je ze alleen over de goede en niet over de slechte consequenties vertelt.'
Voor Mudde is dit maar een voorbeeld, om te laten zien dat er naast migratie ontzettend veel belangrijke vraagstukken zijn waarover nauwelijks wordt gedebatteerd. 'Dat vind ik verontrustend. En het geldt niet alleen voor politici, maar ook voor denktanks, intellectuelen, de media. Niet ieder verhaal over de politiek hoeft te gaan over Omtzigt of Wilders, er kan ook meer worden geschreven over dingen die nog niet op de agenda staan. Ze staan niet op de agenda omdat niemand erover spreekt.'
Hami Roshan / Middle East Images / ANP | Demonstratie afgelopen januari in Hamburg tegen AfD en het opkomend rechts-extremisme