Beter dan Europa Dichters&Denkers

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
29 augustus 2024
InDe verworpenen van de aardekeerde Frantz Fanon het Europese humanisme de rug toe: het gold niet voor de gekoloniseerden in Algerije. 'Dit Europa dat het maar over de mens blijft hebben, maar hem overal afslacht waar het hem tegenkomt.'
Als Frantz Fanon vandaag had geleefd,hadden velen hem waarschijnlijk een terrorist genoemd. Als woordvoerder van de Algerijnse verzetsbeweging fln pleitte hij voor gewapend verzet om koloniale heerschappij ten einde te brengen op het Afrikaanse continent - aanslagen op burgers inbegrepen. Niet dat Fanon geweld verheerlijkte: tot aan zijn dood zou hij beweren er een grote afkeer van te hebben. Toch zag hij geen andere mogelijkheid om koloniale regimes ten val te brengen, en van zowel kolonisten als gekoloniseerden volwaardige mensen te maken.
Fanon was niet alleen een revolutionair, maar ook psychiater, en wie hem wil begrijpen kan volgens de nieuwe Fanon-biografieThe Rebel's Clinicvan Adam Shatz de twee niet los zien van elkaar zien. Hij kwam vanuit Lyon naar FransAlgerije in 1953, een jaar voordat de Algerijnse revolutie uitbrak, om geesteszieken te behandelen in Blida, een stad ten zuiden van Algiers. Fanon was een leerling van François Tosquelles, een beroemde Catalaanse psychiater die tijdens de Tweede Wereldoorlog Franse partizanen behandelde, en van hem nam Fanon het idee over dat patiënten niet konden genezen door individuele therapiesessies, maar alleen door in de inrichting een volwaardig sociaal leven op te bouwen dat het alledaagse leven erbuiten nabootste. Met theater, muziek, filmclubs en sport probeerde hij Europese en Algerijnse patiënten voor te bereiden op het leven buiten de instelling.
Maar wat nu als de maatschappij een van de oorzaken is van iemands leed? Fanon merkte dat zijn therapie haar vruchten afwierp voor de Europeanen, maar de Algerijnen boekten nauwelijks vooruitgang. Hij besloot voor de laatste groep een islamitischer sociaal leven na te bootsen, met cafés waar ze koffie konden drinken en kaartspelletjes konden spelen, terwijl ze luisterden naar Arabische muzikanten en verhalenvertellers. Hij veronderstelde dat de ziektes van de Algerijnen deels voortkwamen uit de koloniale vervreemding die zij ervaarden als tweederangsburgers in eigen land. De patienten laten meedraaien in een Europees sociaal leven zou neerkomen op ze proberen te genezen met het medicijn dat hen vergiftigt. Een islamitische omgeving bleek inderdaad te helpen. Na een paar maanden leek het of de mannen waren ontwaakt uit een diepe slaap.
Koloniale vervreemding was voor Fanon een oude bekende. Als jongeman sloot de Martinikaan zich op eigen initiatief aan bij de Vrije Franse Strijdkrachten om de waarden van Frankrijk te verdedigen tegen nazi-Duitsland en het collaborerende Vichy-regime. Maar eenmaal in Europa kwam hij erachter dat vrijheid, gelijkheid en broederschap ook bij de Fransen in theorie iets anders betekenden dan in de praktijk. Enkel Europeanen mochten de Rijn oversteken naar Duitsland en Parijs betreden na zijn bevrijding, omdat de overwinnaars wit moesten zijn. Dezeblanchimentvan de bevrijding zou Fanon diep raken, aangezien hij zichzelf tot dan toe als Fransman zag.
Toen hij na de oorlog in Lyon ging studeren tekende zijn afstand tot zijn landgenoten zich des te sterker af. Hij zou zijn onderzoek en persoonlijke ervaringen uitwerken in zijn eerste boekZwarte huid, witte maskers,waarin hij de psychische pathologieën onderzocht van zwarte mensen in een witte maatschappij. Volgens hem lag de vervreemding van intellectuelen zoals hijzelf in de ijdele hoop dat hun huidskleur of afkomst niet uit zou maken zolang ze de Europese cultuur maar overnamen. Dat bleek de valse belofte van de Franse beschavingsmissie. Hoe goed je ook Rancière uit je hoofd kon citeren, men bleef je behandelen op basis van je vermeende ras. Fanon vertikte het tot zijn afkomst teruggebracht te worden: 'Ik ben een mens', schreef hij in de conclusie vanZwarte huid, witte maskers,'en het is het totale verleden van de wereld dat ik dien te hernemen. Ik ben niet enkel verantwoordelijk voor de opstanden van Santo Domingo.'
Het is een vroeg spoor van het nieuwe humanisme dat Frantz Fanon in zijn beroemdste werkDe verworpenen van de aarde(1961) zal uitwerken, onlangs hertaald door Joost Beerten. Voor Fanon was het Europese humanisme op zijn best steriel en op zijn slechtst een middel in de onderdrukking van gekoloniseerden. Als zijn moederland, het land van de 'verklaring van de rechten van de mens', hele bevolkingsgroepen van diezelfde rechten beroofde op basis van ras, had het geen zin om te pleiten voor de uiteindelijke toekenning van deze rechten op de gekoloniseerde bevolking, zoals Albert Camus bijvoorbeeld deed tijdens de Algerijnse oorlog. In plaats daarvan keert hij inDe verworpenen van de aardedit humanisme de rug toe: 'Laten we het opgeven, dit Europa dat het maar over de mens blijft hebben, maar hem overal afslacht waar het hem tegenkomt, op al zijn straathoeken, in alle uithoeken van de wereld.'
Voor Fanon was politieke soevereiniteit een absolute noodzaak voor gekoloniseerden als ze op gelijke voet wilden staan met de voormalige kolonist. En die soevereiniteit kon alleen behaald worden door de wapens op te pakken.
Het is zonder twijfel het meest controversiële, en volgens Adam Shatz het minst begrepen deel vanDe verworpenen van de aarde. In het veelgelezen eerste hoofdstuk schetst Fanon een psychologisch beeld van de gekoloniseerde. Een jaloers persoon die het liefst de plaats van de kolonist wil innemen, aan zijn tafel wil zitten, zijn eten wil eten en als het even kan met zijn vrouw naar bed wil. Doordat de gekoloniseerde elke dag vermaand wordt zijn plek te kennen, kan hij niet anders dan fantaseren over de dag dat hij die plek verlaat. Hij aast op het leven van de kolonist, vastbesloten als hij is 'om de kolonist te vervangen, om zijn plaats in te nemen'.
De gewapende strijd met de kolonist zou een haast therapeutische werking hebben op de gekoloniseerden, die door het heft in eigen handen te nemen hun handelingsperspectief terugveroveren en zo het tegengif vinden voor hun koloniale vervreemding.
Velen interpreteren dit hoofdstuk als een legitimering van willekeurig geweld tegen de Europese bevolking in de koloniën, maar Fanon beschrijft hier vooral de verlangens van de gekoloniseerde plattelandsmassa's. Verderop in het boek waarschuwt Fanon juist dat nationalistische partijen de verantwoordelijkheid hebben om de blinde woede van deze gekoloniseerden weg te leiden van willekeurige geweldsuitbarstingen en te kanaliseren in het opbouwen van de nieuwe natie. Geweld is noodzakelijk, zeker in het begin, maar Shatz wijst op Fanons woorden later in het boek: 'Haat [kan] geen programma vormen.'
Voor Fanon is het uiteindelijke doel van een dekolonisatieoorlog veel groter dan het vervangen van de kolonist door de gekoloniseerde. Het gaat om het opheffen van de kolonist en de gekoloniseerdetout court. Beide 'soorten' brachten namelijk pathologieën voort die hij in zijn kliniek zag: een Franse soldaat die zoveel Algerijnen martelde dat hij niet kon stoppen met slaan als hij 's avonds thuiskwam; Algerijnse kinderen die hun beste Franse vriend vermoordden, 'want de Europeanen willen alle Algerijnen doden', aldus een van de moordenaars. Ook van Fanon zelf is bekend dat hij in het openbaar zijn vrouw sloeg, ook al maakt Shatz er zelf geen melding van.
Maar ook in zijn rol als woordvoerder maakte Fanon zijn handen vuil om de revolutie te dienen. Zo ontkende hij massamoorden van de fln op de Algerijnse bevolking en zweeg hij over de 'broederterreur' die de revolutionaire idealen van de partij van binnenuit uitholde. Al dat geweld was ondergeschikt aan de val van het kolonialisme, en de waarheid was niet meer dan 'wat de ontwrichting van het kolonialisme bespoedigt en de opkomst van de natie bevordert'. Alleen door de morbide afhankelijkheidsrelatie op te heffen tussen kolonist en gekoloniseerde kon de 'totale mens' uitgevonden worden, die zich niet meer zou laten inperken door ras, afkomst of klasse.
Fanon blinkt uit in lyrische passages die zulke utopische toekomstbeelden schetsen, passages die bij sommige lezers het revolutionaire vuur aanwakkeren en anderen het boek met een zucht doen wegleggen. Het zijn passages die in sterk contrast staan met de meer geaarde delen uit het boek. Zo zet hij uitgebreid uiteen hoe de revolutie uiteindelijk verraden zal worden door de nieuwe nationale elite, die er vrede mee heeft simpelweg de nieuwe uitbuiters en grootgrondbezitters te zijn van de jonge staat. Zij die de taak hadden de massa's in te lichten om niet de kolonist te vervangen, doen uiteindelijk precies dat waarvoor ze moesten waarschuwen.
Ook in pas onafhankelijke staten blijken klassenverschillen en racisme essentieel. Want als het land eindelijk van 'het volk' is, wie hoort daar dan precies bij? In de zoektocht naar een stabiele nationale identiteit beroepen vele landen zich op een etnisch idee van het volk, met als gevolg de uitsluiting of verdrijving van minderheden zoals de Indiase diaspora in Oeganda, de joden uit Noord-Afrika of de Soedanezen in Senegal.
Frantz Fanon leek dus wel degelijk te beseffen dat het toekomstbeeld waar hij zo vurig van droomde nog lang op zich zou laten wachten. Toch wijdde hij zijn leven aan dat toekomstbeeld. Volgens Adam Shatz deed hij dat uit een grondig verlangen eindelijk ergens bij te horen. Daar zit ongetwijfeld iets in, maar je kunt er niet omheen dat elk alternatief voor Fanon simpelweg een onverteerbare ongelijkheid tussen mensen, of eigenlijk mannen, veronderstelde. Omdat de wereld voor Fanon al zo gewelddadig en ongelijk was, zat er niets anders op dan te zeilen op de revolutionaire wind van de jaren vijftig en zestig. Hij zette zijn leven op het spel in de hoop op iets nieuws, iets waarvan hij zelf aan de horizon enkel de vage contouren kon onderscheiden, maar dat hopelijk beter zou zijn dan het Europa dat hij definitief achter zich liet. Deze hoop leidde hem van Martinique naar Frankrijk, Algerije en Tunesië, om uiteindelijk op 36-jarige leeftijd in 1961 aan leukemie te sterven in Amerika, 'het land van lynchers' zoals hij dat noemde. De revolutionaire jaren zestig mogen dan voorbij zijn, de onophoudelijke aandacht voor zijn werk geeft aan dat zijn droom nog altijd springlevend is.
Fanon vertikte het tot zijn afkomst teruggebracht te worden: 'Ik ben een mens'
FRANTZ FANON De verworpenen van de aarde Vertaald door Joost Beerten. Ten Have, 272 blz.