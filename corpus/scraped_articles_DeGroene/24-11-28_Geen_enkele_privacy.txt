Geen enkele privacy

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
28 november 2024
Autobiografie van mijn lichaamvan Lize Spit is schrijnend, dapper, en intiem. Maar is dat genoeg?
Pas als ze dood is.Dan pas alles opschrijven, alle dingen die ze van haar moeder wist en alle dingen die ze niet wist. Zorgvuldig een document samenstellen; geen ode, geen requiem, geen karaktermoord. Ook geen brief, al is het vaak in de jij-vorm geschreven, want ze kan het nu toch niet meer lezen. Het had nóóit een brief kunnen zijn, want dit had niet gekund, als ze nog leefde.
Het nieuwe boek van Lize Spit,Autobiografie van mijn lichaam,is een dagboek, een medisch dossier en een biecht ineen. Wanneer Spit hoort dat haar moeder zal sterven begint ze verwoed details te verzamelen, details van de aftakeling, de medische rompslomp en het slepende sterfbed, maar ook van haar eigen jeugd. Zelfs de makkelijkste, meest geslaagde stervende ouder roept vragen op; een verslaafde, onbereikbare ouder die sterft is één grote vraag.
Het alcoholisme van haar moeder, van haar beide ouders, bepaalde het leven in huis als een dwingende natuurwet. Het is zo pijnlijk dat je je ertegen wil verzetten, zolang er niet geslagen of geschreeuwd wordt is borreltijd toch niet traumatisch? Gezellig, een vol huis met vier kinderen en twee ouders die wel een slokje lusten. Zoiets ontgaat kinderen toch grotendeels. Die weerstand die je al lezend biedt tegen de narigheid is niet opgewassen tegen dit soort zinnen: 'Geef me de contouren van jouw lichaam van een kilometer afstand - ik zal zeggen of het ochtend is of avond.'
Nee, kinderen ontgaat niets, en zeker niet dit kind, de fijnbesnaarde en broze verteller die Spit is. Ze heeft van jongs af aan een absoluut gehoor voor de dynamieken in huis, de onuitgesproken teleurstellingen, het onzichtbare geweld. Spit bereikt een openhartigheid die verbazingwekkend is, alsof ze het genre autobiografie met zo'n diepe ernst en toewijding tegemoet is getreden dat ze zichzelf geen enkele privacy meer gunde. We zien haar wanhopig worstelen met de beschamendste neveneffecten van haar chronische ziekte, wanhopig en vergeefs pogen om een orgasme te bereiken, wanhopig informatie over de Tweede Wereldoorlog opzoeken; ze is zo onthecht en vergeetachtig dat ze zelfs als volwassene niet kan onthouden wanneer die plaatsvond.
Diepe ernst, en misschien overijver om geen enkel aspect onbeschouwd te laten, drijft Spit er helaas toe om zich schuldig te maken aan fletse therapietaal. De kinderen zijn 'medeplichtige getuigen (...) van het impliciete geweld dat jullie elkaar keer op keer aandeden'. 'Hoe vaak ik jou je bewustzijn heb zien ontvluchten', schrijft ze over haar moeder, en 'je zien was altijd een realitycheck'. Dingen zijn 'ontwijkend' of 'minimaliserend', het gaat vaak over 'verwerken', of dat lelijkste aller leenwoorden, het 'copingmechanisme'. En dat terwijl taal broodnodig is voor Spit. Alle versies van zichzelf die in haar lichaam opgesloten zitten en die snakken naar een connectie met de verdwijnende moeder, 'ik wil ze wel naar hun moeder brengen, maar ik weet niet hoe, tenzij schrijvend'.
Schrijven is de manier voor Spit om controle te houden - toch laat ze veel vaagte toe, dingen die 'ergens vanbinnen' gebeuren, zinnen die 'iets in mij' bevatten. Een gevoel van ongerichtheid bekruipt de lezer. Die tientallen bladzijden uit haar kinderdagboeken, hadden die gehoeven? Hadden enkele scènes niet kunnen staan voor het geheel?
Spit heeft een speels taalgebruik vol onverwachte vergelijkingen. Soms zijn die raak in al hun eigenaardigheid, maken ze iets tastbaar wat moeilijk te beschrijven is: 'Was je een hond, dan zou ik zeggen dat je plots van ras bent veranderd, was je een wekkerradio, dan zou ik zeggen dat ze je antenne hebben ingeschoven.' Maar soms verwarren ze alleen maar, onderbreken ze de tekst met een vreemd beeld: 'Als ik met mijn vader spreek, verander ik in een geplastificeerd, leeg A4'tje: invulbaar, afwasbaar.' De sterkste metaforen zijn de eenvoudigste, die blijven je bij: een chronische ziekte is als een pannetje met een spiegelei erin. Wat je ook doet, je hebt het pannetje bij je, en de dooier van het ei mag niet kapot.
Autobiografie van mijn lichaamis schrijnend, dapper, en intiem. Maar dat is niet genoeg; aan vaart, aan richting, aan een zekere strengheid van selectie ontbreekt het. Het is vreselijk om te zeggen, maar toen we onlangs een familielid begroeven zeiden we het ook tegen elkaar over de praatjes: in godsnaam, hou het een beetje kort en meeslepend.
Toch zit er veel moois in. De schoonheid van dit boek zit 'm in de allerkleinste details, de waarheid voor zichzelf sprekend. Twee woorden tussen haakjes die me het allermeest raakten. De dochter die een bekende schrijfster wordt, de moeder die haar e-mails voortaan afsluit met 'Groetjes, Agnes (je moeder)'. Alles zit daarin: wat een verraad het was voor Spit om schrijver te worden, wat een definitieve verwijdering het betekende om volwassen te worden, dat huis te verlaten, meer succes te hebben dan haar moeder ooit had kunnen hebben, hoe bang haar moeder was om vergeten te worden. Vergeet niet dat je een moeder hebt. Daar heeft Spit haar moeder met dit grondige, zorgvuldige boek tegen kunnen beschermen: de vergetelheid.
Kris Van Exel / ID Photo | Lize Spit, fijnbesnaarde en broze verteller LIZE SPIT Autobiografie van mijn lichaam Das Mag, 380 blz.