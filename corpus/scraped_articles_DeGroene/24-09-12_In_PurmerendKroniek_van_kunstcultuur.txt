In Purmerend Kroniek van kunst&cultuur

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
12 september 2024
KUNST Heyboer in Den Ilp
Het Purmerends Museum wijdt een tentoonstelling in twee zalen aan een streekgenoot, Anton Heyboer (1924-2005). In 1961 vestigde hij zich in het dorp Den Ilp in een ensemble van schuurtjes en getimmerten waar hij tot zijn dood werkte en waar hij samenwoonde met een vijftal vrouwen. De tentoonstelling omvat een keuze van etsen en schilderijen uit de 'Twincollectie' van de tweeling Willy en Trees van Kleef uit Zeist. Zij kochten sinds 1998 werk in de galerie van Petra, Heyboers vijfde echtgenote, en raakten met Heyboer bevriend - geen sinecure, Heyboer zette geregeld trouwe vrienden aan de straat. Verder is er een overzicht van de foto's die Nico Koster eind jaren zeventig maakte van de kunstenaar in zijn rommelige habitat. Koster (1940) toont Heyboer daar, de kop kort geschoren, aan het werk. Het is documentair werk; Koster was persfotograaf met vriendschappen in de kunstwereld, hij portretteerde Appel en Corneille uitgebreid, en hij zat ook ooit op die hotelkamer met Lennon en Ono.
Heyboer wordt in Purmerend nog maar eens (met een video) geïntroduceerd als een buitenbeentje van de hoogste categorie, een kleurrijke zonderling met aanzienlijke psychische problemen. Bij eerdere tentoonstellingen - de meest recente die in Kunstmuseum Den Haag, in 2017 - werd al gerefereerd aan de directeur van dat museum, Hans Locher, die Heyboer 'schizofreen' noemde, met een 'zeer bepaalde eigen werkelijkheid'. Ook Rudi Fuchs nam die term over, en vond dat alleen de 'overrompelende kwaliteit van de prenten' Heyboer betekenis gaf als kunstenaar.
Het is misschien tekenend dat zijn roem - die ooit echt groot was - is verengd tot zo'n klein overzicht in (met alle respect) Purmerend. De keuze is echter vrij goed; er zijn etsen bij uit Heyboers beste periode, begin jaren zestig, die geïnspireerd zijn door het 'systeem' dat hij ontwikkelde, een grafische weergave van de invloeden die op zijn geest werkten. Door toepassing van dat systeem 'hervond' hij bij het maken van elk werk zijn plek in de kosmos, en dus zijn evenwicht. Het was bovendien een bruikbaar beeldend element. Die etsen, met het nodige aan kreten daaroverheen geschreven, met extra vellen beplakt, voorzien van vegen en vingerafdrukken, zijn altijd merkwaardig, de titels getuigen ervan:Wezen van de verleiding(1960),She and He as One(1973),Centralisatie is Confrontatie(1985). Ze zijn enerzijds het product van een man met grote onzekerheden en spanning, anderzijds op een bijna Japanse manier kalm, zelfs poëtisch(Give Is Identity,1972) - Heyboer kon ook grote stukken leeg laten.
De schilderijen zijn een stuk minder sterk. Heyboer schilderde niet vaak, naar verluidt omdat hij vond dat grafisch werk door hun meervoud meer opbracht, maar zo te zien ontbreekt het aan de urgentie die het andere werk wel heeft. De doeken uit deze collectie hebben de kleurige vrolijkheid die ook Corneille tentoonspreidde, in later jaren, voor ABN Amro. Op de geestigeKip(2001) na hebben ze een stuk minder zeggingskracht dan de etsen, alsof dat bewerkelijke hardnekkige metier sterker tegenwicht gaf aan Heyboers worsteling met het universum.
Koen Kleijn
Heyboer in Den Ilptot en met 31 december; foto's van Nico Koster tot en met 27 oktober
Nico Koster | Heyboers habitat in Den Ilp zoals gefotografeerd door Nico Koster