'Ik sta hier, in Kyiv' Essay Vrijheid

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
19 september 2024
In Amerika leren we dat vrijheid niet meer is dan het wegruimen van obstakels, van troep uit het verleden. Maar vrijheid is meer dan dat. Iemand als de Oekraïense president Volodymyr Zelensky laat zien wat ware vrijheid is.
Een zonnige middag in Ohio, zomer 1976.Aan de hemel drijven wolkenslierten voorbij, onder mijn voeten knerpt grind. Een jongetje van zes, bijna zeven, staat bij een boerderij in de rij om een klok te luiden: de ik die ik ooit was, een en al toekomst nog.
Vanaf de landweg slingert een grindpad omhoog. Bij de top van de heuvel buigt het pad af, tussen een esdoorn met takken die zich uitstrekken over de eerste rijen van een maisveld en een oude plataan die zijn schaduw over de hoeve werpt.
Ik ben op de boerderij met mijn familie van moederszijde om onze verjaardagen die in de zomer vallen te vieren en tweehonderd jaar Amerikaanse onafhankelijkheid te herdenken. Elke neef en nicht, van de oudste tot de jongste in de rij, mag om beurten de klok luiden. Het opmerkelijke dubbele gelui weergalmt door mijn hele jeugd: een mooie hoge klank die door een ongemakkelijke lagere toon wordt gevolgd, wanneer de klepel van de klok onbedoeld de onderrand nog een tweede keer raakt.
Dan is het mijn beurt. De klok weegt evenveel als ik, maar hij zit stevig vast en ik weet hoe ik hem in beweging moet krijgen. Met de handen om het touw geklemd, de ogen gesloten, hel ik achterover om van mijn lichaam een hefboom te maken.
De klok weergalmt luid, onmiskenbaar en onvolmaakt. Ik open mijn ogen, nog steeds achterover hellend, en zie alleen blauw. Ik moet denken aan vrijheid.
Nadat elk kind de klok geluid heeft, stormen we met z'n allen een witgeverfde, afgeschermde veranda op, waar een slagtand van een mastodont tegen de muur hangt. Daaronder houd ik even stil om mijn sneakers te zoeken, om dan de keuken in te stappen en als laatste in de kring te gaan staan voor een zwijgende dankzegging. Ik vang een glimp op van het mandje met de uitgaande post, dat achter me aan de muur bevestigd is. Op de Liberty Bell-postzegels prijkt de bijbelse aansporing die ook in de klok is gegraveerd: verkondig vrijheid in heel het land.
In de negentiende eeuw vatten abolitionisten deze woorden op als een oproep om een einde te maken aan de Amerikaanse slavernij. De klok bij het parlementsgebouw werd hun symbool en ze gaven er de naam aan die we tegenwoordig nog gebruiken. Later werd de Liberty Bell ingezet door voorstanders van vrouwenkiesrecht.
In 1976 legde de postzegel een patriottische legende vast: toen in juli 1776 de Onafhankelijkheidsverklaring plechtig werd geproclameerd in Philadelphia, zou er een Liberty Bell zijn geluid. Alleen werd de klok destijds niet geluid en ze droeg ook niet die naam.
De Liberty Bell dankte zijn naam juist aan degenen die de vrijheid niet gekregen hadden. Hij werd gebruikt om een betere toekomst te claimen, niet om een ideaal verleden te herdenken.
Het tweehonderdjarig jubileum was voor een kind lastig te begrijpen. Het riep me terug naar een wereld waar twee eeuwen eerder vrijheid was verworven, omdat er iets, een Brits imperium, verdreven was. Wij, Amerikanen, werden vervolgens geacht voor eeuwig bevrijd te zijn. Bij wijze van symbool voor de tweehonderdjarige herdenking ontdeed men de Liberty Bell van elke referentie naar vrouwen en zwarten, wat de suggestie moest wekken dat die lang geleden verworven vrijheid volmaakt en compleet was.
Het lijkt aanvankelijk misschien logisch dat vrijheid een afwezigheid is en dat de overheid ons allemaal maar het beste in gelijke mate met rust kan laten. Dit gevoel gaat echter terug op een geschiedenis van uitbuiting. Traditiegetrouw beschouwen sommige mensen zich als vrij omdat ze slaven en vrouwen uitbuiten. Degenen die zichzelf als vrij beschouwen omdat ze anderen overheersen, hanteren een negatieve definitie van vrijheid, namelijk als de afwezigheid van een overheid, omdat alleen een overheid slaven kan emanciperen of vrouwen stemrecht geven. Het vereenzelvigen van een Liberty Bell met de Amerikaanse Revolutie gaat voorbij aan de vraag wat vrijheid is en voor wie die klok geluid wordt.
Mijn ouders woonden tot hun tienerjaren op boerderijenin Clinton County, Ohio, voor ze de sprong waagden naar Ohio State University. Een groot deel van mijn jeugd bracht ik door op die boerderijen. In de zomer zette mijn opa van vaderskant mij en mijn broers aan het werk en nam hij ons mee naar de boerenkermis. Hij bewaarde zijn oude honkbalknuppels en -handschoenen bij de verandadeur, alsof er elk moment een wedstrijd kon beginnen.
Aan de andere kant van de county, in het huis van mijn grootouders van moederskant, die met de klok, zocht ik graag boven mijn toevlucht. Te midden van de fossielenverzameling van mijn oma dompelde ik me onder in haar boeken over het verleden, het heden en mogelijke toekomsten: paleontologie, zoölogie,Een rimpel in de tijdvan schrijfster Madeleine L'Engle.
Op nieuwjaarsdag 1982 was het op die zolder koud en tochtig toen ik er las dat in communistisch Polen de staat van beleg was afgekondigd. In de krant maakten allerlei Amerikanen zich zorgen over instabiliteit en een kernoorlog, maar ik had het gevoel dat er iets levendigs en interessants aan de hand was. Op tijdschriftfoto's contrasteerde het grijs van de pantservoertuigen en vuile sneeuw met de schaarse rode inkt voor de banieren van de onderdrukte vakbeweging Solidarnosc.
In de jaren tachtig nam het praten over een nucleaire confrontatie toe naarmate de sociale mobiliteit in de Verenigde Staten minder werd. In 1984 nam ik de telefoon op - een vaste lijn natuurlijk - en deed mee aan een enquête. De vragenstelster vroeg me twee dingen:
'Is werken in een buurtsupermarkt veilig?'
En: 'Bent u bang voor een kernoorlog?'
Dat vond ik helemaal niet vreemd.
Toen mijn oma van moederskant,Lucile, me vertelde dat gevaar niet van ver weg hoeft te komen, was dat een schok voor me. Voor de veertigste herdenking van D-day, in 1984, moest ik haar van een onderwijzeres interviewen over de Tweede Wereldoorlog. Lucile merkte tegenover me aan de keukentafel op dat het interviewen van familieleden niet de manier was om de oorlog te begrijpen. Ze was zelf onderwijzeres en maakte van de schoolopdracht gebruik om ervoor te zorgen dat ik dat inzag. Ze lachte altijd en gaf me gomballen; toen ik veertien was, wist ik nauwelijks hoe ze eruitzag als ze ernstig keek.
Die dag kwam ik daar achter. Met haar ogen wijd open en een strakke trek om haar mond hield ze me voor waar ik aan zou moeten denken. Als ik over de oorlog ging schrijven, moest ik 'al die joodse mensen' niet vergeten. Ze slaakte een zucht en toen lachte ze weer.
De holocaust op de joden had niet zo lang daarvoor plaatsgevonden. Maar in de tijd dat ik mijn oma interviewde, maakte de massamoord op de joden een kleiner deel uit van de herinnering aan de oorlog dan later het geval werd. Het woord 'holocaust' in deze zin werd na een gelijknamige tv-serie uit 1978 in Amerika breed gebruikt, maar in de jaren tachtig was de term nog ambigu.
Misschien dat een hypothetische nucleaire holocaust de aandacht afleidde van de joodse holocaust en wat die ons had kunnen leren. Een mogelijke catastrofe waarbij langeafstandsraketten betrokken waren, overschaduwde het recente bewijs van hoe gemakkelijk een deels democratisch systeem als het onze ineen kon storten, hoe snel grote leugens hardnekkige, alternatieve werkelijkheden konden creëren en hoe harteloos mensen elkaar konden ombrengen.
Gedurende de Koude Oorlog werd in Amerikaanse en sovjetpropaganda de ander aldoor geassocieerd met de nazi's; decennia aan wederzijdse beschuldigingen hadden iedereen misschien ongevoelig gemaakt voor het werkelijke risico, namelijk dat fascisme ook in eigen land kon opleven.
Eind jaren tachtig raakte ik als student gefascineerd door mensen met een politieke overtuiging die verder reikte dan angst: de Oost-Europese dissidenten. Andrej Sacharov, een van de grondleggers van het nucleaire programma van de sovjets, drong er bij mensen uit het Westen op aan zich minder druk te maken over nucleaire intimidatie en meer over menselijke waardigheid. Ik herinner me dat ik van deze tekst naar de hemel opkeek, zodra tot me doordrong wat hij gezegd had. We moesten de oorzaken voor angst wegnemen als we konden, we moesten ook verantwoordelijkheid voor onze angsten nemen. Vrijheid kan onmogelijk alleen een afwezigheid inhouden: die moet uit ons opwellen en dan met de wereld vergroeien.
Het was opwindend om in de herfst van 1989 de berichten van Amerikaanse verslaggevers in Oost-Europa te lezen. Dankzij een studentenbaantje bij het Center for Foreign Policy Development aan Brown University in Providence, Rhode Island, ontmoette ik een paar dissidenten die recent aan de macht waren gekomen.
Ik had als tweedejaars een essay over kernwapenbeheersing geschreven; in mijn derde jaar richtte ik me meer op economie en begon aan projecten die zouden uitmonden in eindscripties over hervorming van de sovjetdefensie en sovjetmonopolies. In november 1990, aan het begin van mijn vierde jaar, werd ik uitgenodigd om in Moskou wat van mijn werk te presenteren. Het was mijn eerste trans-Atlantische vlucht en die volgde de baan van al die kernraketten die ik me had ingebeeld. Tijdens de landing keek ik neer op een lappendeken van collectieve boerderijen.
Michail Gorbatsjovs hervormingen waren toen al een tijd bezig, ik was 21 en onhandig, en de sovjethoofdstad leek me een interessante plek om te verkennen. Ik liet de bizar grote kamersleutel achter bij de receptie van Hotel Akademitsjeskaja en nam de snelle roltrappen naar beneden, naar de metroperrons diep onder de grond, die bedoeld waren om in oorlogstijd ook als schuilkelders te fungeren, leerde de namen van de haltes uit mijn hoofd en vroeg onbekenden om hulp. De gehaaste blikken van medepassagiers, de lege schappen in de winkels, de verwaarloosde boerderijen: deze indrukken bevestigden wat ik al in mijn werkstuk had geschreven, namelijk dat de ineenstorting van dit land nabij was.
Mensen wezen me inderdaad de weg, wat fijn was; de stad was groot, de dagen waren koud en kort, en de gebouwen leken in elke wijk steeds hetzelfde. Een Russische wetenschapper bij de conferentie was zo vriendelijk me in huis te nemen, en zijn twee kinderen ongeveer van mijn leeftijd, gaven me betere rondleidingen door Moskou.
Toen ik het tactloos had over de nabije ineenstorting van de SovjetUnie, was er op hun gezicht alleen verdriet te lezen. Ze twijfelden er niet aan, als de jonge Amerikaanse geleerde het zei. Maar het Rusland van na de Sovjet-Unie zoals zij zich dat voorstelden, was een keizerrijk met een tsaar. In het appartement lieten ze me de gekoesterde relieken zien van het Russische Rijk, van een verleden dat zich uitstrekte voor de sovjettijd.
Het sneeuwde op de dag dat wij met z'n drieën het Kremlin bezochten. De sneeuwvlokken smolten weg op een klok van onmogelijke afmetingen: de Tsarenklok. Die was ongeveer even groot als het appartement van de familie en woog zo'n tweehonderd ton. Het metalen gevaarte, bedoeld om een absoluut heerser te verheerlijken, rustte op de grond en deed het niet.
Economen hebben het over verschillende soorten evenwicht.Ze houden van situaties waarin de dingen in evenwicht lijken, het resultaat zijn van een verzameling menselijke handelingen die gekarakteriseerd kan worden als een hogere, onpersoonlijke kracht.
Een voorbeeld: de voorraad, de hoeveelheid spullen, wordt geacht in overeenstemming te zijn met de vraag: hoeveel mensen willen die spullen hebben? Een evenwicht is als een goede afloop: aan het einde komt alles goed. We hoeven niet aan mensen als individuen met doelstellingen te denken: de markt denkt voor ons. We hoeven niet te vragen op wat voor manier mensen ter wereld komen, waarom ze willen wat ze willen of wat het betekent om vrij te zijn.
In de herfst van 1990 volgde ik colleges geschiedenis en had ik me aangemeld voor een beurs om die studie in een doctoraalprogramma voort te kunnen zetten. Ik hield van de onuitputtelijkheid van geschiedenis - in elk boek wachtte een nieuwe verrassing, achter elke halfbegrepen gebeurtenis, in elke nieuwe taal. Het verleden wemelt van de wilde mogelijkheden die daadwerkelijk zijn verwezenlijkt, denk aan de Russische Revolutie of de Amerikaanse. De revoluties in het Oost-Europa van 1989 waren zo onverwacht uitgebroken, dat ik me afvroeg welke andere verrassingen er nog zouden volgen.
In november 1990 kreeg ik door de geschiedenis een gemeenschappelijke taal met de sovjetgeleerden in Moskou. We spraken over de Russische economie aan het einde van de tsarentijd, voor de revolutie en over de razendsnelle industrialisatie van de jaren dertig. Ik was het met de sovjetdeelnemers eens dat de economische standaardmodellen geen oplossing boden voor het probleem van de transformatie van hun planeconomie in iets anders.
In de koude en tochtige vergaderzaal dwaalden mijn gedachten af. In het Russische Rijk, in 1591 en 1771, waren er klokken naar Siberië verbannen, op grond van de theorie dat ze zouden oproepen tot publieke samenscholingen. Nadat Moskou de stad Pskov had veroverd in 1510, ontdeden de nieuwe heersers zich van de klok die gebruikt werd om op te roepen tot publieke samenscholingen.
In de Sovjet-Unie, zo wist ik door mijn eigen onderzoek naar monopolies in het sovjetstelsel, was Pskov de plek waar alle handboeien gemaakt werden. De rest van de sovjeteconomie was net zo gecentraliseerd: belangrijke producten werden op een paar plekken of zelfs in één enkele fabriek gemaakt.
Ik probeerde duidelijk te maken dat zo'n monopoliestelsel weinig kansen bood op een soepele overgang naar een markteconomie. De radicaalste critici van het kapitalisme (Vladimir Lenin) en de radicaalste voorstanders ervan (Friedrich Hayek) waren het erover eens dat monopolies gelijkstonden aan onderdrukking. De markt werd verondersteld concurrentie mogelijk te maken, informatie te verspreiden en economie en politiek gescheiden te houden. Maar wat zou er gebeuren wanneer de enorme sovjetondernemingen in particuliere handen vielen?
Monopolisten zouden hun best doen om concurrentie te voorkomen, de media over te nemen en politieke machthebbers in een hoek te drijven. Als de Sovjet-Unie eenmaal uiteenviel (zo betoogde ik), zou de industriële concentratie het desintegratieproces versnellen, omdat de plaatselijke bevolking, die ineens waardevolle bedrijfsmiddelen verwierf, uit alle macht haar nieuwe bezittingen zou beschermen door te proberen de zeggenschap over nieuwe staten in handen te krijgen.
En dus moest elke verschuiving in de Sovjet-Unie naar het kapitalisme gezien worden als onderdeel van een langere politieke geschiedenis, en niet als een frisse, nieuwe start met een volmaakte markt als resultaat. Uitgaande van de sovjetwerkelijkheid die ik in november 1990 om me heen zag, zou laisser-faire niet het juiste resultaat tot gevolg hebben. Een oligarchie, een regering van de zeer rijken, is ook een evenwicht.
Volgens mij kreeg ik in Moskou de handen hiervoor nauwelijks op elkaar: de enorme vergaderzaal veranderde elke uiting in een echo, mannen zaten tijdens de presentaties met sjaals om te rillen, de tweedehandssigarettenrook was onbehaaglijk genoeg warmer dan de lucht.
Maar heel weinig knappe koppen haddende ineenstorting van de Sovjet-Unie zien aankomen. De Amerikanen hadden geen revolutie en desintegratie verwacht. En toch waren er een hoop Amerikanen die zeker wisten wat er nu zou gebeuren: een bestendig kapitalistisch evenwicht zou democratie met zich meebrengen en vrijheid. Om eerlijk te zijn maakten de betere economen zich wel zorgen over de structuren. Maar negatieve vrijheid zette de toon: zodra de barrières van de sovjetplaneconomie en het staatseigendom eenmaal waren weggenomen, konden er alleen maar goede dingen volgen. Dit merkwaardige vertrouwen in de toekomst was een van de redenen waarom ik besloot het verleden te gaan bestuderen.
De uitdaging die de Sovjet-Unie vormde, had Amerika eveneens tot enkele grote prestaties gedwongen. Ze had tot de maanlancering in 1969 geleid en tot belangrijke technologische spin-offs daarvan. Ze moedigde Amerikanen aan zich bezig te houden met Europese en Russische cultuur en regeringen om in universiteiten te investeren, denk aan talenstudies en de menswetenschappen. In het buitenland werden Amerikaanse avant-gardekunst, -muziek en -literatuur gepromoot om te laten zien dat democratie hip kon zijn en levendig. Wanneer de sovjets herinnerden aan de ongelijkheid in Amerika, schraagde dat de Amerikaanse welvaartsmaatschappij en was dat een steun voor de burgerrechtenbeweging.
Zolang het marxisme als alternatief aanwezig was, probeerden de Amerikanen hun eigen systeem door middel van ideeën te verdedigen en te beschermen.
Het uiteenvallen van de Sovjet-Unie in 1991 was als een judoworp die maakte dat de Verenigde Staten zich tegen zichzelf keerden. Argumenten maakten plaats voor waarheden: het kapitalisme zou het communisme wel even vervangen en in de hele wereld democratie brengen. Naarmate negatieve vrijheid in de Verenigde Staten steeds meer opgang maakte, werd het ene determinisme door het andere vervangen. Als de afwezigheid van particulier eigendom geen vrijheid had gebracht, zou de aanwezigheid van particulier eigendom dat vast en zeker wel doen. Aangezien de ijzeren wetten van de geschiedenis iedereen bevrijdden, was het niet nodig het verleden te kennen - zelfs de details van het communisme en fascisme, de twee grote politieke alternatieven van de twintigste eeuw, mochten vergeten worden. Op het moment dat ik voor geschiedenis koos, werd het vak irrelevant geacht.
Begin jaren negentig vonden er onverwachtegebeurtenissen plaats: rassengeweld in Los Angeles, waar ik in Poolse kranten over las aangezien ik de taal aan het leren was aan de Baltische kust; de eerste presidentscampagne van miljardair Ross Perot, die ik voor het eerst meekreeg via een verkiezingsschema van de bbc dat was opgehangen in een studentensociëteit in Oxford; de oorlog in Joegoslavië, die vluchtelingen naar Wenen toe dreef, waar ik met een aantal van hen bevriend raakte.
Toch leek in deze tijd elke crisis uitzonderlijk, en elke uitdaging een technische kwestie. Geschiedenis moest je niet bestuderen, maar geschiedenis was wel overal de schuld van: etnische zuiveringen op de Balkan zouden zogenaamd het gevolg zijn van 'eeuwenoude haat'.
Wanneer vrijheid negatief is, wordt politiek net zo praktisch als het wegruimen van de troep uit het verleden. Dat betekende in het jargon van de jaren tachtig en negentig: deregulering, privatisering, hervorming van de verzorgingsstaat. De economie of de natuur wordt geacht de rest voor zijn rekening te nemen. Het concept van negatieve vrijheid bracht Amerikanen ertoe Oost-Europeanen slecht advies te geven: privatiseer zo snel mogelijk, schilder de verzorgingsstaat af als een communistisch misbaksel, negeer cultuur.
Negatieve vrijheid hing ook boven de vergissingen van de beginjaren van dit millennium. Nadat ik nog een paar jaar in Oost-Europa had gewoond, verhuisde ik in september 2001 naar New Haven, Connecticut, voor mijn eerste echte baan, aan Yale University.
Ik was op 11 september vroeg in de ochtend in New York (om de Yankees te zien verliezen tegen de Orioles tijdens een lange, harde wedstrijd die door de regen uitliep). Toen ik in New Haven hoorde wat er gebeurd was, probeerde ik terug te keren naar New York, maar er reden geen treinen meer.
De aanslagen van 9/11 werden gebracht als iets wat geen precedent kende, als het begin van een nieuwe wereld waarin vrijheid opgeofferd moest worden voor veiligheid. Na 9/11 werd de Amerikanen verteld dat de aanslagplegers 'de vrijheid haatten', maar onze reactie suggereerde dat we dat toch verkeerd begrepen hadden. Het zogenaamde inruilen van vrijheid voor veiligheid kwam in feite neer op minder van beide. Toezicht en bewaking werden normaal. Bij de inval in Irak van 2003 vonden honderdduizenden Irakezen de dood, en vervolgens waren de Verenigde Staten armer, minder veilig en minder geloofwaardig.
Het vernietigen van de Iraakse staat en het ontmantelen van de regeringspartij en het leger zouden, zo luidde de aanname, automatisch leiden tot de komst van kapitalisme en democratie. Dat was niet het geval. De oorlog maakte Iran sterker en leidde tot een hele reeks veiligheidsproblemen die zich uitstrekte tot ver in de nieuwe eeuw.
Ons onbegrip ten aanzien van Rusland tussen ruwweg 1995 en 2005 had ook met negatieve vrijheid te maken. In 1993 had de Russische president Boris Jeltsin het Russische parlement met geweld ontbonden. Dit werd in de Verenigde Staten gezien als onontbeerlijk voor economische hervormingen. De industriële concentratie in de Sovjet-Unie werd nu een kapitalistisch monopoliestelsel. De winstgevende ondernemingen kwamen in handen van een kleine groep mensen. Na 1999 werd de door Jeltsin persoonlijk uitgekozen opvolger, Vladimir Poetin, de baas van alle bazen en hij wist zijn macht door middel van terreur en oorlogen te consolideren. Door de lens van de negatieve vrijheid bezien leek Poetin een technocraat die eropuit was zichzelf te verrijken. Aangenomen werd dat welvaart tot rationaliteit zou leiden en rationaliteit tot democratie.
In plaats daarvan leidde de Russische oligarchie tot een nieuwe politiek, een alternatief in een periode waarin verondersteld werd dat er geen alternatieven bestonden. In 2004 probeerde het Rusland van Poetin de verkiezingen in Oekraïne te manipuleren. Tien jaar later viel het land het zuiden en het oosten van Oekraïne binnen. Voor en tijdens de invasie werden Oekraïne en de Oekraïners zwartgemaakt in de Moskouse propaganda. Alles bij elkaar waren de Russische beweringen over Oekraïne tegenstrijdig: een Oekraiense taal bestond niet, maar de Oekraïense staat dwong wel iedereen die te spreken; de Oekraïense staat bestond niet maar onderdrukte wel; Oekraïners waren allemaal nazi's, maar ze waren ook allemaal homo's en joden.
Ik woonde destijds in Wenen en stond in contact met Oekraïense vrienden en collega's. Het simpele feit dat Rusland een buurland was binnengevallen, ging verloren op sociale media.
De invasie van Oekraïne bewees het falen van het economisch determinisme: het oligarchische Rusland was een agressief imperium, geen opkomende democratie. In de ogen van de mensen die ervan uitgingen dat vrijheid negatief was, leek het Russische nihilisme niet gevaarlijk. Dat was het natuurlijk wel. Elk vacuüm op het vlak van feiten en waarden zal met spektakel en oorlog gevuld worden.
Het voorbeeld van Rusland kan als een waarschuwing dienen. In de 21ste eeuw is het Amerikaanse kapitalisme ook de richting van monopolies, concentratie van rijkdom en decadentie op gedreven. Wanneer wij denken dat we uitzonderlijk zijn als het om onze toewijding aan de vrijheid gaat, maakt onze overmoed ons vatbaar voor de propaganda van tirannen die gericht is op wat we willen horen. Als we geloven dat vrijheid negatief is, leggen we het hele probleem uitsluitend bij een barrière buiten onszelf en nooit bij ons eigen gebrekkige oordeelsvermogen.
We zijn inmiddels een heel eind op weg in de eeuwwaar in de jaren zeventig van gedroomd werd en waarover in de jaren negentig vol vertrouwen voorspellingen gedaan werden. Nu staan we op een keerpunt. Of we vrij zullen zijn, hangt van ons af - niet alleen van wat we doen, maar ook van waarom we het doen: onze idealen.
Zonder idealen is het onmogelijk een realist te zijn. Als je de vrijheid vergeet, begrijp je de wereld niet goed en verander je die ten kwade.
Toen Rusland zijn troepen aan de grens met Oekraïne concentreerde, was ik in New Haven, waar ik al twee decennia college geef. Op de maandag voor de Russische inval van 24 februari 2022 nam ik deel aan een Zoom-bijeenkomst, een proefschriftverdediging in Oekraïne. Illja Tsjedoloema verdedigde een historische dissertatie over een Oekraïense literair criticus met een joodse achtergrond die in de onderduik voor de nazi'sHamletvertaald had.
Illja slaagde, en nam vervolgens vrijwillig dienst in het Oekraiense leger.
Op de dinsdag voor de Russische inval was ik gevraagd om een college bij te wonen aan Yale's School of Management. De collega die het college gaf had me de zondag daarvoor op tv gezien en wist dat ik er een ongewone opinie op nahield over de president van Oekraïne, Volodymyr Zelensky: namelijk dat hij op zijn post zou blijven als Rusland zijn land zou binnenvallen en dat Oekraïne zou vechten. Mijn collega had veiligheidsadviseurs van de presidenten Barack Obama en Donald Trump uitgenodigd om op afstand aan het college deel te nemen, en hij vroeg hun om commentaar op mijn voorspelling. Hoog vanaf hun grote schermen lieten ze allemaal weten het niet met mij eens te zijn. Voor hen was het vanzelfsprekend dat Zelensky zou vluchten. Net als de mensen in het Kremlin waren de mensen in Amerikaanse overheidskringen van mening dat Oekraïne binnen drie dagen zou vallen. De Russische en Amerikaanse consensus was identiek.
Op donderdag viel Rusland het land binnen en meldde mijn student zich bij zijn eenheid. Zelensky bleef in Kyiv en de Oekraïners vochten. De Amerikaanse experts hadden vrijheid als factor in de wereld ontkend, zodat hun voorspelling onjuist was. Ze hadden geduldig uitgelegd dat Zelensky het land zou verlaten; Amerikaanse inlichtingenofficieren adviseerden hem om dat te doen. Ze vertegenwoordigden allemaal een Amerikaanse consensus. Amerikanen hadden decennialang tegen zichzelf gezegd dat vrijheid negatief was, dat ze stond voor het wegnemen van barrières door hogere machten. Als je gelooft in het primaat van hogere machten, heb je geen keus als die zich tegen je lijken te keren: dan sla je op de vlucht. En je kunt je niet voorstellen dat anderen dat niet zouden doen.
Op vrijdag postte Zelensky een video van zichzelf en andere hogere regeringsfunctionarissen in Kyiv: 'De president staat hier.' Dit was bij uitstek een voorbeeld van het verschil dat vrijheid van meningsuiting maakt. Net als vrijheid in het algemeen, is vrijheid van meningsuiting niet negatief maar positief, ze bestaat niet bij de gratie van het wegnemen van barrières maar dankzij een persoonlijke keuze, niet bij de gratie van afwezigheid maar van aanwezigheid.
We beschermen mensen die vrijuit spreken omdat de waarheid de macht van tirannen bedreigt. Zelensky sprak de waarheid tegen de achtergrond van de leugens die Russische propagandisten verspreidden door te zeggen dat hij de stad verlaten had. Hij sprak de waarheid tegenover machtige anderen, Rusland viel immers met een angstaanjagende overmacht binnen. Zelensky nam een risico ten koste van zijn eigen veiligheid door zijn eigen lichaam in de strijd te werpen, omdat hij wist wat de waarheid was. En doordat hij zijn eigen lichaam op het spel zette, doordat hij persoonlijk in Kyiv bleef, was dat ook de waarheid.
Zijn weigering om te vertrekken geeft ons een idee van wat positieve vrijheid - ware vrijheid - zou kunnen zijn.
Oekraïners versloegen de Russen bij Kyiv en vervolgens bij Charkiv. Boetsja zou ontzet worden, Jahidne en Posad-Pokrovske eveneens, en wel binnen een jaar na de grootscheepse Russische inval. De Oekraïners zouden meer dan de helft van het land dat Rusland in februari 2022 innam weer heroveren. Maar alleen doordat er mensen waren die besloten om te blijven.
Toen ik Zelensky vroeg waarom hij in Kyiv was gebleven,zei hij dat hij 'niet iets anders had kunnen doen'. Bij het toelichten van zijn keuze begon hij niet over deze specifieke kritieke situatie, al was die dramatisch genoeg, en evenmin over zichzelf. Hij begon over zijn liefde voor zijn ouders en wat hij van hen geleerd had. Hij had hen niet zelf gekozen en toch was hij vrij in zijn liefde voor hen. Hij vergeleek die liefde met het besluit om in de hoofdstad te blijven toen de oorlog begon: als iets vanzelfsprekends. Blijven was niet iets wat hij in zijn eentje deed: hij bevond zich in het gezelschap van mensen die hem onderwezen hadden toen hij jonger was en van mensen die hem gekozen hadden. Hij bevond zich in het gezelschap van anderen die ook risico's namen. Hij begreep de situatie, zei hij, omwille van wat het betekende anderen te vertegenwoordigen. Een president, zei hij, was slechts de eerste zandkorrel in een omgekeerde zandloper.
We spraken erover hoe we in de loop van de tijd, vanaf onze vroege jeugd, een hele reeks beslissingen nemen die ons maken tot wie we zijn. Dan komt er een moment waarop we doen wat we moeten doen, omwille van wie we willen worden. Een onvrij persoon kan altijd proberen te vluchten. Maar een vrij persoon moet soms blijven.
Vrije wil is een kwestie van karakter.
Vrijheid kan onmogelijk alleen een afwezigheid inhouden: die moet uit ons opwellen en dan met de wereld vergroeien