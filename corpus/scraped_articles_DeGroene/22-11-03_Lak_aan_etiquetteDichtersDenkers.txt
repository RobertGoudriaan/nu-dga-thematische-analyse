Lak aan etiquette Dichters&Denkers

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
3 november 2022
De Surinaamse schrijfster Bea Vianen wordt ruim vijftig jaar na haar belangrijkste romans in Nederland herontdekt. Was ze haar tijd ver vooruit?
Bea Vianen is terug- en ze was weg. De Surinaamse schrijfster, die in 2019 overleed, is niet letterlijk uit de doden opgestaan, maar haar werk, dat vooral in de jaren zeventig en tachtig op veel belangstelling mocht rekening, wordt nu herontdekt. Aan het einde van de vorige eeuw was het behoorlijk stil geworden rond Vianen: zij had Nederland en haar Nederlandse uitgever achter zich gelaten, ze kampte met psychische problemen en werd bij leven al zo'n beetje een vergane herinnering, een schim van haar glorietijd.
Maar sindsdien zijn haar twee belangrijkste romans opnieuw uitgegeven:Sarnami, hai (Suriname, ik ben)enStrafhok.
In Suriname werd Vianen tot voor kort flink gelezen door middelbare scholieren, maar zeker in Nederland zullen er veel mensen zijn die voor het eerst kennismaken met haar werk. Die hernieuwde belangstelling is verdiend, zeker nu in Nederland de roep om 'dekolonisatie' van museum tot onderwijs en literatuur valt te horen. En Vianen heeft indringend geschreven over de effecten van die kolonisatie, als Surinaamse die het leven aan beide zijden van de oceaan uit ervaring kende.
'Vianen was haar tijd ver vooruit', koptede Volkskrantbij de heruitgave in 2021 van Vianens romanSuriname, ik ben. Subiet werd het ook de slagzin waarmee de uitgever deze heruitgave aanprijst.
'Je tijd ver vooruit zijn': het lijkt me een onmogelijkheid, want hoe voorlijk of avantgardistisch iemand ook is, een mens wordt altijd gestempeld door de tijd waarin zij leeft, hoezeer daar ook verzet tegen wordt aangetekend. Juist dat verzet is ook weer tijdgebonden, ook als in diezelfde tijd de ingenomen standpunten of literaire beschrijvingen ongewoon en zelfs schokkend leken. De shock is bij uitstek tijdgebonden.
Vianen was de eerste Surinaamse vrouw die echt doorbrak in de Nederlandse letteren, in 1969, en al snel werd ze een exotische bijzonderheid. Exotisch, want van gemengde Surinaamse komaf (creools, hindoestaans); bijzonder, want ook nog eens vrouw en mooi; het was deze schrijfster die het luie Nederland op weinig omfloerste wijze bijbracht hoe het eraan toeging in dat overzeese rijksdeel, waar Nederland tot dan toe niet anders dan een zeer plichtmatig oog op had laten rusten.
Zeker inStrafhokrekent Vianen meedogenloos af met het tropische sprookje, als zou in Suriname een voorbeeldige etnische idylle bestaan, waar allerlei verschillende bevolkingsgroepen zo innig met elkaar verweven waren dat enig onderscheid er niet meer toe deed.
Vianen weet wel beter, haar titel spreekt boekdelen, want al die creolen, Chinezen, Javanen, inheemsen, hindoestanen en anderen hebben ieder een eigen 'strafhok' toegewezen gekregen door de kolonisator: binnen de eigen groep zul je je bewegen: daarbuiten wacht onheil, zeker als het over seks, romantiek en de liefde gaat. Dat is al met al nog een keurige antikoloniale boodschap, maar Vianen laat zien hoe de Surinaamse bevolkingsroepen er zelf alles aan doen die strafhokgebieden in stand te houden, en er streng op toezien dat er geen grensoverschrijdingen plaatsvinden. Als je dat geïnternaliseerde onderdrukking wil noemen, dreig je de actieve houding van die 'onderdrukten' over het hoofd te zien.
Vianen laat Nohar, een van haar hoofdpersonen, peinzen: 'Het grote strafhokgebied. Zijn land. Hoe is het mogelijk dat Suriname een deel is van Zuid-Amerika? Het staat er los van. Los van alles. Los van het hele wereldgebeuren. Klein achterlijk land. Laffe mensen. Onwetende mensen. Bange mensen.'
Weg is het sprookje van ver overzee. Vianen beschrijft hoe geslaagd de Nederlandse kolonisatie heeft uitgepakt: zodanig dat de laatste kolonisten er al niet meer bij hoeven zijn om het systeem op volle toeren door te laten draaien, met alle mogelijke discriminatie van dien.
Het is dapper van Vianen dat ze iedereen, zowel Nederlanders als Surinamers, uit hun goedmoedige dommel haalde. En tegenwoordig is haar boodschap opnieuw anathema, zeker in Nederland, waar het onwaarschijnlijke idee is ontstaan dat Afro-Surinamers, Afro-Europeanen en 'mensen van kleur', zoals dat plechtig heet, vanzelfsprekende bondgenoten zijn; dat zwart en gekleurd nooit zélf aan racisme doen, want dat is per definitie 'systemisch', en die systeemmacht was en is voor de gekoloniseerde mens niet weggelegd.
Een theoretische noodgreep, bedoeld om de verhoudingen tussen wit en zwart, gekoloniseerd en niet-gekoloniseerd, overzichtelijk te houden. Vianen wil juist Suriname en zijn inwoners tot leven wekken; zij schreef in geen enkel opzicht een theorie-ondersteunend boek.
Sinds 1975 is Suriname een onafhankelijk land, in 1954 kwam het zogeheten Statuut tot stand, waardoor de koninkrijksdelen vergaande binnenlandse autonomie kregen. Nog steeds is 'alledaags racisme', zoals wetenschapster Philomena Essed het ooit noemde, heel gewoon in het land. Scheldwoorden over en weer. Spreken in termen van 'onze mensen' (de eigen, etnische groep) en de anderen. Huis-tuin-en-keuken-discriminatie.
Het grootste deel van de roman speelt zich af in Moengo, het voormalige bauxietwinningsgebied in Oost-Suriname, waar onder Amerikaans toezicht een modeldorp uit de grond werd gestampt. Stafleden, arbeiders, onderwijzers, ieder kende zijn eigen woongebied, zijn eigen 'strafhok'. Er was zelfs in de jaren vijftig 'het beroemde muurtje in de bioscoop, dat stafleden en arbeiders gescheiden hield', zoals Vianen dat beschrijft.
In dit weldadig geoutilleerde dorp, met zwembad, sportfaciliteiten en een eigen ziekenhuis, beschrijft Vianen de hindoestaanse onderwijzer Nohar, die een relatie heeft met Roebia, een verpleegster van Javaans-creoolse komaf. Dat is meteen al een probleem, dat 'daten' buiten eigen etnisch gebied. Nohar legt het daarna aan met een andere vrouw, die wel degelijk hindoestaans is, zij het een moslima... Bijna goed, maar uiteindelijk toch ook niet de ideale match.
En dan is er nog Nohars beste vriend Raymond, ook onderwijzer in Moengo, maar vooral toch een zwarte, creoolse student, die gesjeesd is in het Nederlandse Wageningen, en nu als opstandige balling leeft in het bauxietplaatsje.
Raymond is woedend over de heersende koloniale gewoonten, en maakt daarbij geen onderscheid tussen wit en zwart. Veelvuldig fulmineert hij tegen 'zwarte Hollanders', 'zwarte bakra's' en 'zwarte parasieten' ('moeten uitgeroeid') die het systeem niet alleen in stand houden, maar zelfs vervolmaken.
Die Raymond zal in 1971 misschien een geloofwaardig personage zijn geweest, maar nu is het moeilijk hem anders te zien dan als een stropop.
Nohar over Raymond: 'Hij weet ook dat Raymond een homofiel is.' Het is niet eens die wat ouderwetse benaming die opvalt, maar ook de vanzelfsprekendheid waarmee wordt vermeld, meerdere keren zelfs, dat 'Raymond een hekel heeft aan vrouwen'. Het kan, maar het één vloeit niet logischerwijs uit het andere voort. Het vermoeiendste is dat Vianen hem wel 'homofiel' noemt, maar niets in enige seksuele richting laat ondernemen. Raymond is in het verhaal louter symbool: de homo die de ultieme verstoteling belichaamt. Vianen laat dit personage spreken in lange, politieke traktaten, waarbij de 'reactionairen' en de 'neokolonialisten' je om de oren vliegen. Hij is de bevlogen moraalhomofiel, die de lezer bij de les moet houden. Deze homofiel wordt in het toegevoegde nawoord bij deze nieuwe uitgave, geschreven door Dominique van Varsseveld, omgetoverd tot 'het queer personage Raymond', maar dat is toch echt smokkelen met de geschiedenis.
Was Vianen 'haar tijd ver vooruit'? Maar heel gedeeltelijk; haar kracht schuilt juist in de belichaming van die jaren zestig en zeventig, met alle goedbedoelde maar soms ook onzinnige presumpties.
James Baldwin beleed in zijn jongere jaren zijn weerzin tegen een fenomeen dat hij 'de pamfletroman' noemde. Al heeft Baldwin zich niet altijd aan zijn eigen missive gehouden, het fenomeen is goed getypeerd: een roman waar de pedagogische bedoelingen als botten door de huid van het verhaal steken.
Wat je ten voordele van Vianen kunt zeggen: haar pamfletroman kent geen eenduidige uitkomst. Vooral Vianens literaire kwaliteiten hebben te lijden onder al te nadrukkelijke monologen en terzijdes, waarin het politieke gehalte van een en ander uit de doeken wordt gedaan, en de personages soms zeer middelmatige acteurs lijken in een voorlichtingsfilm van Sire. De roman eindigt met een (mislukte) opstand van alle belangrijke personages tegen de vastgeroeste koloniale verhoudingen: een opstand aangewakkerd door een 'bestuursopzichter' die denkt weg te komen met de verkrachting van een jong meisje. De vader van het meisje neemt wraak, vermoordt de verkrachter en de boel explodeert. Uiteindelijk zal alleen de homofiele Raymond het leven laten.
Het einde is beslist drakerig.
En toch, en toch: op haar beste momenten is Vianens stem ongefilterd; ze schijnt zich niet druk te maken over wie er allemaal meeluisteren, Nederlanders, Surinamers, Surinaamse nationalisten: toentertijd maakte die laatste groep zich sterk vóór de onafhankelijkheid van het land, en er waren ongeveer evenveel tegenstanders, die vreesden wat uitdrukkelijk in de lucht hing.
'Feind hört mit'- het was niet de zorg van Vianen.
En als we het boek dan toch naar onze tijd willen trekken: Vianen laat doorschemeren dat elk schematisch en absoluut denken over kolonialisme en dekolonisatie onrecht doet aan geleefde levens, aan echte ervaringen, die altijd weer veel complexer zijn dan politieke boekhouders zich kunnen voorstellen.
Vianens stem klinkt nog steeds onvervaard, juist in deze tijd, nu het er in activistische kringen meer om lijkt te gaan wie wat mag zeggen dan wat er gezegd wordt. Dat protocol, die etiquette - daar had Vianen lak aan.
Nederlands Instituut voor Beeld en Geluid / ANP | Bea Vianen tijdens een literair programma van de Avro, januari 1968