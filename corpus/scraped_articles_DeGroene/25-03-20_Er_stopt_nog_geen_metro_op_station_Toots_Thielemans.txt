Er stopt nog geen metro op station Toots Thielemans

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
20 maart 2025
Brussel- Onder de Stalingradwijk, op zo'n kwartiertje wandelen van de Grote Markt, ligt een ruimte van 4700 vierkante meter. Een uitstekende plek voor een exotisch zwembad, een museum of een speeltuin met glijbanen. Althans, dat menen omwonenden die zich met een ideeënwedstrijd bogen over de vraag: wat te doen met de 'ondergrondse kathedraal' in onze wijk?
Hun inzendingen verschillen nogal van het oorspronkelijke plan. De graafwerkzaamheden startten in 2020 namelijk met het oog op de toekomstige metro 3. Nog altijd is het de bedoeling dat station Toots Thielemans in de Stalingradwijk een van de haltes van de nieuwe noord-zuidverbinding wordt. Zeker is dat inmiddels allerminst, want het project ontwikkelde zich tot een heus hoofdpijndossier. Door technische problemen zijn de kosten meer dan verdubbeld tot 4,7 miljard euro. Nadat bouwvakkers recent op een grondwaterlaag onder het Noordstation stuitten, legde de demissionaire Brusselse regering de werkzaamheden daar zelfs tijdelijk stil. Het is illustratief voor de malaise waarin de Belgische hoofdstad verkeert, want die gaat sowieso al onder grote budgettaire problemen gebukt. Zo liep de schuldenberg in de loop van de jaren op tot 14,5 miljard euro en kampt de begroting van 9,6 miljard met een tekort van maar liefst
1,6 miljard. Dat is vermoedelijk ook de internationale kredietbeoordelaar S&P niet ontgaan. Bij een nieuwe rating in juni zou die zomaar eens tot een afwaardering kunnen beslissen. Dan stijgt de rente of beginnen banken Brussel zelfs leningen te weigeren - met alle extra problemen van dien.
Redenen genoeg voor actie, maar juist die ontbreekt op het moment. België telt één federale regering en vijf deelregeringen; die zijn na de verkiezingen in juni inmiddels allemaal gevormd, maar alleen in het Hoofdstedelijk Gewest zit de formatie nog muurvast. Sterker: die is nog helemaal niet begonnen. De informateurs hebben hun handen vol aan een patstelling tussen de Franstalige Parti Socialiste en de Vlaams-nationalistische N-VA. De demissionaire regering vindt het in de tussentijd 'ongepast' om nieuwe meerkosten van metro 3 goed te keuren. Zij laat de volgende regering het vonnis vellen: stoppen of doorgaan.
De inwoners van de Stalingradwijk zien de lol van zo'n leegstaand metrostation wel in. Het ontbreekt hun niet aan initiatief: mocht er nooit een metro station Toots Thielemans passeren, dan liggen de creatieve scenario's al klaar. Wat te denken van een circus, een klimparcours of - je weet het maar nooit - een schuilkelder?