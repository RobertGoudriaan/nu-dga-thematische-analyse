Personages als Boeddhabeeldjes Film Perfect Days

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
22 februari 2024
InPerfect Daysvolgt Wim Wenders het leven van Hirayama, die er eer in schept dagelijks de openbare toiletten van Tokio perfect schoon te maken. Waarom blijven zulke klein geleefde levens ons toch zo fascineren?
In Perfect Days,de nieuwe film van regisseur Wim Wenders, volgen we de zestiger Hirayama, misschien wel de ideale man. Hij is schoon - wat zijn persoonlijke hygiëne betreft, tijdens zijn dagelijkse bezoek aan het badhuis boent hij grondig tussen zijn tenen en billen, maar ook in zijn werk als schoonmaker van openbare toiletten maakt hij schoon waar niemand anders kijkt. Voor ieder voegje, rubbertje en knopje heeft hij een passende reinigingsborstel.
Hirayama is zwijgzaam, zegt alleen het broodnodige, in de hele film misschien twintig volzinnen. En de man heeft een fijne muzieksmaak. Hij speelt in zijn werkbusje cassettebandjes af van The Kinks, Lou Reed en Patti Smith.
Hirayama's dagen zijn routineus. Hij staat op, vertrekt naar zijn schoonmaakbaan, na werktijd bezoekt hij het badhuis, eet de daghap in zijn favoriete sportcafé, leest wat voor het slapengaan. Een simpel leven. Het gebrek aan variatie, interactie of uitdaging lijkt hem niet te deren, juist niet - Hirayama eert het kleine zonder naar het grote te verlangen, ziet schoonheid in het licht dat door de boombladeren valt, glimlacht naar een zwaaiend kind, verpot plantenstekjes die hij in de stad vindt en laat ze in zijn vensterbank aansterken en tot grote planten uitgroeien. Dit alles legt hij vast met zijn analoge camera. Het levert prachtige, verstilde beelden op die gedurende de film worden getoond, huis-tuin-en-keukenrealisme als escapisme voor de moderne, drukbezette mens.
Perfect Daysheeft als film geen direct hoogtepunt; een spannend plot waarin Hirayama verwikkeld raakt ontbreekt. Wim Wenders zegt hierover in een interview inHet Parooldat routines het fundament zijn van het personage, zonder die daadwerkelijk als herhalend te ervaren: 'Voor Hirayama is het iets wat hij elke dag als nieuw beleeft. Bijna als een ritueel, als iets sacraals.' We zien acteur Kôji Yakusho, die op het Filmfestival van Cannes voor deze rol in de prijzen viel, op een haast kinderlijke manier genieten van de bubbels in een bad, alleen zijn pretoogjes komen boven het wateroppervlak uit.
Een paar dagen nadatik de film heb gezien laat ik me door een Instagram-influencer verleiden tot de aankoop van een elektrische schoonmaakborstel met zes opzetstukken, borstels en schuursponsjes in verschillende maten. Het meisje laat haar volgers zien hoe ze met het ding haar badkamer schoonmaakt, verbluffende resultaten gevolgd door een kortingscode. Ik klik op 'bestellen' en een dag later ligt het apparaat bij me op de mat, ook mijn badkamer moet eraan geloven. Ik meng knalroze allesreiniger met water, giet een beetje van het sopje op de tegels, zet de borstel erop, de advertentie loog niet. Een halfuur later is de ruimte frisser dan-ie in tijden is geweest, constateer ik. Mijn tevredenheid is van korte duur. Ja, het is schoon, maar wat nu? Ik bel een vriendin met de vraag te komen eten, zodat het schrobben niet voor niets is geweest.
Hoe verhef je kleine rituelen, zoals het poetsen van je huis, tot meer dan een noodzakelijk kwaad? Als de vriendin langs is geweest zal ik weer opnieuw moeten schoonmaken, en die week daarop weer. Net zoals dat ik nog duizenden keren naar mijn werk zal moeten gaan, boodschappen zal moeten doen, de afwas zal doen om vervolgens wéér een bord vies te maken, het leven als een reeks oneindige herhalingen. Het is logisch dat de moed je daarvan in de schoenen zinkt, Freud zei het al: er is een constante strijd in ieder van ons gaande over de vraag of het leven nu écht al dat gedoe waard is. De jongere collega van Hirayama gooit met de pet naar zijn schoonmaakwerk, en vraagt zich af waarom hij zich zo druk maakt over de toiletten, ze worden immers toch weer vies. 'Hoe kun je zo je best doen voor deze baan?' roept hij.
Hirayama is een utopisch personage, zegt Wim Wenders ook in het eerder genoemde interview. Een Sisyphus die met genoegen iedere dag zijn rotsblok de berg opduwt. Iets wat mij moeilijk afgaat - drie keer per week naar de sportschool, op de fiets naar kantoor, door weer en wind, het opvouwen van de was; het zijn routines die ik vooral in stand houd omdat ze passen binnen het levensdoel dat ik voor mezelf heb geformuleerd, hoe ik wil dat anderen mij zien, en omdat de consequenties van het opgeven groter zijn dan de moeite van het in stand houden ervan. Hirayama's handelingen staan niet ten dienste van iets groters, hij lijkt geen doel voor ogen te hebben, en dat is iets wat zowel medelijden als bewondering opwekt. Heeft hij het leven opgegeven? Of: wat heeft hij moeten opgeven om zijn leven zo klein te kunnen leiden?
Wie denkt aan fictiein zijn puurste vorm denkt misschien niet aan verhalen over kleine, simpele levens - saaiheid en moralisme ('wie het kleine niet eert...') liggen al snel op de loer in een verhaal dat puur over het alledaagse gaat. Toch schuilt er een aantrekkingskracht in dit soort teksten of films: denk aan de romanUit het leven van een hond,die in 2020 de Libris Literatuur Prijs won. Daarin beschrijft Sander Kollaard de grootsheid van een gewone dag uit het leven van de 56-jarige Henk en zijn hond Schurk. In de interviews over dit boek benadrukt Kollaard dat hij via Henk het verhaal van een normale man wil vertellen: hij koopt lekkers bij de kaasboer, bezoekt de dierenarts, gaat 's avonds naar een familiebarbecue. 'Hoe laat de dag zich het beste beschrijven', blikt Kollaard terug aan het eind van het verhaal, 'als een vorm van catharsis misschien, een reinigende ervaring die, nee wacht, laten we dit niet doen, laten we het niet hebben over balans, dat is een onzinnig begrip, er is tijd die voorbijgaat, dat is alles, zo ingewikkeld is het allemaal niet.'
Of, een ander voorbeeld,Paterson,de film uit 2016 waarin cineast Jim Jarmusch het titelpersonage, gespeeld door Adam Driver, bijzonder weinig laat beleven. Patersons leven als buschauffeur kabbelt aangenaam voort, hij bezoekt de buurtkroeg, laat zijn hond uit, is een liefdevolle partner. Hij reflecteert op zijn leven in kleine gedichtjes die hij, naar eigen zeggen, alleen voor zichzelf schrijft.
Het zijn personages als Boeddhabeeldjes, bijna irritant sereen en verlicht, die het alledaagse leven tot een deugd hebben weten te verheffen, in tegenstelling tot hun onaandachtige, aan smartphone vastgeklampte medemens. In die zin hebben tevreden levens iets ondermijnends: simpel geluk legt de ontevredenheid van de kijker bloot, maakt het hebben van een intimiderend LinkedIn-profiel, het ondernemen van die wereldreis of het willen publiceren van een boek enorm onbeduidend, en bovenal: ijdel. Bijna voelt het verkeerd om meer te willen, om iets na te streven. Ons onstilbare verlangen naar meer en beter is volgens deze verhalen niet iets wat ons vooruithelpt, maar eerder een paar oogkleppen dat ons het zicht op kleine gelukjes, de binnenpretjes, ontneemt.
In zijn essaybundelOn Giving Upgaat de Amerikaanse psychoanalyticus Adam Phillips in op het fenomeen 'opgeven' - het opgeven van dingen die slecht voor je zijn, denk aan het stoppen met drank, het beëindigen van een toxische vriendschap of het besluit je niet meer zo snel te laten verleiden door Instagram-advertenties; offers die je brengt in de hoop er iets positiefs voor terug te krijgen. Daarnaast plaatst hij het absolute opgeven, dat een negatievere connotatie heeft, bijna synoniem aan falen: geen doel meer hebben in het leven, met suïcide als uiterste. Inherent hieraan is het idee dat het leven de moeite waard is om te leven, schrijft hij, en daarin bestaan voor iedereen zogenoemde'ego-ideals':bijna niemand zal de afwas doen puur omdat schone borden hem of haar zo uitzinnig maken van genot.
Helden in tragedies, schrijft Phillips, weigeren op te geven, en komen daarom ten val. Hamlet bijvoorbeeld, of de personages van Kafka, die zelfs de handdoek niet in de ring gooien als ze veranderen in een groot insect of onterecht worden aangeklaagd.
Hirayama's solitaire bestaanwordt halver wege de film op scherp gezet als zijn nichtje Niko om zijn hulp vraagt. Ze heeft het aan de stok gekregen met haar moeder, Hirayama's zus, en hoopt een paar dagen bij hem te kunnen logeren. Hij gaat schoorvoetend akkoord, maakt haar in de twee dagen die volgen deelgenoot van zijn routines. 'Mama zegt dat jullie van elkaar verschillen. Jullie kunnen niet met elkaar opschieten', zegt het meisje als de twee samen door een schemerig Tokio fietsen, hun haren nog nat van het badhuis. Plots wordt duidelijk dat er iets negatiefs ten grondslag ligt aan het simpele leven dat Hirayama leidt: hij heeft afstand genomen van zijn familie, het offer dat hij heeft gebracht om in zijn haast verlichte staat te geraken.
Als haar moeder Niko weer komt ophalen, blijkt uit de interactie tussen broer en zus dat ze elkaar al een tijd niet meer gezien hebben. 'O, dus je woont híer?' zegt ze als ze zijn bescheiden woning ziet. Er valt een stilte, ze vervolgt: 'Zo bedoelde ik het niet, ik constateerde het alleen maar', waarna ze hem vraagt of het klopt dat hij nu openbare toiletten schoonmaakt.
Pas als Hirayama's zus zich samen met haar dochter laat wegrijden door hun chauffeur, breekt hij. De precieze reden van het conflict tussen hem en zijn familie blijft onuitgesproken, maar duidelijk wordt dat Hirayama het simpele vooral kan waarderen omdat hij het grote óók heeft gekend. Ooit moet hij een ander levensdoel hebben gehad, een waarin ego een grotere rol speelde. De filmPatersonbevat eenzelfde soort wending: als de hond van Paterson zijn notitieboekje met gedichten onherstelbaar aan flarden scheurt beseft hij ineens dat hij misschien toch hoopte op meer, dat zijn leven niet gespeend was van ambitie. Op zijn nachtkastje staat een portret, Paterson in mariniersuniform, net als het verscheurde bundeltje gedichten een aandenken aan een inmiddels opgegeven droom. Zelfs über-positivo Amélie uit de gelijknamige film wordt in haar waardering van het kleine uiteindelijk vooral geconfronteerd met het feit dat ze eenzaam is: de goede daden die ze voor anderen verricht halen haar niet uit haar isolement, dat lukt haar pas als ze besluit hoger te mikken en voor zichzelf te kiezen.
Ha, denk je misschien,zie je wel: die verheven types hebben ook weleens een rotdag. Lekker. Uiteindelijk zijn ook deze helden tragisch, want door krampachtig vast te houden aan het idee dat een klein leven genoeg is, komen ze uiteindelijk ten val. We hebben medelijden met Hirayama, Paterson, met Amélie. Etiquettedeskundige Beatrijs Ritsema behandelde in haar rubriekModerne manierenin 2022 een vraag van een vrouw op leeftijd, die als ze in haar eentje op een terras van het zonnetje geniet wordt aangesproken door een twintiger. 'Wat bent u nog een mooie, goed verzorgde vrouw! Wat leuk dat u dit nog doet op uw leeftijd!' zegt die, tot ergernis van de briefschrijfster, die de opmerking niet als een compliment ziet, maar vooral als een bevestiging van het idee dat ze eigenlijk in het 'afgeschreven-hoekje' hoort. We willen niet dat mensen het leven opgeven, maar het gevoel van medelijden en bewondering dat we kunnen hebben voor mensen die doorgaan, altijd maar doorgaan, toont hoe menselijk het is dat wél te doen. Ik denk aan de kennissen die me complimenteren omdat ik, als vrijgezel, alleen op vakantie ga ('wat dapper!'), en hoe ik me op mijn beurt weinig kan voorstellen bij hun werk als consultant ('wat dapper!').
In de romanBuurtsupermens(2019) beschrijft Sayaka Murata het leven van de 36-jarige Keiko, die al haar halve leven werkt in een buurtsupermarkt. Ze gedijt goed bij de eentonigheid van haar baan, zodra ze haar winkeluniform heeft aangetrokken is de wereld begrijpelijk en overzichtelijk: 'Soms vraag ik me af wat er van me zal worden als ik echt te oud word om in de buurtsuper te werken. De zesde manager verliet het bedrijf omdat hij door rugpijn zijn werk niet langer aankon. Zoiets mag mij niet overkomen. Ik moet gezond blijven, omwille van de buurtsuper.' Keiko heeft niks hoeven opgeven voor haar buurtwinkelgeluk: ze geeft weinig om seks en relaties en heeft geen ambitie om carrière te maken. Dit tot onbegrip van haar omgeving, die liever had gezien dat ze haar leven niet in dienst zou stellen van haar baantje als vakkenvuller - in hun ogen heeft ze voor de makkelijke weg gekozen. 'Toen ik winkelmedewerker werd, was mijn zus zo blij, en nu zegt ze dat ik alleen normaal kan worden door ermee op te houden.'
Opgeven is geen falen, schrijft Phillips, maar een manier om te achterhalen wat we werkelijk willen in het leven. Als Keiko een poosje stopt met haar baan en onder druk van haar naasten een liefdesrelatie aangaat, ontdekt ze dat ze boven alles een winkelmedewerker is: 'Al mijn cellen bestaan omwille van de buurtsuper', merkt ze op - misschien stond haar leven al die tijd wél in het teken van iets groters, de supermarkt fungeert in het verhaal haast als een soort godheid.
Tijdens het schrijven van dit stuk heb ik meermaals op het punt gestaan de handdoek in de ring te gooien, om er vervolgens weer aan door te werken. Als ik het straks heb opgestuurd zal ik opgelucht de bibliotheek verlaten, om wat te rommelen in mijn woning, waar een grote afwas op me wacht. Ik heb er zin in, wie weet haal ik die elektrische borstel weer tevoorschijn. Zo moet Wim Wenders zich ook hebben gevoeld, vlak voordat hij zijnPerfect Daysopstuurde naar zijn opdrachtgever, The Tokyo Toilet Project, die hem vroeg de prachtige stadstoiletten eens onder de aandacht te brengen bij het wereldwijde bioscooppubliek. Want helaas: zelfs een film over een klein personage dient uiteindelijk grotere belangen.