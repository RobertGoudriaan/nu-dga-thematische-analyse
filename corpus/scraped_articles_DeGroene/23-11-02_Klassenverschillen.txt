Klassenverschillen

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
2 november 2023
In de jaren zeventig en tachtig van de vorige eeuw ging het in opleidingen voor welzijnswerk of hulpverlening vaak over klassenverschillen en wat die teweeg kunnen brengen in opleiding of werk. Vooral de verschillen tussen (lage) arbeidersklasse en (hoge) middenklassen kwamen veel aan de orde. Dat hielp om daarmee om te kunnen gaan.
Daarna kwam ik het onderwerp, behalve in de vrouwenbeweging, bijna niet meer tegen. Terwijl ik zelf bij de begeleiding van medewerkers altijd wel keek of de afkomst wellicht een rol speelde bij de problemen die ze hadden. Soms was dit verhelderend.
Het is verrassend dat het inDe Groenevan 19 oktober met gasthoofdredacteur Ron Meyer bijna geheel over klasse gaat, op allerlei terreinen. Veel daarvan is herkenbaar.
Zelf ben ik een boerendochter en kan me nog goed herinneren wat er veranderde toen ik door opleiding en werk in een andere klasse belandde, de middenklasse. Ik kon thuis weinig vertellen over wat ik meemaakte, waar ik tegenaan liep. Dat gold ook voor de hele familie. Ik kende andere manieren en raakte onzeker als die door anderen raar of lachwekkend werden gevonden.
Annie Ernaux beschrijft dit ook inDe jaren.Haar ouders hadden een klein winkeltje, er was armoede. Wanneer zij naar de universiteit gaat, verandert haar relatie met ouders en familie. De verhalen die daar over tafel gaan zeggen haar niets meer. Ook voor wat zij meemaakt en leert is geen aandacht. Zij sluit zich af. Zelfs als zij grote problemen heeft, zoals een ongewenste zwangerschap, kan zij daar thuis niets over vertellen.
Zij beschrijft ook hoe de verschillen op de lagere school haar in de weg zaten. Kinderen van een lage klasse voelden zich buitengesloten en weinig ondersteund. Dat speelt ook in Nederland, maar daar is naar mijn mening nog te weinig aandacht voor.
Wanneer je door opleiding of werk in een andere klasse belandt kan dit veel veranderen. De manieren van eten, gezondheid, kleding, taal en besteding van geld kunnen anders zijn. Net als het omgaan met gevoelens. En dat moet je allemaal zelf uitzoeken. Daar kun je onzeker van worden en je alleen in voelen.
Wellicht is er iets, of zelfs veel, veranderd door de toename van sociale media. Dat hoop ik.
MAARTJE VAN DER NEUT,Helmond
Jan Rothuizen