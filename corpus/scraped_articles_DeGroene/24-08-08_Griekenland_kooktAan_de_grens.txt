Griekenland kookt Aan de grens

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
8 augustus 2024
Iedere dag worden de Grieken op sociale media overspoeld door angstaanjagende land- en wereldkaarten. Griekenland is altijd, net als bijna heel Afrika, diep donkerrood gekleurd. Hellas ligt in de gevarenzone wat betreft de klimaatcrisis. Het werd al jarenlang voorspeld, de Grieken trokken zich er niets van aan. Vooral de huidige conservatieve, extreem neoliberale regering van premier Mitsotakis niet. Die wil sinds haar aantreden in juli 2019 alleen maar nóg meer verwoestend massatoerisme.
Sinds vorige week is vanwege watergebrek de noodtoestand uitgeroepen in veertien gemeenten. Onder andere in Korinthe en Leros, waar reusachtige gesloten vluchtelingenkampen staan en de opgesloten kampbewoners zonder genoeg water, laat staan airco's, langzaam doodsmelten. Het regent vernietigende rapporten over die 'ovenkampen', geen Griekse of EU-haan die ernaar kraait.
Het gigantische Pikrolimni-meer in Kilkis is inmiddels een zandwoestijn, zonder enig spoor van leven. De afgelopen vijf jaar zijn tienduizenden hectaren in vlammen opgegaan, meer dan in de hele periode tussen 1974 en 2019. De regering deed niets aan bosbrandpreventie, noch aan overstromingswerken, terwijl Athene daarvoor van de EU juist in die tijd grote subsidies ontving.
Iedereen weet: na bosbranden komen overstromingen.
Athene is in de zomer onleefbaar geworden. Door de hotel- en Airbnb-explosie loeien daar nu miljoenen airco's. Beton en asfalt koelen 's nachts wegens de extreem hoge temperaturen überhaupt niet meer af. De regering luistert alleen naar klachten van toeristen, is doof en blind voor de ellende van vluchtelingen, daklozen en arme Grieken die op grote schaal al enkele jaren hun elektra niet meer kunnen betalen.
En dan zijn er nog de dieren. Op Kos verbranden in de zomer dagelijks zo'n drieduizend koeien levend. Zonder water, zonder schaduw, aan te korte kettingen, uitgemergeld, zwaargewond. Als ze bezwijken worden ze dikwijls niet eens geruimd. Lokale activisten trekken aan de bel, al vijf jaar, zonder resultaat. Ze worden bedreigd door de plaatselijke veehouders, die de lijdende beesten alleen maar houden om er jaarlijks EU-subsidie voor te krijgen. De lokale politie en aanklager doen niets. Brussel controleert niets.
'Alleen als toeristen hiertegen massaal in opstand komen, is er enige hoop op verandering!' aldus een Kos-activist.