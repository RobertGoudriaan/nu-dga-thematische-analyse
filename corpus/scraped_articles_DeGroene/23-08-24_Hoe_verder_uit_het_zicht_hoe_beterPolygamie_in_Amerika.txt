Hoe verder uit het zicht, hoe beter Polygamie in Amerika

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
24 augustus 2023
Misbruik en dwang tieren welig in polygame geloofsgemeenschappen in de Amerikaanse staat Utah. Dat polygamie strafbaar is, zondert slachtoffers alleen maar verder af van de samenleving. Daarom strijden ontsnapte vrouwen voor legalisering.
Brielle Decker (37)staat voor de boekenkast in het voormalige kantoor van polygame sekteleider Warren Jeffs. Zeven jaar zat ze gevangen in dit huis. In die tijd stond hier een bed, vertelt ze. 'Daar deed hij nare dingen.' Maar daar wil ze het niet over hebben. Zingen wil ze, een eigen bewerking van haar lievelingslied uit de DisneyfilmDe kleine zeemeermin. 'Ik voelde me precies zoals Ariël. Daarom schreef ik dit lied.' Ze giechelt, ze wiebelt heen en weer en schraapt haar keel. Een meisje verpakt in een vrouwenlichaam. Haar woorden zoekt ze terug op haar telefoon. 'Dan weet ik zeker dat ik het goed doe. Oké, daar komt-ie.'
I've got needles and pins I've got plenty I've got buttons and zippers and more You want children? I've got twenty I want more....I want to be where I get to choose I want to wear what I want to wear I wish I could be part of that world
Zo los als ze zingt, zo naar binnen gekeerd ontvangt ze haar applaus; ze is als een verlegen kind. Dan schakelt ze om naar de rol van volwassene en gids: 'Kom, ik laat je de rest van het huis zien.' Decker is nu de trotse eigenaresse van het huis met de 44 kamers in Hildale, het zuidelijkste puntje van Utah. Maar in de jaren dat ze hier zat opgesloten, werd ze door Jeffs en anderen hoog in de hiërarchie van de Fundamentalist Church of Jesus Christ of Latter Day Saints (FLDS) gedrogeerd, misbruikt en mishandeld. Het is inmiddels elf jaar geleden dat ze de schroeven van het raam in haar kamer losdraaide en het op een lopen zette. Vluchtpoging nummer tien bracht haar eindelijk vrijheid. Ze was 26 en moest opnieuw leren leven.
Decker was achttien toen ze door haar ouders als vrouw nummer 65 werd uitgehuwelijkt aan sekteleider Jeffs en bij hem en tientallen andere echtgenotes introk. Net als Decker zijn haar ouders geboren in de FLDS, een afsplitsing van de mormoonse kerk. De kerk en Utah verboden polygamie bijna een eeuw geleden al; nergens in Amerika was polygamie zo'n zwaar delict als in deBeehive State. Maar leden van de FLDS geloven dat polygamie een opdracht van God is, en na de verboden trokken polygame gemeenschappen, waaronder de FLDS, zich terug in hun eigen wereld.
In 2006 werd Jeffs veroordeeld tot levenslange gevangenisstraf voor gedwongen uithuwelijking van een minderjarige. Voor Decker en haar lotgenoten was dat niet het einde. Vanachter tralies bleef hij nog jarenlang het leven van zijn volgelingen dicteren. Ondanks de veroordeling van Jeffs en andere leiders in de FLDS heeft de gemeenschap naar schatting - officiële cijfers zijn niet bekend - nog altijd zo'n tienduizend leden. Daarnaast leven ongeveer zestigduizend mensen in Utah eveneens een polygaam bestaan in andere gemeenschappen of als eenpitter. Veel van hen leven ondergronds.
Wie uit dat leven wil stappen, wacht een lange en doorgaans eenzame weg vol sociale en maatschappelijke hordes. Daar moet verandering in komen, vindt Decker, en zij is niet de enige. Net als zij zetten lotgenoten en activisten zich in om de overstap naar de reguliere samenleving makkelijker te maken. Kroon op het werk van de activisten is de decriminalisatie van polygamie in Utah, een unicum in de VS. Daarmee is de traditioneel conservatieve staat progressief Amerika (onbedoeld) ver vooruit.
Het is drie dagen na haar chemotherapie.Shirlee Draper (44) verontschuldigt zich voor een gebrek aan energie. Haar excuus doet vermoeden dat ze zich normaal gesproken als een vlammende raket door de dag beweegt. Ze opereert als een secretaresse in het topsegment: kordaat en rechtdoorzee, voor randversiering is geen tijd. Draper is gewend om veel ballen in de lucht te houden, want twee van haar vier kinderen zijn zwaar verstandelijk beperkt. Naast haar huishouden runt ze ook Cherish Families: een organisatie die voormalige leden van polygame gemeenschappen helpt om een nieuw leven op te bouwen. En dan was ze ook nog jarenlang de drijvende kracht achter het succesvol decriminaliseren van polygamie in Utah. 'Ik wilde de wortel van het probleem aanpakken. Alle problemen waren te herleiden tot de zware straffen', vertelt ze. Haar overtuiging komt voort uit haar eigen ervaring.Net als Decker groeide Draper op in de FLDS, in een tijd voordat Jeffs de leiding had. Ze spreekt liefdevol over die tijd: 'We waren een hechte gemeenschap. Als kind was het leven zorgeloos, ik kon met blote voeten over straat, ik voelde me altijd veilig. We vierden de seizoenen, speelden theater en maakten muziek. Een dwingend geloof als het onze is altijd ook disfunctioneel. Maar er was zingeving in mijn leven en ik twijfelde nooit aan mijn omgeving.'
Dat veranderde toen Jeffs aan de macht kwam. Draper was destijds 23 en moeder van drie jonge kinderen. 'Zijn bewind beet in mijn ziel.' Het woord 'plezier' en rode kleren werden verboden, de dierentuin werd gesloten. De feesten werden afgeschaft, het theater werd de nek omgedraaid. Binnen een paar maanden speelde Jeffs verdeel en heers onder de sekteleden: beviel een man hem niet, dan haalde Jeffs zijn echtgenote bij hem weg. Routineus rouleerde hij kinderen tussen verzorgers, weg van de ouders. 'Zodat ze zich nooit gingen hechten', schampt Draper. In de hiërarchie van de kerk had Jeffs het oor van God. En dus geschiedde zijn wil. Toen Jeffs een verbod op openbare scholen instelde, knapte er iets bij Draper. 'Hij bracht onze gemeenschap om zeep. Dit was geen religieus leider, dit was een Hitler in de dop.'
Haar twijfels kon ze niet delen uit angst voor repercussies. 'De kerk bezat alles in het dorp: vastgoed, winkels, boerderijen. Ik had geen bankrekening, geen krediet opgebouwd, geen bsn-nummer. Jeffs kon me ieder moment mijn huis, mijn kinderen en mijn sociale leven afnemen. Ik kon nergens heen. Ondertussen behandelde de buitenwereld ons als vuil. Je pikt ons er zo uit: lange rokken, onze haardracht. We werden uitgescholden en bespuugd. Maar ook ambtenaren behandelden ons als tweederangsburgers. Toen mijn moeder haar rijbewijs ging halen, vertelde de beambte haar met een stalen gezicht: we moeten jouw soort hier niet. Ze ging onverrichterzake terug naar huis. We zaten gevangen tussen de wereld van Jeffs en een wereld waar mensen ons niet wilden.'
Het kostte Draper zes jaar om weg te komen. Een pannetje, een deken, jarenlang schoffelde ze routineus een huisraad bij elkaar. De schuilplaats voor haar nieuwe leven was de garage van haar broer. 'Hij was de enige die ik kon vertrouwen.' Even breekt ze: 'Het gevoel van verlies was immens. Ik zei niet alleen mijn familie vaarwel maar ook mijn bestemming, mijn zingeving. Het was alsof ik mijn huid afstroopte. Jarenlang voerde ik een dans uit in mijn hoofd: is het erg genoeg? Is dit het allemaal waard? Mijn kinderen gaven de doorslag.' Dan lacht ze en veegt haar tranen weg: 'Ik liet een boodschap achter voor Jeffs toen ik vertrok: jouw zegen hoef ik niet en als God me nodig heeft, weet ze me te vinden.Een nagel aan zijn patriarchale doodskist, dat voelde goed ja.'
'Daarom is decriminalisatie een goed idee',vertelt professor antropologie Janet Bennion vanachter haar computer in Vermont. Ze is gespecialiseerd en ervaren in polygamie en polyamorie en staat bekend om haar uitvoerige veldonderzoek in deze gemeenschappen. Ook zij groeide op in een gezin met meer dan één echtgenote. 'Misbruik vindt plaats in beschutte omgevingen, vaak letterlijk ver van de wereld. Doorgaans zijn die disfunctionele gemeenschappen patriarchaal gedreven machtsstructuren die goed begrijpen: hoe verder uit het zicht, hoe beter. Je hoeft geen tegenstander van polygamie te zijn om te begrijpen dat strafbaar stellen het misbruik en de slachtoffers verder verwijdert van de samenleving en dus van hulp.'
Shirlee Draper had - naast gevoel voor humor - ook een plan, Brielle Decker had alleen het adres van een opvanghuis. Via die organisatie kwam ze terecht in een pleeggezin, waar ze uiteindelijk werd geadopteerd. Voor het eerst had Decker wettelijke bescherming en bestaansrecht. Jarenlang vulde zij haar dagen met therapie en vrijwilligerswerk. 'Ik had geen enkele referentie voor de normaalste dingen in het leven. Hoe onderhoud ik een relatie? Hoe betaal ik een rekening? Hoe onderhandel ik over de prijs van een auto? Ik moest alles opnieuw uitvinden. En ik worstel nog steeds', vertelt Decker. Toen de bezittingen van Jeffs via een stichting werden verdeeld over rechthebbenden werd het huis in Hildale voor de tweede keer haar bestemming. Zij kreeg het pand toegewezen en maakte er een opvanghuis van voor lotgenoten. Een hoopvolle plek moest het worden. 'Wat de duivel gebruikt voor het kwade, keert God naar het goede', zegt ze. Dream Center heet het huis nu, naar de gelijknamige kerkorganisatie waar ze mee samenwerkt. Iedereen die een polygaam leven wil ontvluchten is er welkom. Net als Cherish Families, de organisatie van Shirlee Draper, helpt het Dream Center met de praktische kanten van het leven: het vinden van een huis, opleiding of werk, het betalen van rekeningen of communiceren met overheidsinstanties.
Het huis staat achter een grote stenen muur in het slaperige dorpje. Af en toe kraait er een verdwaalde haan, het rode stof van de ongeasfalteerde wegen stuift op als er een auto voorbij sukkelt en een majestueuze rode rotswand torent hoog boven de rand van het dorp de strakblauwe hemel in. Het dorp loopt de staatsgrens over, Arizona in. Colorado City heet de gemeente daar. Afgesloten van de wereld, verbonden met de natuur; een plek waar onraad veilig is. Dat wilde Decker omkeren.
'Hier vind je rust, een veilige plek om te landen', vertelt Decker, terwijl ze me voorgaat door het huis. In de keuken staan vrijwilligers de lunch te bereiden, er wordt drie keer per dag gekookt. Vanuit de aangrenzende eetzaal lopen we de beschutte tuin in. Een basketbalveldje wacht op gebruikers, daarnaast een volle groentekas. Op de met speelgoed bezaaide zolder kijkt een groep kinderen onverstoorbaar televisie. Af en toe komen we iemand tegen, maar we groeten en laten elkaar met rust, de sfeer is sereen.
'Vrouwen op de vloer! Dat moet ik zeggen als we de mannenverdieping betreden', licht Decker toe als we de trap aflopen naar de kelder. We passeren het washok, slaapkamers, een ontspanningsruimte. Dan opent ze de deur van een volgestouwde, diepe opslagruimte. 'Dit lijkt een kast hè?' strikvraagt ze met een betekenisvolle glimlach. Ze schuift haar vingers achter een plank, klik-klak-klik, en duwt tegen de achterwand. Het is de entree van een geheime gang. 'Dit was zijn vluchtroute', zegt ze. 'Cool hè? Net een film!'
Brielle Decker landdein de zachte schoot van de kerkorganisatie. Shirlee Draper bouwde haar organisatie alleen op. De praktijkervaring had ze al, in de avonduren schoolde ze zich bij in maatschappelijk werk en bestuurskunde. In het contact met de buitenwereld liep ze tegen een muur van vooroordelen op. 'Iedereen - van baliebeambten tot advocaten en alles daartussenin - zag onze clientèle als tweederangsburgers. Als misdadigers die bestraft moeten worden in plaats van Amerikanen die recht hebben op overheidshulp, respect en waardigheid. Jeffs wist dat. Hij gebruikte onze angst voor de buitenwereld als gevangenis terwijl hij de verschrikkelijkste misdaden beging. De straf op polygamie was een cadeau voor Jeffs.'
'Polygamisten groeien op met de overtuiging dat je de overheid nooit kunt vertrouwen', zegt professor Bennion. 'Die angst is historisch ingegeven: er is een lange geschiedenis van invallen in het verleden. Polygamisten werden opgejaagd en gearresteerd; de staat was hun zeer vijandig.' Draper zegt: 'Als je dan eindelijk gevlucht bent en aan een loket als vuil wordt behandeld door een ambtenaar, laat je die diensten al snel voor wat ze zijn. Dan maar geen voedselbonnen, huurtoeslag of naschoolse opvang. Het is een systemische vorm van kansenarmoede, van gevangenschap in een vrije wereld. Ik wilde niet bezig zijn met de symptomen, ik wilde de oorzaak aanpakken: de criminalisering van polygamie.'
De lobby nam jaren in beslag, vertelt Bennion. 'Decennialang was het bewind juist om strenger te straffen, in het bijzonder toen Mitt Romney senator en later presidentskandidaat werd. De Olympische Spelen van 2002 in Salt Lake City moesten het imago van Utah oppoetsen. Daklozen werden van straat gehaald en polygamisten moesten uit beeld.' Maar de gezamenlijke lobby van wetenschappers, belangenorganisaties en oud-slachtoffers kreeg steeds meer voet aan de grond. 'Omdat tegen de logica niet te vechten is', zegt Bennion. De beweging werd niet in het minst geholpen door een reeks populaire realityseries over polygame families. 'Zij lieten zien dat polygamie ook goed kan functioneren, dat het gewone mensen zijn met gewone levens maar een alternatieve relationele keuze', vertelt Bennion. 'Niet alle vormen van polygamie zijn disfunctioneel.'
'De bestaande wet was tandeloos', zegt Draper. 'In de negentig jaar dat polygamie strafbaar was, is er vrijwel niemand voor vervolgd. Dat argument sloeg aan.'
In 2020 stemde de senaat van Utah unaniem in met de wetswijziging. Polygamie is in Utah nu slechts een licht vergrijp. Het is een scherpe bocht: van de strengste straffen in de VS naar een licht vergrijp. Waarom decriminalisering van polygamie gelukt is in Utah, als enige staat in de VS? 'Een rekensom', zegt Bennion. 'De kerk en de Republikeinse Partij zagen een kans om hun ledenbestand uit te breiden.'
Tegenstanders vrezeneen normalisering van polygamie en een stap achteruit voor de positie van vrouwen. Hoe kunnen daders nog gestraft worden? Draper reageert gebeten: 'Hypocrisie van de hoogste plank. De Amerikaanse maatschappij benadeelt vrouwen en minderheden stelselmatig. We leggen de schuld daarvoor graag bij religies die ons niet bevallen, als we er zelf maar geen verantwoordelijkheid voor hoeven te dragen.'
Toch is twee jaar na dato het aantal mensen dat uit een polygaam leven stapt niet zichtbaar gegroeid in Utah. 'Dat is een kwestie van tijd, misschien wel tientallen jaren', zegt Bennion. Ook hier speelt de angst weer een rol. 'Mensen zijn vaak banger voor God dan voor de overheid. Dat krijg je niet zomaar uit het systeem. Een proactieve benadering is ook zinloos: families waar misbruik plaatsvindt, moeten zich nog aanpassen aan het idee van een leven in zondig Babylon. Als daar een maatschappelijk werker aanklopt, verhuizen ze en trekken ze zich verder terug.' Voor Draper is decriminalisering voorlopig het eindpunt. Bennion wil nog een stap verder: legalisatie. 'Dan spreek je pas van echte emancipatie.' Nu heeft bijvoorbeeld alleen de eerste vrouw recht op bezittingen als de man komt te overlijden. Maar het belang van dit gevecht is groter dan de bescherming van vrouwen in een polygame relatie. Alternatieve vormen van liefde - meervoudige huwelijken, polyamorie - zijn volgens haar het nieuwe strijdtoneel van de burgerrechtenbeweging in de VS. 'Helemaal nu het Hooggerechtshof in meerderheid conservatief is, zijn niet-heteronormatieve vormen van liefde in gevaar', zegt ze. 'Ik vind het problematisch als de identiteit van een land wordt gekoppeld aan één vorm van liefde; in de westerse wereld is dat het heteroseksuele huwelijk, traditioneel ingegeven door het geloof. Dat heeft niets met een democratie te maken.'
Draper gelooft net als Bennion niet in een monogaam huwelijk. 'Het is een construct dat vrouwen disproportioneel benadeelt', zegt ze. Om diezelfde reden haat ze polygamie. 'Ik ben feminist, dit is de enige logische conclusie.' Ook het geloof legt ze langs de meetlat van de machtsbalans. 'Georganiseerde religie heeft niets meer met God te maken en alles met het behouden van de macht. Ik heb niemand nodig die mij vertelt wat God met me wil. Ik kan die boodschap zelf net zo goed ontvangen.'
Decker houdt het bij één man; ze zijn nu vijf jaar getrouwd. En, ondanks alles wat ze heeft doorstaan, onderhoudt ze haar relatie met God. 'Ik heb te veel wonderen meegemaakt om hem te verlaten. Door alle ellende heen heb ik mijn bestemming gevonden. Ik weet wat ik wil met mijn leven. Mijn verhaal kan anderen helpen. En dat is een geschenk van God.'
Amerika - waar religie diep verbonden is met de identiteit van het land - lijkt een lastig strijdtoneel voor de emancipatie van alternatieve vormen van liefde. Is het hoopvol dat juist conservatief Utah koos voor decriminalisatie? 'Utah is uitzonderlijk vanwege de geschiedenis van disfunctionele polygame leefgemeenschappen', vertelt Bennion. Binnen de VS zijn de mogelijkheden voor legalisatie beperkt. Het volgende strijdtoneel is Canada. Daar vecht ze met een groep voor de legalisatie van meervoudige huwelijken. 'Een waar liberaal land legaliseert elke vorm van liefde, ook die vormen waar je het niet mee eens bent.'
...