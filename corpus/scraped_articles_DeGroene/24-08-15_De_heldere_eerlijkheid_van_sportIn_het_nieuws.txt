De heldere eerlijkheid van sport In het nieuws

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
15 augustus 2024
'Macht openbaart' loopt als mantra door de biografieën (vier vooralsnog) die Robert A. Caro van president Lyndon Johnson schreef. Caro's idee is dat wanneer iemand echt de teugels in handen krijgt, diegene dan puur het primaat van zijn eigen ideeën en persoonlijkheid kan laten gelden. Macht laat iemand zien zoals die écht, ongefilterd is.
Ook sport openbaart. Sport in competitie is macht in zijn puurste vorm. Een marathon win je niet door onderhandelen, of nepotisme, of geluk. Er zit geen politiek in sport. Wie het snelst honderd meter loopt, loopt het snelst honderd meter. Op het moment dat het startschot klinkt, ontvouwt zich een zeldzaam zuivere meritocratie. En dan, als het eremetaal wordt verdeeld, worden er soms weer andere zaken openbaar. Bijvoorbeeld wie zich in overwinning tot een pestkop openbaart (die ene hockeyer) en wie als een kampioen zijn verliest neemt (Femke Bol of Simone Biles).
Misschien is het de olympische geest, maar de Spelen in Parijs leken vrijwel ontdaan van opstootjes of klaagzangen. Zoals heel Parijs sowieso zeldzaam vredig leek. 'Van een land van verongelijkte klagers, werden we een land van enthousiaste supporters', zei Tony Estanguet, de voorzitter van het organisatiecomité, op de afsluitingsceremonie, en zowaar klonk die toch gelikte zin niet hol of onecht.
Was het een plan van de organisatie om de Spelen tot sport te beperken? Anders dan bij voorgaande Spelen geen beelden van een Willem-Alexander die het glas heft met een Poetin. Weinig politieke leiders drongen zich op voor de camera's in Parijs, of anders werden ze bewust niet opgezocht door cameralui. Zoals Pepijn Keppel verderop in dezeGroeneschrijft kiest het ioc er duidelijk voor geen spandoeken met 'Stop genocide' of 'Free Palestine' toe te laten. Ook die negatie van politiek is natuurlijk politiek. Maar desalniettemin leek Parijs ontdaan van politici. Wat ik bedoel te zeggen is dat niet alleen de sporters in een bubbel konden leven, maar ook de fanatieke tv-kijkers. Ruim twee weken de heldere eerlijkheid van sport op je tv, niet het modderige water van de rest van de wereld.
Kortom, wat viel het op, en wat viel het uit de toon, wanneer een politicus zich wél meldde.
In het slotweekend stond premier Dick Schoof aan de finish bij de damesmarathon. Hij droeg een oranje-shirt van het ioc-nsf. Hij straalde. Kreeg een knuffel van Hassan bij de finish.
Schoof loopt zelf marathons. Dit weten we omdat dit zo'n beetje het enige is waar hij graag over praat. Sterker, het lijkt het enige te zijn wat hij over zichzelf vertelt. Schoof is daarentegen ook de premier van een kabinet dat tientallen miljoenen wil bezuinigen op sport. Verschillende sportbonden stelden al een brandbrief op over dat het topsportklimaat in Nederland in direct gevaar komt als de bezuinigingen doorgaan. (Veel sportbonden maken zich daarbovenop zorgen over de voorgenomen verhoging van kansspelbelasting; nu keert de Nederlandse Loterij jaarlijkse vele miljoenen uit aan sportbonden. Die miljoenen kunnen deels weggevallen als de winst deels wegvalt.) Schoof juicht, en ondermijnt tegelijk de reden voor het juichen.
Als dat hypocrisie nummer één was, dan was nummer twee zijn knuffel met Hassan. Schoof is de premier van het kabinet van Geert Wilders, die, als het aan zijn xenofobe anti-migratieretoriek zou liggen, iemand als Hassan nooit een Nederlands paspoort zou geven. Als het aan hem ligt, krijgt een nieuwe Hassan geen kans zich tot olympisch kampioen te ontwikkelen.
Had Schoof dit door? Hij leek oprecht blij voor Hassan en leek zich er tegelijk niet van bewust dat zijn politiek haaks staat op zijn passie. Na twee weken olympische bubbel was het niet te missen. Sport openbaart ook zelfbedrog.
Het kabinet van Schoof, aan de finish bij Hassan, wil flink beknotten op sport