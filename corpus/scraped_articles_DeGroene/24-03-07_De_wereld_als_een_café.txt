De wereld als een café

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
7 maart 2024
Merkwaardige constructie,van het begin schoot ik meteen wakker. 'Het is ochtend in de stad die ik je geef.' Dus iemand geeft een stad aan een ander, iemand 'verzint' een stad, en verderop zelfs 'het bordje met de naam die ik je gaf omdat ik over je wil schrijven'. En dan weer een zin verder: 'Je steekt je handen in je zakken, recht je rug, ademt diep in en verlaat het portiek - ik wil dat je gelukkig bent, tevreden op z'n minst.' De verteller wil dat de 'je' in haar roman, haar personage dus, gelukkig is. Dat wil ik ook, daar begint het allemaal mee als je een boek schrijft of leest. Of het allemaal lukt is weer een andere vraag. Dit begin haalde me het bedachte van literatuur binnen, van dit boek. Van der Loo lokte me een bedachte wereld binnen.
Die wereld bevindt zich in een land ergens ver weg, een havenstad, huizen tegen heuvels aangebouwd, bergen in de verte, een café aan de haven, Café Dorian, met een caféhouder van Nederlandse afkomst, de 'Hollander', hij heet Guillaume, die de touwtjes aan elkaar probeert te knopen. Hij heeft een verleden, is min of meer op de vlucht, zijn ex-vrouw is de verteller uit het begin, de verteller dus die haar ex gelukkig wil zien. Er is wie weet een zoon van een jaar of tien waaraan hij vaak denkt. Hij droomt van hem. We kijken ernaar en lezen erover, dat café, de klanten, de bediendes, de oude kokkin die voortreffelijk blijkt te kunnen koken. Het café bloeit op, stroomt vol, de 'Hollander' is gelukkig, of niet, of bijna. 'Dit is wat ik voor je schrijf, hopend dat het optelt tot een huis: een stad met een café om naartoe te lopen op een vroege ochtend in oktober.'
Melancholie stroomt van de pagina's af, romantische melancholie, Van der Loo is hier een meester in, zijn personages zijn eenlingen, enigzins losgeslagen soms, op zoek naar houvast, 'loners', allemaal met een verleden. Er hangt een merkwaardig soort stilte tussen de zinnen, hij expliciteert de zaken niet, maar suggereert, geeft aanleiding voor overpeinzingen, verschaft lucht en licht aan de kleine belevenissen die allemaal voorzichtige emoties aan het oog proberen te onttrekken. Met soms een vechtpartij, een bijna-verdrinking en een liefde. Ik zit ondertussen te zoeken naar een paar voorbeeldzinnen die deze 'stilte' demonstreren, maar Van der Loo's zinnen zijn allemaal voorbeeldzinnen. Het lukt hem gewoonweg niet rancuneuze zinnen te schrijven of zich over te geven aan weerzin en verbittering. Hij laat zijn vertelster de wereld van de 'Hollander' zo precies mogelijk oproepen, ze weet alles, ze wijst en wijst wat er te zien en te horen is. In de kleine scènes klinkt dat het mooiste door: 'Voor de Dorian wacht een van de werknemers van de visafslag. Bruno, schiet je nu te binnen. Hij heeft zijn vrachtje op een terrastafel gezet en rookt, laat zijn peuk vallen als je bijna bij hem bent en zet de punt van zijn schoen erop.' Gewone zinnen, zou je zeggen, maar niet heus, dit is een geste van een wachtende man, gepreciseerd in zijn onopvallende bestaan, Van der Loo wil dat we ernaar kijken. Om het te blijven zien.
De wereld als een gelukkig café, zo probeer ik natuurlijk de wereld altijd al te zien. Helemaal lukken in het echt gaat niet, en daarom leverde ik me graag uit aan het verlangen ernaar dat deze schrijver zo lang mogelijk in stand probeert te houden. In een stijl en een toon die weinig te maken wil hebben met krantenberichten en weekoverzichten. Van der Loo schrijft uitdrukkelijk literatuur, maar hij probeert net te doen alsof zijn werk daar weinig mee te maken heeft. Alsof hij het echte leven navertelt. Echt gebeurd, zo ging en gaat het. Zijn paradoxale verhaalopzet gaat daar dan weer tegenin, ik moest ervan glimlachen. Ga door jongen, dacht ik, breng me het café weer in.
De roman laat zich overigens ook lezen als een spoedcursus in het horecawezen. Vele jaren van mijn leven bracht ik in cafés door, maar wat daar verder achter de schermen allemaal bij kwam kijken, ontging en ontgaat me helemaal. Overal verspreid door het boek staan de vele handelingen genoemd waar uitbaters van café-restaurants niet onderuit kunnen. Vaak laat Van der Loo ons er gewoon naar raden. Zo probeert de held de aandacht te trekken van een van de diensters, maar 'zij lijkt in beslag genomen door het spoelen van de koksdoeken'. Koksdoeken? Geen idee. Of deze: 'Pas als je met heet sop de roosters van de lekbakken afneemt staat Abu op.' De roosters van de lekbakken? Of er staat iemand de glazen te 'poleren'? Ja, is dat met een doekje de glazen opwrijven? Dat deden ze vaak. Heet dat 'poleren'? En dan al die andere handelingen: koffiezetten, wel of geen suikerklontjes erbij, wel of geen melk, vuilnis wegbrengen, de kas bijhouden (zwart geld in een aparte envelop), fooien optellen, desserts voorbereiden. Je zou er gek van worden. Ik begin later geen café, wel als Van der Loo mijn mede-uitbater wordt.
Ga door jongen, dacht ik, breng me het café weer in
Images Ernst Ludwig Kirchner, Een café in Davos, 1928. Olieverf op canvas, 72 x 92 cm GILLES VAN DER LOO Café Dorian Van Oorschot, 233 blz.