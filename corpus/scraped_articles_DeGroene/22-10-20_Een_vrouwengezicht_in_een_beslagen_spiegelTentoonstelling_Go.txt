Een vrouwengezicht in een beslagen spiegel Tentoonstelling Golden Boy Klimt

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
20 oktober 2022
Golden Boy Klimtis een beetje een malle titel, maar het is een prachtige tentoonstelling over Wenen rond 1900 , en over hoe de ene kunstenaar kijkt naar de andere.
Lezers van De wereld van gisterenvan Stefan Zweig zal de premisse van de Klimt-tentoonstelling in het Van Gogh Museum bekend voorkomen. Zweig schreef hoe in zijn jonge jaren de Oostenrijkse hoofdstad, 'onaangetast gebleven in haar oude schittering, bolwerk van het hof, behoedster van een duizendjarige traditie' hem met 'duizendvoudige prikkels' in haar ban had, 'een stad met theaters, musea, boekwinkels, universiteit, muziek, waar elke dag nieuwe verrassingen bracht' - behalve dan in de beeldende kunsten. Zweig wijst naar de 'intellectuele houwdegen' Hermann Bahr, die in 1894 schreef: 'Wij in Wenen lopen ver, jammerlijk ver achter bij de moderne schilderkunst. Aan de Weense schilders is deze niet besteed. Critici en leken weten nauwelijks dat ze bestaat.' Op de derde Internationale Kunst Ausstellung van het conservatieve Künstlerhaus in dat jaar hing geen Whistler, Toorop, Khnopff, Burne-Jones, Singer Sargent; geen Von Stuck of Degas, geen Munch, geen Puvis de Chavannes, geen Monet. Van de betere impressionisten was in Wenen geen goed werk te zien. 'Internationale moderne kunst was voor de oprichting van de Secession in Wenen nagenoeg onbekend', schrijft Markus Fellinger (van het Weense museum Belvedere) in de catalogus.
De cruciale verandering is dus de afsplitsing - Secession - van het Künstlerhaus door de Vereinigung bildender Künstler Oesterreichs, naar Duits voorbeeld opgericht door onder anderen deze Bahr en Gustav Klimt. Dat was niet alleen om de Oostenrijkse geesten rijp te maken voor nieuwe buitenlandse kunst, maar ook om te komen tot een vergaande integratie van beeldende kunst en kunstnijverheid én om die kunst nadrukkelijk te tonen om de kunst zelf. Waarna, aldus Zweig, 'tot schrik van de oude school uit Parijs de impressionisten en de pointillisten, uit Noorwegen Munch, uit België Rops en allerlei andere extremisten werden geëxposeerd'.
Voor Gustav Klimt was die doorbraak vooral van persoonlijk belang. Hij was opgeleid in de fraaie klassieke traditie, maakte al vijftien jaar carrière, kende zijn stijlvolle pappenheimers als Hans Makart en Lourens Alma Tadema goed en vervulde in die trant ook grote opdrachten, in het Burgtheater en op de wanden van het Kunsthistorisches Museum. Maar 't zinde hem niet, en dat voerde hem naar een artistieke depressie waaruit hij door die Secession ontwaakte. Met verve, getuige de poster van de eerste Secession-tentoonstelling, die Klimt ontwierp: Theseus doodt de Minotaurus, om zo de Atheense jeugd te bevrijden. De scholier Zweig zal het begrepen hebben.
De tentoonstelling neemt deze Klimtals centraal punt van een ontwikkeling van zo'n vijftien jaar, waarin hij en de kunstwereld van Wenen een lange serie tentoonstellingen te verstouwen kregen met zo ongeveer alles wat zich elders voordeed en had voorgedaan. De grote verdienste is dat er een beeld wordt gegeven van hoe zo'n kunstenaar als Klimt eigenlijk in de wereld stond, waar hij naar keek en wat hij zag, wat hij interessant vond en waar hij zich dan zelf maar eens aan waagde en, cruciaal, hoe in die interactie de kunst van de man zelf een steeds herkenbaarder karakter krijgt.
Als je ervan uitgaat dat Bahr gelijk had en Klimt in 1893 nog vrijwel niets wist van de wilde schilderswereld buiten Wenen, dat hij dus een soort onbeschreven blad was, en dat de opeenvolgende Secession-tentoonstellingen feitelijk de belangrijkste 'trechter' waren waardoor nieuwe kunst op zijn netvlies belandde, dan kun je een mooi betoog opzetten over interactie, receptie en invloed. Lastige termen, omdat ze nogal eens een al te ontvankelijke houding impliceren, maar de samenstellers zetten dat helder neer met een citaat uit 1902, geschreven ter gelegenheid van Klimts eerste solo in de Secession: 'Fijnzinnig en gevoelig voor prikkels als hij was, nam hij alles in zich op wat de strijd om de moderne ambities te realiseren aan vluchtige invallen en duurzame visies voortbracht, om dat vervolgens met zijn krachtige persoonlijkheid en zijn eigen smaak om te vormen tot iets van zichzelf.'
De lijst van kunstenaars van wie het werk tussen 1893 en 1918, Klimts sterfjaar, in Wenen te zien was, is imposant. Het was een inhaalrace. Het impressionisme krijgt een groot 'didactisch retrospectief', want Manet, Monet, Morisot, Toulouse-Lautrec en Medardo Rosso moesten nog van voren af aan worden geïntroduceerd. Vervolgens zorgen de raadselachtige symbolische composities van Fernand Khnopff voor een ware 'manie' in de stad. De Belg komt ook zelf op bezoek, net als het echtpaar Mackintosh, en Rodin, en Hodler. Dan: werk van Van Rysselberghe, Signac, Segantini, Franz von Stuck, Aubrey Beardsley, Max Klinger, Félicien Rops, Jan Toorop, George Minne en Auguste Rodin. In 1901-1902: Munch, Gallen-Kallela, Russische kunst. 1904: nog eens Munch. In 1905: nog eens George Minne. 1906: Vincent van Gogh, met 45 werken. 1907: Gaugain. 1909: Nog eens Toulouse-Lautrec. 1910 en 1913: Hodler. 1910: Manet en Monet. 1914: Picasso.
Van een heleboel van die kunstenaars hangt werk in deze tentoonstelling. Het gaat niet om biografische parallellen (en gelukkig ook niet over de belegen anekdotes over Klimts levenswandel), maar om de min of meer gelijktijdige ontwikkeling van al dat kunstenaarschap, de overeenkomsten in techniek, in onderwerpkeuze en in de dóórwerking van het persoonlijke in het algemene. Directe invloed is er zelden een-op-een, toets voor toets; er is vooral verwantschap, een 'hm, hoe werkt dat, laat ik dat ook eens proberen'. Soms is dat alleen technisch - grotere of kleinere streken, extreme composities, avonturen met kleur -, soms meer inhoudelijk, als het gaat om de vraag hoe grotere thema's over leven, lust en lijden eigenlijk moeten worden gebracht, expliciet, verhuld, vertaald in symboliek?
Het is niet zo dat Klimt radicaal brak met wat hij al wist en kon. Het schitterende portret van Joseph Pembaur uit 1890 toont al wat zijn diepere belangstelling heeft: de relatie tussen het realistische - de illusie van drie dimensies - en het decoratieve, het versierde vlak, hier is dat nog de lijst. Dat grote idee over die concurrerende krachten in het werk, lijkt mij in al die interacties de vraag die steeds in Klimts achterhoofd zat: hoe kan die tegenstelling een sterk werk opleveren?
De tentoonstelling geeft jede gelegenheid met het beantwoorden van die vraag mee te kijken. Het gaat om selectie, om proeven, om citaten, om beeldrijm, soms, maar niet om kopieën. Waar de kunstenaar iets overneemt gaat het meestal maar om één of twee aspecten - een motief, een bijzondere compositie, een merkwaardige techniek, een nog ononderzochte relatie tussen dat platte, grafische, en het ronde, kleurrijke. Kijk dan naar Whistler,Harmonie in wit en blauw,waar Klimt kan hebben gezien dat bij Whistler kleur en vorm eigenlijk los van elkaar komen te staan. Dan naar Fernand Khnopff, om een idee te testen hoe je mystieke filosofische gedachten in hele 'vage' vormen zou kunnen gieten, als een vrouwengezicht als in een beslagen spiegel. Of: Japanse prenten, zo buitengewoon invloedrijk in die jaren, die Klimt zal hebben gezien bij zijn vriendin Emilie Flöge, modeontwerpster en model én verzamelaarster van Japanse textielontwerpen. In haar portret uit 1902 wedijvert haar zorgvuldig gemodelleerd gezicht met het tweedimensionale van het zich herhalende patroon van haar jurk, dat afvlakt tot een decoratief veld. Voor de werking van magere, langgerekte, ijle vrouwenfiguren: Aubrey Beardsley, Margaret MacDonald Mackintosh. Voor complexe symboliek, in grafische en exotische ritmes: Toorop. Rodin, voor steviger vrouwelijke vormen; voor ascese en overgave: de magere, knielende jongensfiguren van George Minne. Voor demonische erotiek: Von Stuck, wiensZondehier hangt naast KlimtsJudith. Voor de vraag hoeveel je uit een landschap kunt weglaten: Monet. Voor de kwestie hoe je bij dat alles ook nog je eigen uit de diepte opborrelende obsessies kunt laten spreken: Munch en, misschien, Van Gogh.
Die referenties of 'invloeden' zijn dus zeer ongelijksoortig. Komt dat op iets uit? In 1902, als Klimt in het Secession-gebouw het formidabeleBeethovenfriesmaakt, komt er al een heleboel bijeen. Vanaf dat jaar zijn zijn schilderijen in de eerste plaats objecten, geen vensters, geen illusies. De lijsten worden bewerkt met metaalbeslag als waren het meubels. Figuren in die schilderijen zijn geen personen van vlees en bloed, maar symbolen.
Het klapstuk van de tentoonstelling is de reconstructie van datBeethovenfries,wat in 1902 het absolute hoogtepunt was van een grote hommage aan de componist, specifiek aan het laatste deel van diensNegende symfonie. De tentoonstelling kan laten zien, door het bijplaatsen van een tekening van Toorop of zo'n verstild beeldje van Minne, hoe dat permanente proces van selectie heeft doorgewerkt in die enorme compositie; hoe die tegelijk picturaal en grafisch en tegelijk helder en raadselachtig is, hoe de wanden vooral 'gedecoreerde vlakken' zijn, volle en lege, en dat illusie en atmosfeer er secundair zijn. Waar de compositie propvol is, herken je dehorror vacuivan Toorop, met zijn spichtige vrouwenlichamen; op de vrije wand daarentegen staat de middeleeuwse ridder in volle wapenrusting, alleen, heroïsch,'wie ein Held zum siegen',bijna een echo van Simone Martini's schilderingen in Siena.
Dat is een hoogtepunt, maar de dynamiek duurt voort. Een paar jaar later is Klimt echter zelf in Parijs, en ziet werk van Matisse, die weer een heel ander idee heeft over die relatie tussen het vlak en de illusie. Dan zie je Klimt daar in hetPortret van Adèle Bloch-Bauer IImee spelen. Nu eens niet een byzantijns mozaïek in geel en goud op de achtergrond, maar een groen vlak met bloemen als een keukengordijn.
Is er ook werkelijk een relatie met Van Gogh, ten slotte? Dat lijkt mij eerlijk gezegd niet de sterkste factor in Klimts ontwikkeling. Toen Van Goghs werk in Wenen te zien was, in 1906, zat Klimt net op het toppunt van zijn 'gouden periode', en het lijkt erop dat Van Gogh hem toen niet heel veel te bieden had. Niet alles spreekt dus boekdelen, niet elke vlieger gaat op, en ik miste een Schiele in het tableau, maar elke voorgestelde vergelijking is weloverwogen, en het discours is een feest voor het oog.
'Wij in Wenen lopen ver, jammerlijk ver achter bij de moderne schilderkunst'
Johannes Stoll / Belvedere | Gustav Klimt, Beethovenfries (detail), 1901-1902. Caseïneverf, stuclagen, tekenpotlood, applicaties van diverse materialen, goudlagen op mortel, 216 x 3438 cm