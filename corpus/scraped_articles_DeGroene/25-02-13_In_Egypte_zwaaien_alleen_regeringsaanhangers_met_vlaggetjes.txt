In Egypte zwaaien alleen regeringsaanhangers met vlaggetjes

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
13 februari 2025
Rafah- Langs uitgestrekt woestijngebied patrouilleren militairen in een pick-uptruck. In de open laadruimte staat een man, zijn hand rustend op een machinegeweer, zijn gezicht bedekt met een bivakmuts. Geleidelijk neemt het aantal militairen, evenals tanks en checkpoints toe. Want in de verte nadert de muur die Egypte van de Gazastrook scheidt.
Op 19 januari, de eerste dag van de wapenstilstand tussen Hamas en Israël, ging de grens bij het Egyptische Rafah weer open. Het is de enige overgang van Gaza die niet aan Israël grenst. Eerst mochten vrachtwagens met hulpgoederen naar binnen, twee weken later volgden ook medische evacuaties vanuit Gaza. Op de dag van de opening was het gebied, afgezien van journalisten, vrachtwagenchauffeurs en militairen, verlaten. Noord-Sinaï, waaraan de Gazastrook grenst, is voor velen ontoegankelijk: rood gebied, aldus Buitenlandse Zaken.
Maar zo'n twee weken later gingen beelden van duizenden demonstrerende Egyptenaren bij diezelfde grensovergang de wereld over. Op videobeelden is te zien hoe mannen met Egyptische en Palestijnse vlaggen zwaaien en foto's van de Egyptische president omhoog houden.
Opvallend, want demonstreren is in Egypte nagenoeg verboden. Protesteren wordt er zelfs actief tegengewerkt. Zo is het beroemde Tahrirplein in Caïro heringericht tot een rotonde en bouwt Egypte een nieuwe administratieve stad waar onder meer alle overheidsgebouwen en het presidentieel paleis naartoe verhuisden. Volgens de regering om de overbevolkte hoofdstad te ontlasten, volgens critici om demonstraties te bemoeilijken (de nieuwe stad is beveiligd met zesduizend camera's).
Maar duizenden demonstranten in zwaar militair beveiligd gebied? Alleen in het belang van de overheid. Aan de Gazaans-Egyptische grens protesteerden de Egyptenaren tegen de geforceerde verplaatsing van Palestijnen, als reactie op recente uitspraken van de Amerikaanse president Donald Trump die Gaza wil ontruimen en transformeren tot een 'Rivièra'.
Meerdere Arabische landen spraken zich hier gezamenlijk tegen uit. Trump wil dat onder meer Egypte de Gazanen opvangt. De Egyptische president verklaarde dat zijn land nooit zal toestaan dat Palestijnen gedwongen hun land moeten verlaten.
Maar Egypte balanceert op een wankel koord: het land verkeert in een diepe economische crisis en is afhankelijk van Amerikaanse financiële steun. Tegelijkertijd kan het zich geen boze bevolking permitteren. Met ruim 111 miljoen inwoners is Egypte het dichtstbevolkte land van de regio. Er heerst bovendien een sterk pro-Palestina-sentiment. Medewerking aan de gedwongen verhuizing van Palestijnen zal de stabiliteit in het land in gevaar brengen.
Het geënsceneerde protest aan de grens was waarschijnlijk bedoeld als een signaal van de Egyptische overheid aan Trump: als waarschuwing én als herinnering aan de kracht van volkswoede.