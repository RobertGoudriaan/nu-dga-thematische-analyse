Bestaansonzekerheid Kroniek van kunst&cultuur

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
21 november 2024
KUNST Stadstekenaars
'Bestaanszekerheid'. Hoelang geleden lijkt het inmiddels dat dat woord op ieders lippen bestorven lag? Dat men elkaar napapegaaide dat dat het thema van de verkiezingen was, dat een op het laatste moment uit de grond gestampte partij ervan profiteerde en het sluitstuk werd van een kabinet dat er geen zier om gaf?
'De stad haat mij, maar ik hou van haar', staat er op een van de tekeningen van het Take-A-Way Collective aan de muur van de Kunsthal in Rotterdam. Het is een kleine tentoonstelling. Drie lokale kunstenaars en één collectief werden uit bijna honderd aanmeldingen uitgenodigd om werk te maken, werk dat nu samen één wand vult. Kleurrijke portretten van ondernemers die in de marge een bestaan proberen uit te hakken - net zoals de ouders van illustrator Sioe Jeng Tsao dat deden. De weerbaarheid van bewoners die blijven strijden, voor of juist tegen verandering, die een promovenda uit Portugal in het oog sprong.
En drie tekeningen van Ainine (65), die ooit Algerije ontvluchtte omdat hij zijn leven er niet zeker was, en die al meer dan een half leven hier is, maar die nooit een kans heeft gekregen een bestaan op te bouwen. In een kort filmpje op een scherm aan de muur introduceert hij zichzelf. Het leven is zwaar, zegt hij, al weet hij dat niet iedereen dat doorheeft. Maar denk er eens over na, zegt hij, als een baby wordt geboren, dan is het eerste wat het kind doet niet lachen maar hartverscheurend huilen. Hij lacht erom, want hij kan hartelijk lachen - misschien nog net iets uitbundiger sinds hij werd uitgeroepen tot een van de Stadstekenaars en zijn werk voor altijd onderdeel zal zijn van het stadsarchief - maar hij meent het wel. Het leven is zwaar, al heeft niet iedereen dat door. Drie gedetailleerde tekeningen in balpen maakte hij. Een man die zich opmaakt voor een nacht onder de Erasmusbrug. Een groepje mensen dat zich 's ochtends heeft verzameld voor de Pauluskerk, snakkend naar barmhartigheid. En een werk dat hij op het allerlaatste moment maakte, een dag voor de deadline die hem was gegeven. Een vrouw die in de Koopgoot, tegen een achtergrond van rijkgevulde etalages, statiegeldflessen uit een prullenbak vist. Het is een beeld dat in korte tijd zo gangbaar is geworden dat we het al bijna normaal lijken te vinden.
Het publiek, toch ook onderweg van de ene grotere zaal naar de andere, schuifelde voorbij. Een enkeling merkte verbaasd op dat de tekeningen met balpen waren gemaakt en mompelde: 'Mooi'. Een ander hield stil en zei toen tegen de vrouw naast hem: 'Zwervers'. Ik kon het niet van me afschudden, de toon waarop hij het zei. Er zat geen oordeel in, dacht ik, maar ook geen begrip. Alsof wat hij zag eenfact of lifewas. Alsof het niet allemaal weloverwogen keuzes waren die eraan ten grondslag lagen, alsof niet zo veel leed meer dan van individuele pech een kwestie van collectieve onwil is, van een politiek van moedwillige harteloosheid.
Jan Postma
Getekend: Rotterdam! Mag ik bestaan?in De Kunsthal, Rotterdam. Tot 16 februari 2025
Ainine | Ainine, De dag overleven, Koopgoot, 2024. Bic-balpen op papier