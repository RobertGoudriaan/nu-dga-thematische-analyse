Het mooiste beroep

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
5 oktober 2023
TELEVISIE Zijwaarts de klas in
Mijn lesbevoegdheid geschiedenis kreeg ik mede na een beroerd keuzevak pedagogiek zonder stage. Bij het naderen van de vuurdoop droomde ik van klassen die me straal negeerden of in opstand kwamen. Die droom kwam ik tegen inZijwaarts de klas in,documentaire van Simonka de Jong over zij-instromers in het basisonderwijs. Michel is derdejaars op de verkorte Pabo en loopt stage in een Amsterdamse groep 6. In zijn eerste zelfstandige les vertelt hij dat hij 49 is en een café heeft. De leerlingen zijn aandachtig. Maar dan begint hij een dictee en breekt er chaos uit. In de nabespreking met juf Renate vertelt hij dat hij precies dit gedroomd heeft. En, grijnzend: 'Jij dacht: die gaat het nóóit leren.' Laconiek. Hij luistert naar haar tips en kritiek en zegt: 'Dit is echt wel een vak.' Zeg dat wel. Beetje late conclusie voor een derdejaars. Maar schrijf Michel niet af. Hij groeit in zijn vak. Zijn motivatie en talent zijn sterker dan ik dacht.
Een van de hedendaagse rampen is het lerarentekort. Er zijn talloze verklaringen, maar een deel van de oplossing moet komen van zij-instromers. Michel is ver op weg. Maar in Amsterdam organiseert Het Schoolbureau ook crash-courses om belangstellenden kort en intensief met basisonderwijs te laten kennismaken om te zien of het iets voor ze is. We zien de start van een groepje waarin onder meer een psycholoog, een jurist, iemand uit de financiële wereld en een gezondheidswetenschapper. We zien ook hun eerste lesgeefpoging. Er is één natuurtalent, de anderen worstelen minder of meer. Je ziet ook kindergedrag voorbijkomen dat ideaal is voor een promo: 'Wie hier binnentreedt late alle hoop varen.' Allemachtig, collectieve adhd. Michel zei: 'Ik heb het onderschat: als je geen orde hebt kun je geen les geven.' En ook Kim, de psycholoog uit de crash-course, dacht dat ze eerst een band moest opbouwen met de kinderen alvorens regels te stellen. Al gebruiken zij noch de professionele begeleiders het woord 'streng'; te reactionair kennelijk.
Maar hoezeer Kim en Michel ook worstelen, je ziet hoe graag ze iets voor de kinderen willen betekenen. En hoe belangrijk hun beroep en persoon (aan elkaar gekoppeld) kunnen zijn. En hoeveel je 'terugkrijgt' als het je lukt. 'Het mooiste beroep van de wereld', wist je door Theo Thijssen, en zegt ook Het Schoolbureau. We hadden allemaal een paar onvergetelijke juffen en meesters, van basisschool tot hoger onderwijs. Kim wil de beroepsoverstap mede maken vanwege een traumatische gebeurtenis. Michel zegt dat hij met zijn cafés en de muziekwereld waarin hij werkte mensen veel plezier heeft bezorgd, maar heeft het iets blijvends bijgedragen aan de maatschappij? Het lerarentekort gaf de doorslag. En ja, hij, en hopelijk Kim ook, draagt iets blijvends bij. Er zitten veel meer haken, ogen en moois in de film. Kijk en overweeg de switch.
Walter van der Kooi
Simonka de Jong,Zijwaarts de klas in, NTR, donderdag 5 oktober, NPO 2, 22.20 uur