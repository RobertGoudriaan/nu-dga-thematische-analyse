Vietnam treurt om de gevallen bomen

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
24 oktober 2024
Hanoi- De supertyfoon Yagi raasde onlangs door Zuidoost-Azië en liet een spoor van vernieling achter. In het noorden van Vietnam werden huizen verwoest, levens verloren en stadsgezichten onherkenbaar veranderd. De balans is 290 doden, meer dan 2000 gewonden en ruim 230.000 beschadigde woningen. De Vietnamese overheid schat dat de zwaarste storm in dertig jaar voor zo'n 1,6 miljard dollar aan schade heeft aangericht.
Bovendien werden er duizenden bomen ontworteld, wat weer voor veel schade zorgde aan wegen en andere infrastructuur. Alleen al in de hoofdstad Hanoi gaat het om dertienduizend vaak eeuwenoude bomen die niet alleen een belangrijk onderdeel van het stadslandschap vormen, maar ook een diepere, emotionele waarde vertegenwoordigen.
Sinds 2010 heeft de Vietnam Association for Conservation of Nature and Environment zogenaamde erfgoedbomen aangewezen als onderdeel van een campagne om het stadsgroen te behouden. Deze bomen staan symbool voor de historische en culturele wortels van Hanoi. Ze vormen een groene loper door de stad en zijn vaak verweven met persoonlijke herinneringen en gemeenschapsgevoel. Zo stond op Nhà Thò Street, voor de iconische kathedraal van St. Joseph, een majestueuze boom. Met zijn weelderige bladerdak en sierlijke luchtwortels bood hij een schilderachtig kader voor de kathedraal, vooral bij zonsopkomst en zonsondergang. Lokale fotografen gebruikten deze plek vaak voor fotoshoots van vrouwen in traditioneleáo dài,een beeld dat bijna net zo bekend is als de kathedraal zelf.
Aan het Hoàn Kiem-meer, waar dagelijks vele duizenden inwoners de dag beginnen met tai chi en ochtendgymnastiek, stond een oude palissander die tijdens het bloeiseizoen de lucht vulde met een zoete geur. Buurtbewoner Huynh My Hanh (51) ging hier jaarlijks met haar dochters naartoe om foto's te maken bij de boom in bloei. 'Het is hartverscheurend om zo'n natuurlijk herkenningspunt te verliezen, vooral een die zoveel schoonheid en betekenis had', zegt Hanh nu.
Yagi's brute kracht heeft vele van deze levende monumenten verwoest. De kathedraal van St. Joseph staat er nu kaal en bloot bij, zonder het groene decor dat de schoonheid van het gebouw versterkte. Het Hoàn Kiem-meer mist een van zijn oudste en meest geliefde bewoners.
Het is niet alleen het verlies van een boom, maar ook van een gedeeld verleden. Hanoi zal verder gaan, zoals steden dat doen na elke ramp, maar het stadsbeeld is voorgoed veranderd. Zonder haar erfgoedbomen is Hanoi een stukje van haar ziel verloren.