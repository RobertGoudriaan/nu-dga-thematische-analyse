Een foetusbarbie in de brievenbus Onderzoek De ultraconservatieve lobby in Europa

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
30 mei 2024
Een netwerk van conservatieve groeperingen misbruikt lhbtiq+- en vrouwenrechten, zoals abortus, om de EU van binnenuit te verzwakken. Orbánisme dient als blauwdruk voor radicaal-rechts. Belangen binnen de Europese rechtsstaat staan op scherp.
Op het Utrechtse kantoorvan Rutgers hebben ze de ramen maar even dichtgedaan. Vrijwel onafgebroken klinkt vanaf de stoep het gesnerp van een doedelzak, wie goed luistert ontwaart hetWilhelmus.Op deze ijskoude 8 maart, in de Week van de Lentekriebels, staat een tiental mannen met rode sjerpen over hun winterjassen voor het seksueel expertisecentrum. De aanhangers van het ultraconservatief-katholieke genootschap Civitas Christiana staan er, onder leiding van oprichter Hugo Bos, te blauwbekken.
'Lees ons manifest', toeteren hij en een metgezel door ouderwetse megafoons. Voorbijgangers krijgen een folder in de hand gedrukt waarin onder meer staat dat Rutgers het lichamelijk contact tussen naakte kinderen en volwassenen normaliseert - een leugen. Een ander houdt een groot bord omhoog. 'Nooit meer de Lentekriebels. Rutgers, stop de seksualisering van schoolkinderen.'
De medewerkers kijken er niet van op, ze ergeren zich aan de valse muziek maar wijzen ook op een huizenblok aan de overkant, waar buren spontaan een regenboogvlag uit het raam hebben gehangen als tegenprotest. Vergeleken met vorig jaar - toen er een online hetze tegen de 'seksualisering van kinderen' werd gevoerd die uitliep op een hausse aan nepnieuws over de lespakketten op scholen, en enkele doodsbedreigingen bij medewerkers thuis - valt dit best mee. Toch?
Ja, en nee. Dit protest van Civitas Christiana is weliswaar klein, maar past binnen een patroon van acties van andere aan elkaar verbonden ultraconservatieve religieuze organisaties. Zij stimuleren en beïnvloeden politiek populisten met een brede internationale strategie - vanuit lobbyorganisaties in Hongarije, Spanje en de Verenigde Staten - om 'familiewaarden' te verdedigen met als uiteindelijk doel de samenhang van de Europese Unie te ondermijnen. In Agenda Europe en sinds kort ook Project 2025 beschrijven ultraconservatieve christenen, rechtspopulisten en radicaal-rechtse groeperingen hoe ze dit willen bereiken.
De invloedrijke conservatieve Amerikaanse denktank Heritage Foundation, die voor Project 2025 verantwoordelijk is, wil een 'focus op het ontwikkelen van sterke bilaterale relaties met individuele Europese landen in plaats van de Europese Unie reflexmatig te steunen'. De EU verspilt volgens hen op ondemocratische wijze belastinggeld aan de radicaal-linkse sociale agenda, klimaat en migratie. De Verenigde Staten moeten zich daarom concentreren op banden met individuele regeringen en niet meer op de EU als blok.
Het laten oplaaien van een cultuuroorlog rond verworven rechten van vrouwen en de lhbtiq+-gemeenschap, zoals het recht op abortus en het homohuwelijk, is daarin een
belangrijke strategische schakel. Uit onderzoek vanDe Groene Amsterdammeren onderzoeksplatform Justice for Prosperity (JfP) blijkt hoe een netwerk van conservatieve lobbyorganisaties, overheidsfunctionarissen en denktanks onder andere lhbtiq+- en vrouwenrechten instrumentaliseert als verdienmodel om angst aan te jagen en om de EU van binnenuit te verzwakken.
De politisering van seksuele voorlichting haalt het inmiddels zelfs tot het Nederlandse hoofdlijnenakkoord 'Hoop, lef en trots', waarin staat dat seksuele voorlichting 'nadrukkelijk neutraal' moet zijn en 'beter toegesneden op de leeftijd van leerlingen'. Geert Wilders, ooit klassiek liberaal, verdedigde in de coalitieonderhandelingen samen met de BBB de conservatieve lijn. Sinds 2021 verkondigt hij expliciet dat hij niet wil dat de ggd en Rutgers bij 'kinderen die nog niet eens kunnen lezen en schrijven' 'woke gekkigheid' in de hoofden stoppen.
'Ze komen voor onsallemaal', zegt Rémy Bonny. De Vlaamse mensenrechtenactivist is directeur van Forbidden Colours, een belangengroep in Brussel die opkomt voor lhbtiq+gemeenschappen die worden bedreigd door autocratische regimes. In aanloop naar de Europese verkiezingen bereidt zijn organisatie zich voor op een crisis, zegt hij. 'We worden wakker in een heel ander Europa. Lhbtiq+-rechten staan onder druk en we moeten niet langer denken dat het enkel in Hongarije of Italië plaatsvindt, we zien het overal. Met de PVV in Nederland, Vlaams Belang in België, Rassemblement National in Frankrijk...'
Iedere autocraat in de geschiedenis heeft wel een minderheid aangeduid als zondebok, zegt Bonny. 'En dat is vandaag niet anders, nu is het de lhbtiq+-gemeenschap. Ze zijn heel sterk georganiseerd, ze werken samen op internationaal niveau en ze hebben veel meer financiële middelen dan wij.'
Veel van dat geld, en politieke invloed, komt uit de Verenigde Staten en Rusland, blijkt uit onderzoek van JfP. En er is inmiddels politieke invloed vanuit radicaal-rechtse populisten die aan de macht zijn in Finland, Zweden, Slowakije, Italië en Hongarije. Die lobby wordt in de EU zichtbaar gevoerd door denktanks, en op de achtergrond beïnvloed door religieuze organisaties zoals de katholieke en Russisch-orthodoxe kerk.
De resultaten van dit lobbywerk komen inmiddels aan het licht. Zo wordt in Hongarije gepoogd om adoptie voor koppels van hetzelfde geslacht moeilijker te maken, wordt in Italië het coronaherstelfonds misbruikt om antiabortusactivisten de ruimte te geven en wordt in Slowakije de wettelijke erkenning van trans personen tegengewerkt.
Bonny staat stil bij Lambermont, de ambtswoning van de minister-president in België, vergelijkbaar met het Catshuis in Den Haag en 10 Downing Street in Londen. Er schuin tegenover, een slag groter maar in precies dezelfde stijl en zo dichtbij dat je vanuit de identieke ramen zou kunnen overgooien, wordt gebouwd aan het Magyar Haz, het Hongaarse Huis, een klein paleis dat de permanente vertegenwoordiging van het Hongaarse parlement in de Europese Unie moet worden. Op 1 juli begint de Hongaarse president Viktor Orbán met een tweehonderdtal ambtenaren en diplomaten zijn voorzitterschap van de Raad van de Europese Unie.
Bonny zwaait met een arm richting twee enorme nog losstaande houten deuren. 'Dit kopen en opknappen heeft tien miljoen euro gekost.' Het is een behoorlijk brutale zet, hoe de meest autocratische Europese leider zijn stempel op het centrum van de Brusselse macht drukt, vlak bij de Russische ambassade en het lobbykantoor van Microsoft, op een toplocatie tegenover de Brusselse premier. 'Als Orbán de EU bezoekt slaapt hij straks hier.'
Deze zomer zal Hongarije invloedrijker zijn dan ooit, met het aankomend voorzitterschap en een voorspelde winst van niet alleen Orbáns Fidesz in de EU, maar ook van zijn radicaalrechtse Europese kompanen. Het orbánisme is uitgegroeid van een Midden-Europees verschijnsel naar een succesvol exportproduct en een Europa-breed offensief. En niet langer zijn Orbáns geestverwanten anti-Europa, ze beloven juist te gaan bouwen aan een 'ander' en 'nieuw' Europa. Ze profileren zich als hoeders van hun naties binnen Europa, die volgens hen kapot wordt gemaakt door een liberale elite die antigezin, pro-migratie en seksueel pervers is.
Het nieuwe Europa kan volgens Orbán na de komende verkiezingen worden bewerkstelligd door een toekomstig blok in het Europees Parlement - een coalitie van de conservatieve ecr, de populistische ID en de christen-democratische evp. Daarmee staan de belangen binnen de Europese rechtsstaat meer dan ooit op scherp en rijst de vraag: gaat de EU haar wil opleggen aan Orbán of gaan Orbán en zijn Europese geestverwanten de EU juist hun kant op trekken?
Een korte wandeling langs enkele lobbygroepen die Rémy Bonny onderzoekt, levert een ontluisterend beeld op. Schuilend tussen buien door wijst hij op een anoniem gebouw vlak bij de Europese Commissie: 'Daar zat een medewerker van de klassiek-conservatieve denktank Ordo Iuris, maar die zijn nu vertrokken uit Brussel. Telkens als wij of een andere organisatie in Brussel ontdekten dat zij in een gebouw huisden, belden we de eigenaar om uit te leggen wie die mensen waren. De meeste multinationals hebben een beleid dat ze geen bedrijven of organisaties aanvaarden die extremisme verkopen.'
Hij ontknoopt een kluwen van dwarsverbanden terwijl hij doorstapt naar de volgende locatie. Ordo Iuris werkt weer samen met de Alliance Defending Freedom (adf), een Amerikaanse organisatie die alleen voor de goede speurder te vinden is. Het logo prijkt op een gladde houten brievenbus in een pand met gameontwikkelaars en ingenieursbedrijven in de buurt van de Europese Commissie. ADF International specialiseert zich in het juridisch ondersteunen van de anti-genderbeweging in Europa en het implementeren en versterken van antiabortuswetgeving. Samen met de Family Research Council diende ADF International al in 2009 argumenten in bij het Europees Hof voor de Rechten van de Mens, waarin ze bepleitten dat 'Ierland de grondwettelijke bescherming van ongeborenen mag handhaven'.
Verderop zit het hoofdkwartier,met zo'n twintig medewerkers, van de Hongaars-conservatieve denktank Mathias Corvinus Collegium (mcc), waarvan de huisideoloog de inmiddels overleden Britse filosoof Roger Scruton was: promotor van Thierry Baudet en bedenker van de term oikofobie, het idee dat de Europeaan zichzelf vreest en wil vernietigen door geen kinderen te krijgen en de sluizen open te zetten voor massa-immigratie.
MCC publiceerde eind 2023 een rapport getiteld:How Did LGBTQ Take Over the EU?,waarin onder meer gesteld wordt dat 'seksuele rechten als wapen zijn gebruikt om Centraal- en Oost-Europese EU-lidstaten te demoniseren' en wordt geageerd tegen de 'seksualisering van kinderen' door voorlichting op scholen.
In mei 2024 organiseerde diezelfde denktank een besloten diner over vrijheid van meningsuiting voor de Brusselse achterban, waarin de EU-plannen voor strengere wetgeving tegen onlinehatespeechwerden gehekeld. Ze spraken ook over het aanklagen van de Brusselse burgemeester Emir Kir, die een maand eerder de NatCon-conferentie voor conservatieve politici liet stopzetten door de politie. Op X schreef Kir: 'Extreem-rechts is niet welkom in Brussel.'
Wat al deze denktanks gemeen hebben, los van het feit dat ze zich in hetzelfde internationale netwerk bevinden, is dat ze vrezen voor een Europa dat wordt misbruikt door de progressieve liberale elite.
Hoe zulke narratieven zich door de EU naar Nederland verspreiden, bleek onlangs toen de Nederlandse Eva Vlaardingerbroek en Geert Wilders in Hongarije op het ultraconservatieve congres cpac spraken. Vlaardingerbroek zei daar:'I'm going to draw the forbidden conclusion: the Great Replacement is no longer a theory - it's reality.'
Waar Wilders voorheen met een Nexit kon flirten, heeft hij het daar nu zelden over. Sinds 2019 heeft de PVV geen vertegenwoordiging gehad in het EP, maar na zijn onverwacht grote verkiezingswinst in 2023 plaatste hij een open vacature op X. Wie voor hem het parlement in wilde, mocht zich aanmelden: vanaf de zomer wil de PVV zich daar ook weer laten gelden.
Hoe de anti-rechtenbeweging werkt,blijkt ook uit  eerder onderzoek van onderzoeksplatform Investico naar de anti-abortuslobby. Door het gebruik van woorden die positief klinken, zoals #free speechof#familyvalues,of #freedom of religion,politiseren deze organisaties mensenrechten die allang verankerd zitten in grondrechten en maken ze tot onderwerp van een cultuuroorlog. Deze democratische vrijheden worden ingeruild voor 'nieuwe' concepten, zoals 'ouderrechten' of 'bescherming van kinderen', verhullende termen voor alles wat in hun ogen afwijkt van een heteronormatief traditioneel gezin.
CitizenGo verspreidt sinds 2013 wereldwijd een ultraconservatief christelijke agenda. De lobbygroep, opgericht door de radicaal-rechtse Spaanse advocaat Ignacio Arsuaga, voert campagne in meer dan vijftig landen, met steun van ruim zeventien miljoen 'deelnemers aan de gemeenschap'. In de raad van bestuur zit Luca Volonté, voormalig Italiaans parlementslid en voormalig evp-voorzitter bij de Raad van Europa. Dezelfde Volonté stond terecht voor een corruptieschandaal, waarin bleek dat hij steekpenningen van Azerbeidzjan aannam.
Met het doel 'leven, gezin en vrijheid promoten' vormen deze Europese katholieke hardliners een alliantie met Amerikaans christelijk rechts, Russische orthodoxen en oligarchen. Achter de façade van leven en vrijheid is de verbindende factor: het ondermijnen van reproductieve en lhbtiq+-rechten over de hele wereld. Een van de petities op dit meertalige, van origine Spaanse platform roept op om de Nederlandse transgenderwet te verzwakken. Nu CitizenGo in veel landen vestigingen heeft, wordt die oproep internationaal versterkt.
In het bestuur van CitizenGo zat ook Alexey Komov, een Rus die werkt voor de orthodoxe oligarch en vriend van Poetin, de gesanctioneerde Konstantin Malofeev. Dezelfde oligarch die in maart 2024 nog opriep tot het inzetten van kernwapens in Oekraïne, miljoenenleningen verstrekte aan Marine Le Pens Rassemblement National en, zo schreefThe New York Timesvorig jaar na onderzoek van JfP, achter de fondsenwerving en logistiek zit van de deportatie van Oekraiense kinderen naar Rusland.
Twaalf jaar eerder zette dezelfde Ignacio Arsuaga de Spaanse kruistocht al in met het oprichten van de organisatie Hazte Oír. Een onderzoek van OpenDemocracy suggereert dat beide organisaties van Arsuaga worden gebruikt om de radicaal-rechtse partij Vox te financieren en daarmee openbaarmaking over campagnefinanciering te omzeilen.
'Jongens hebben penissen, meisjeshebben vulva's.  Laat je niet voor de gek houden. Als je als man geboren bent, ben je een man. Als je een vrouw bent, zul je dat blijven.' Met deze transfobe boodschap reed een feloranje bus van Hazte Oír door de Spaanse straten - tot de gemeenteraad van Madrid een verbod oplegde. Een paar jaar later bedacht de groep een telefoonlijn voor 'slachtoffers van gender-indoctrinatie', waar ouders een melding konden doen over progressieve seksuele voorlichting op scholen.
Het blijft niet alleen bij provocerende acties. Dezelfde groepen zijn professioneel georganiseerd. Ze weten hoe het rechtssysteem werkt en zettenstrategic lawsuits against public participation (SLAPP's)in om bijvoorbeeld journalisten en politieke activisten in diskrediet te brengen en lastig te vallen. Trollenlegers en hackers intimideren lhbtiq+-activisten, en zodra de laster beklijft, zorgt dit ook voor veiligheidsrisico's.
Hun doelwitten worden afgeschilderd als maatschappelijke bedreigingen, immoreel en minderwaardig. Migranten en mensen van kleur worden geportretteerd als een belemmering voor de traditionele Europese identiteit. Abortus wordt geframed als religieus en ethisch verkeerd. 'Dan houd je niet van je vaderland', legt Orbán er nog bovenop als het tijdens de NatCon over abortus gaat, 'je onthoudt je volk van nieuwe aanwas en daarmee een toekomst.'
De kopstukken van de beweging treffen elkaar veelvuldig. Zo zit de oprichter van Hazte Oír en CitizenGo ook in de raad van bestuur van het Political Network for Values. Dit netwerk biedt volgens de eigen website 'een wereldwijd platform van politieke vertegenwoordigers en leiders die de waarden van familie, leven en vrijheid actief promoten en verdedigen'. Maar in feite is het een ultraconservatieve organisatie die extreem-rechtse politici en activisten wereldwijd met elkaar verbindt met trainingen en congressen. De eerste top vond tien jaar geleden plaats in het hoofdkwartier van de Verenigde Naties. Een paar jaar later hielden ze een congres in het Europees Parlement.
'Ik roep dit al vijftien jaar. En inderdaad, het klinkt complotterig', zegt Sophie in 't Veld terwijl ze met een vorkje in haar ontbijt van poffertjes met fruit prikt. 'Maar het is wel wat nu gebeurt, recht onder onze neus.' Al twintig jaar werkt In 't Veld als europarlementariër, waar ze op dit moment deel uitmaakt van de fractie Renew Europe. Dat is de liberale familie waartoe ook de VVD behoort - hoewel vorige week bekend werd gemaakt dat die partij wat betreft de Renew-fractievoorzitter een 'rode lijn' heeft overschreden door in een kabinet te treden met de radicaal-rechtse PVV.
Volgens haar zijn deze groepen uit op politieke macht, niet alleen op het beïnvloeden van europarlementariërs. Toch weten in hun naïviteit sommige parlementsleden niet met wie ze te maken hebben. 'De Alliance Defending Freedom, wie kan er nou tegen zijn', zegt In 't Veld. 'Ze organiseren lezingen met europarlementariërs, wat eigenlijk als dekmantel dient om connecties aan te knopen en binnen te komen. Ze bepalen een koers en strategie, gebaseerd op wat op dat moment werkt. Of het nu migratie is of tegen lhbtiq+ zijn, vrouwenrechten, de christelijke identiteit, het werkt om mensen te mobiliseren.'
Conservatief christelijk is een vriendelijke benaming, eigenlijk is dit een paard van Troje voor extreem-rechts. 'Hun doel is teruggaan naar het patriarchaat', zegt In 't Veld. 'Zeker de ChristenUnie wordt gezien als progressief christelijk, en een groot deel van hun achterban is het ook. Zij hebben geen idee van het internationaal netwerk waarin hun partij zich begeeft.'
Volgens haar worden de inmenging en werkwijzen van dit soort lobbygroepen gebagatelliseerd als een politiek legitieme discussie 'waarin je gewoon van mening kunt verschillen'. Het zijn volgens haar geen thema's die worden geassocieerd met macht en grondrechten, maar juist met een morele discussie en het eigen geweten.
Behalve het lobbyen bij parlementsleden, maken deze organisaties ook gebruik van het Europese burgerinitiatief en het Europees Hof in Luxemburg, het Mensenrechtenhof in Straatsburg, EU-instellingen.'Litigationdoen ze veel beter dan progressieve krachten', zegt Sophie in 't Veld.
Zo initieerde de groep One of Us een anti-abortusburgerinitiatief, waarvoor ze in 2012 meer dan een miljoen handtekeningen verzamelde. Aangezien er geen juridische basis is voor het verbieden van abortus, probeerden ze wetenschappelijk onderzoek, ontwikkelingshulp en volksgezondheid af te schaffen als daar de vernietiging van menselijke embryo's bij komt kijken. Het initiatief werd publiekelijk gesteund door zowel paus Benedictus XVI als paus Franciscus. In minstens zeven lidstaten moesten ze het landelijk wettelijke minimumaantal handtekening verzamelen. Het lukte in achttien landen, waaronder Nederland.
'Met een burgerinitiatief moet de Europese Commissie óf een wetgevingsvoorstel maken, of toelichten waarom ze dat niet doen', legt In 't Veld uit. 'Die hoorzitting werd georganiseerd door de evp-fractie in het Europees Parlement, waar een ultrakatholiek deel bij zit. Een speech van Grégor Puppinck zal ik nooit vergeten. Hij zei: "We hebben geen illusies, hoor. Natuurlijk gaat de commissie geen wetsvoorstel doen. Dus we falen nu. En we gaan het nog een keer doen, dan falen we weer. Maar we hebben geduld en we gaan slagen."'
Het is begin april 2024 wanneer een jongemedewerker  van PvdA-europarlementariër Vera Tax een mailtje opent. Een foto van een foetus verschijnt in beeld, rustend op twee opengevouwen handen. 'We vragen u om de moed te hebben, voordat u gaat stemmen, om dit kleine wezen van twaalf weken oud in het gezicht te kijken', staat in de mail. De aanleiding is een debat in het Europees Parlement dat twee dagen later plaatsvindt, over het toevoegen van het 'recht op abortus' in de EU-grondrechten.
'De EPP- en ECR-resoluties hebben respect voor kinderen en vrouwen. Ze moeten worden gesteund', vervolgt de afzender van de mail. Het mailtje wordt afgesloten met: 'voor de kinderen en vrouwen van Europa, Hoogachtend, Grégor Puppinck'.
Het zijn gelikte folders die Tax ontvangt van Ordo Iuris. 'Als je het in eerste instantie leest, lijkt het niet heel gek: "ieder kind verdient liefde van een vader en een moeder". Maar ieder kind verdient liefde van betrokken opvoeders en ouders. En dat kan van een vader en moeder, twee vaders, of een andere samenstelling zijn. In de folder staat niet dat het fout is, maar het impliceert wel dat alles wat niet heteronormatief is, onjuist is. Daar moet je alert op zijn', zegt Tax. 'Want het is ook wel een comfortabele wereld die zij voorstellen.'
Van hetzelfde soort plastic als waar barbies van worden gemaakt ontvangt Tax een foetus in haar brievenbus. Duim in de mond, zo'n tien centimeter groot. Deze foetusbarbie verschijnt ook tussen een stapeltje post van europarlementariër Samira Rafaela. Verschillende groepen investeren in dit soort plastic boodschappen aan Haagse of Brusselse politici, waaronder Civitas Christiana en Hazte Oír.
'Het meest naïeve is dat deze bewegingen er altijd al zijn geweest', zegt Rafaela. 'Vanuit veiligheidsperspectief is er alleen te weinig focus op, waardoor ze lang hun gang hebben kunnen gaan. Ze hebben zich in die tijd trans-Atlantisch goed weten te coördineren, zijn georganiseerd en hebben veel geld. En hun overtuiging zit in hun vezels. Het zit in het hele handelen, acteren, praten. Ze zijn dusdanig overtuigd van hun eigen norm dat het een gevaar en dreiging wordt voor anderen. Ik denk dus dat we enorm onderschatten hoeveel mensenlevens hier op den duurat stakezijn.'
Rafaela ziet een patroon. Een aantal van haar ultraconservatieve en radicaal-rechtse collega's probeert het woord 'gender' of de toegang van vrouwen tot seksuele en reproductieve rechten, ook wel 'srhr', uit rapporten te amenderen. Volgens haar wordt het voor uiterst rechts steeds normaler om zich agressief te uiten door de anonimiteit van sociale media, maar ook omdat ze zich steeds comfortabeler voelen.
'Zodra de ideologie zich begint te vertalen naar wetgeving waardoor vrouwen moeten blijven rondlopen met zieke foetussen in hun buik, wat voor terreur laten we dan los op vrouwen?' zegt Rafaela. Rechts-extremisme wordt in Nederland nog maar een paar jaar als een institutionele dreiging erkend en ervaren. 'Veel te laat', zegt ze. 'Ik heb de nctv-website gecheckt, en er staat niets over het gevaar van de anti-genderbewegingen. Daar schrik ik van. Want hun subtiliteit is belangrijk. Als iemand van de European Agency for Justice jou e-mailt bijvoorbeeld, dan denk je: dat klinkt goed.'
Het is de 68ste sessievan de VN-Commissie voor de Status van de Vrouw, gehouden in het hoofdkwartier van de VN in New York. Aan het woord is Sharon Slater. Volgens haar krijgen kinderen 'een zeer gemanipuleerde vorm van seksuele voorlichting' voorgeschoteld, waarin 'kinderen het verschil zouden moeten leren tussen genderidentiteit, geslacht en sekse, en het introduceren van de transagenda'.
Slater is voorzitter van Family Watch International, een nonprofit organisatie die advies geeft aan de Verenigde Naties. Ze is ook voorzitter van de VN-werkgroep die gaat over 'familierechten'. Op de besloten bijeenkomst, waarvan Justice for Prosperity tapes in handen heeft, sprak zij over het gevaar van de lhbtiq+-agenda voor vrouwen en meisjes. Slater spreekt in het geluidsfragment over de Nederlandse afdeling van de International Planned Parenthood Federation: Rutgers.
Family Watch International is samen met de Heritage Foundation een van de grotere Amerikaanse organisaties die zich mengen in de Europese Unie. Slater was al vroeg betrokken bij Agenda Europe. Bij het vierde World Congress of Families in Madrid in 2012 deelde zij een stand met Tradition, Family, Property dat in 1960 begon als een academische bijeenkomst gericht op het herstel van de 'traditionele familiewaarden', en inmiddels is uitgebreid naar een vereniging van 120.000 actieve leden met 48 vestigingen.
'Een rare, giftige cocktail.' Tijn Sadée neemt een slok van zijn biertje in café de Duivelshoek, een bruine kroeg nabij het gebouw van de Europese Commissie die zo populair is onder Nederlandse journalisten dat ze vanwege de constante vraag maar bitterballen zijn gaan serveren. 'Een vreemde cocktail ook. Waarbij allerlei verschillende partijen een voorbeeld zien in Orbán omdat hij strategisch zo succesvol is, maar die wel allemaal in het netwerk zitten met hun eigen belangen.'
Het is een week na de publicatie van zijn boekDe clan van Orbán,waarin hij Orbáns carrière beschrijft en inzoomt op het Hongaarse deel van het internationale netwerk. Orbán houdt zijn ideologie strak tussen het Center for Fundamental Rights en de activiteiten van Mathias Corvinus Collegium, zegt hij.
Het anti-gendergeluid is volgens Sadée een ongelooflijk ideologisch rookgordijn om de aandacht af te leiden van corruptie enpowergrabs. In zijn beginjaren profileerde Viktor Orbán zich als links-liberaal, pas later is hij gaan spreken van de wens om een 'illiberale' democratie te vestigen, waarmee hij zich wilde afzetten tegen de Brusselse elite. 'Daarmee is niet gezegd dat je niet serieus moet nemen wat er nu gebeurt in Europa. Orbán heeft leentjebuur gespeeld bij de conservatieve beweging in Amerika waarmee hij warme contacten heeft en is nu kennelijk zelf een voorbeeld geworden.'
Er wordt ideologisch geshopt, zegt Sadée, omdat de politiek leiders de geschiedenis in willen gaan. 'Enerzijds is er het uitgedokterde strategische, anderzijds het ideologisch rommelige. Bij het cpac-congres eind april in Boedapest, waar ook Geert Wilders sprak, is er geen discussie over wie het podium krijgt. Een politicus van Vox krijgt evenveel spreektijd als een Republikeinse Amerikaanse die wil ageren tegen het transgenderisme en de uitwassen daarvan. Het hoort allemaal in dezelfde cocktail met als kernboodschap: we gaan ze, de progressieve elite, pakken.'
InDe clan van Orbánbeschrijft Sadée de pijlers van het orbánisme: soevereiniteit terugpakken, grenzen dicht, het land teruggeven aan het volk. 'En dat doe je door de mensen hun trots terug te geven, familie bovenaan te zetten. Dat kun je natuurlijk vooral in een land doen waar nog tachtig procent van het volk op het platteland leeft.' Het verbaast hem daarom dat precies dezelfde strategie zo goed werkt in een verstedelijkt land als België, waar in bijna elke stad een universiteit staat.
Hetzelfde geldt voor Nederland. 'Vorige week nog, bij een boekbespreking, kreeg ik de vraag of het nou zo'n vaart loopt in Nederland. En ja, Hongarije wordt als een prille en wankele democratie gezien die meteen alweer kan worden beschadigd door iemand als Orbán, maar zo stevig is de Nederlandse democratie ook al decennialang niet meer.'
Manisch depressief noemt Tijn Sadée de Nederlandse kiezer. 'In die zin dat we ons makkelijk in de luren laten leggen door beloftes die niet waar te maken zijn. En dat we dan nu allemaal opvallend overvallen zijn door het politieke succes dat we lacherig hebben weggehoond... De PVV pakt helemaal uit met het orbánisme. Geert Wilders is weliswaar progressiever wat homorechten betreft, maar dat is ook omdat dat in Nederland nog niet aanslaat. En wat Vlaams Belang betreft: dat is gewoon Fidesz met vertraging.'
De hele EU naar hun hand zetten, zover zal het deze verkiezingen nog niet komen. 'Maar ik denk wel dat dit een grote klap kan worden waar we al twee keer voor zijn gewaarschuwd. Ze gaan niet het grootste blok in het Europees Parlement worden, maar de Europese Unie verder naar hun hand zetten, dat willen ze honderd procent zeker.'