De Duitse antiracismeprotesten gaan de derde week in

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
8 februari 2024
Berlijn -Al bij de Brandenburger Tor hoor je het gejoel van duizenden mensen die zich hebben verzameld bij de Bondsdag. Muziek ramt uit de speakers. Ik zie mensen indragmet regenboogvlaggen, gezinnen met knutselwerkjes op bezems, ouderen met'Nie Wieder'op stukken karton. Een kind houdt een bord omhoog met'Fuck Nazi's'. 'Alle zusammen gegen den Faschismus',roept de menigte die het parlementsgebouw heeft omsingeld. Een symbolische'Brandmauer'die moet voorkomen dat extreem-rechts aan de macht komt in Duitsland.
Journalisten van onderzoekscollectief Correctiv worden als helden op het podium onthaald. Zij onthulden begin dit jaar hoe leden van de partij Alternative für Deutschland (AfD) met andere extreem-rechtse lieden op een geheime bijeenkomst bij Potsdam plannen beraamden om miljoenen mensen met een migratieachtergrond te deporteren. Het was de aanleiding voor massademonstraties door het hele land. Het is inmiddels week drie en het protest houdt aan.
De acties lijken mensen politiek te mobiliseren, maar wel aan beide kanten. Partijen als Die Grünen en de cdu zien hun ledenaantallen sinds half januari groeien, maar ook AfD krijgt opvallend veel lidmaatschapsaanvragen. Daar worden nu extra mensen ingehuurd om de achtduizend onverwerkte aanvragen weg te werken.
Wel leed radicaal-rechts in Zuidoost-Thüringen een kleine nederlaag. AfD-kandidaat Uwe Thrum kreeg daar in de eerste stemronde (voor de demonstraties) nog de meeste stemmen, maar haalde net niet de benodigde absolute meerderheid. Afgelopen week werd in de tweede ronde na een opvallend hoge opkomst toch cdu-kandidaat Christian Herrgott totLandratverkozen, bestuurder van een verbond van gemeentes. Het is een voorproefje op de Oost-Duitse deelstaatverkiezingen in september, waar AfD volgens peilingen andere partijen ver achter zich laat.
De borden karton beginnen in te zakken door de regen, maar de Duits-Turkse rapper Apsilon zweept de menigte op.'Sollen wir gehen?'roept hij tussen zijn liedjes door. 'Als zelfs de bondskanselier op de cover vanDer Spiegeloproept om op grote schaal migranten te deporteren, vraag ik me af: moeten we gaan dan?' 'Nee!' antwoorden zo'n tweehonderdduizend mensen.
Want er wordt niet alleen gedemonstreerd tegen AfD, maar breder tegen toenemend racisme en discriminatie in de Duitse politiek. Gevestigde politieke partijen zouden een brandmuur vormen door samenwerking met AfD uit te sluiten. Maar wat heb je aan een brandmuur als die zelf al in de hens staat?