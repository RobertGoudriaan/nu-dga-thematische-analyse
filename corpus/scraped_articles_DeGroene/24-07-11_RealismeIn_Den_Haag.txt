Realisme In Den Haag

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
11 juli 2024
Er is weinig bewijs dat een strenger migratiebeleid de opmars van radicaalrechts kan stuiten.
'Dit kabinet is geen kleuterklas', zei de kersverse premier Dick Schoof in het nu al beruchte debat over de regeringsverklaring. Het is zo'n uitspraak die bevestigt wat ze probeert te ontkennen. De beroemdste in zijn soort staat op naam van Richard Nixon.'I am not a crook',zei hij in een televisietoespraak na het Watergate-schandaal. Het beeld dat Nixon angstvallig probeerde te ontzenuwen staat sindsdien in het collectieve geheugen gegrift.
De chaotische formatie deed al vermoeden dat dit kabinet geen stabiele factor zal zijn. Na het bizarre debat over de regeringsverklaring zullen weinigen een andere mening zijn toegedaan. Het is nu al crisis en het regeerakkoord moet nog uitonderhandeld worden.
Vandaar dat oppositiepartijen al bezig zijn om zich te positioneren, mocht het kabinet vroeg of laat imploderen. Het duidelijkst is dit te zien bij Frans Timmermans, die onlangs in een interview inTrouween hardere opstelling over migratie beloofde. 'We moeten een plan hebben hoe we omgaan met mensen die hier naartoe willen komen. Als je iedereen toelaat, dan blaas je de hele verzorgingsstaat op.'
Timmermans stelde dat linkse partijen te defensief zijn geweest over asiel en migratie en überhaupt huiverig zijn om het over asiel te hebben. 'Dat deden we vanuit de gedachte dat we op dit onderwerp alleen maar kunnen verliezen en niet kunnen winnen. Dat vind ik niet meer bij deze tijd passen', aldus Timmermans.
Het is een opmerkelijk statement, allereerst omdat dit beeld van links niet klopt. Denk alleen al aan de positie van de PvdA tijdens de vluchtelingencrisis. 'Europa heeft een goed uitgebouwde welvaartsstaat', zei PvdA-minister van Financien Jeroen Dijsselbloem toen. 'Om die overeind te houden, moet je de buitengrenzen bewaken. Als we dat niet kunnen, komen er heel veel mensen om uitkeringen vragen. En ze blazen het systeem op. Dat is wat nu gebeurt in Nederland.'
Het bleef niet bij woorden alleen. In diezelfde periode profileerde de PvdA zich met het 'plan-Samsom' en de Turkije-deal. Er werden miljarden overgemaakt naar Turkije om vluchtelingen daar op te vangen en om deze weer terug te nemen als ze de oversteek naar Griekenland waagden.
Hier kun je natuurlijk iets van vinden. Ik vind het zelf nogal onkies om vluchtelingen af te schilderen als een bom onder de verzorgingsstaat. Laten we eerlijk wezen: dit is PVV-retoriek. Als vluchtelingen gewoon kunnen werken, zo laat de Oekraïense casus zien, is de schade voor de verzorgingsstaat goed te beperken. Ook op de Turkije-deal valt moreel het nodige af te dingen, zo blijkt uit rapporten van Amnesty International.
De kern van Timmermans' argument is echter strategisch van aard. Links kan 'winnen' met een offensieve strategie op migratie. Ook dit is niet waar, of, beter: er is weinig bewijs voor te vinden.
Na het plan-Samsom volgde de grootste electorale afstraffing uit de naoorlogse Nederlandse geschiedenis, de PvdA implodeerde van 38 naar 9 zetels. Of neem de strenge Vreemdelingenwet die PvdA'er Job Cohen in 2000 als staatssecretaris van Justitie doorvoerde. Het leidde tot een flinke daling van de instroom van asielzoekers. Kort erna kwam Pim Fortuyn op, en de PvdA verloor 22 zetels. De twee grootste verkiezingsnederlagen van de sociaal-democratie volgden na introductie van streng migratiebeleid.
Vergelijkbare ontwikkelingen zien we in Frankrijk. Emmanuel Macron introduceerde begin dit jaar een strenge migratiewet die tot conflicten leidde in zijn eigen coalitie. De minister van Volksgezondheid trad af uit protest. Marine Le Pen verwelkomde de wet als een 'ideologische overwinning'. Toch heeft het de neergang van Macron en de opmars van Le Pen niet noemenswaardig weten te beïnvloeden.
Tot eenzelfde conclusie komen politicologen Werner Krause, Denis Cohen en Tarik Abou-Chadi. Zij pakten decennia aan kiezersdata erbij van twaalf West-Europese landen en keken of strenger immigratiebeleid invloed had op de radicaal-rechtse stem. Hun ontnuchterende conclusie is dat het op zijn best geen effect heeft en in het ergste geval eerder bijdraagt aan de opmars van radicaal-rechts, door de beeldvorming van radicaal-rechts te normaliseren.
Radicaal-rechts zegt al twintig jaar dat de sluizen wagenwijd openstaan en dat links migranten naar Nederland haalt om stemmen te winnen. 'Wij hadden kunnen zwemmen in het geld en in plaats van dat te doen volgen wij de linkse droom om de halve islamitische wereld naar Nederland te halen', zei Geert Wilders bij de Algemene Beschouwingen in 2008. 'Hoe meer stemvee voor de linkse kerk, hoe beter. Ik denk weleens, in het vliegtuig wordt ze zeker al geleerd: jij stemmen op Wouter Bos, hij jou geven uitkering.' Omvolkingstheorie, nog voordat het hip was.
Deze politiek bestrijd je niet door radicaal-rechtse frames over te nemen over migranten en vluchtelingen als bom onder de verzorgingsstaat. Zeker, links moet een realistisch verhaal hebben over migratie. Maar realisme begint bij de vaststelling dat niet al onze problemen aan migranten te wijten zijn.
Links kan niet winnen met een offensieve migratiestrategie