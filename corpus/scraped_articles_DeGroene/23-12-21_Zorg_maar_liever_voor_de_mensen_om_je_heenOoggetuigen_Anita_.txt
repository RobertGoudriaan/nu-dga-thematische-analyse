'Zorg maar liever voor de mensen om je heen' Ooggetuigen Anita van Ommeren, dochter van CPN-leidster Annie Averink

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
21 december 2023
Nu de geheimhoudingstermijn van de BVD is verstreken probeert Anita van Ommeren een completer beeld van haar moeder te krijgen. Want de communiste en verzetsvrouw Annie Averink liet zelf ook weinig los.
Programmamaakster en journalisteAnita van Ommeren (75) is de dochter van communiste, verzetsvrouw, Eerste- en Tweede-Kamerlid en bestuurster van de Communistische Partij Nederland (cpn) Annie Averink (1913-1991).
Sinds 2007 zijn wij buren. Het verleden van haar moeder was me bekend, maar het fijne wist ik er niet van. Mijn argeloze vraag: wat heb je van je moeder geleerd? had haar vorig jaar overrompeld. Het was alsof haar keel werd dichtgeknepen, zei ze, en dat verontrustte haar. Wist ze dertig jaar na haar moeders dood nou nog niet wat zij voor haar betekend had? Kreeg de ex-hoofdredacteur vanDe Waarheid,Joop Wolff, dan toch gelijk toen hij haar bij haar moeders crematie in 1991 toevoegde: 'Jullie hebben An niet gekend.'
Toen Anita in 1948 geboren werd, had haar moeder al een heel leven achter zich. Ze werd in 1933 uitverkoren door de Komintern voor een opleiding tot spion in Moskou en deed na de Duitse invasie levensgevaarlijk verzetswerk. Na de oorlog werd ze de rechterhand van de stalinistische cpn-leider Paul de Groot. Met regisseuse Pauline Senn ging Anita in 1993 tot in Moskouse staatsarchieven haar gangen na, wat resulteerde in de documentaireKameraden. Maar daarna werd het boek weer dichtgeslagen.
En nu kwamen onbeantwoorde vragen terug. Waarom had Annie, die in de oorlog mensenlevens redde, namens de cpn naar het pijpen gedanst van massamoordenaars als Stalin, Mao Zedong en Kim Jong-il? Was zij als steun en toeverlaat van Paul de Groot dader of slachtoffer geweest? En wat hadden anderen over haar geweten, dat Anita van haar moeder zelf niet wist?
Het leggen van de puzzelwas steeds van drie kanten bemoeilijkt. Door haar eigen moeder, die altijd zweeg. Door ex-machthebbers van de partij, die de geschiedenis van de partij verborgen, ophemelden of verdraaiden, en door de Binnenlandse Veiligheidsdienst, die verslagen van afluisterpraktijken en observaties achter slot en grendel bewaarde.
Dit voorjaar raakte dat laatste deeltje van het breiwerk los. Met het verstrijken van de geheimhoudingstermijn opende de bvd zijn kasten. Anita mocht een opgeschoonde selectie bekijken van wat in de vorige eeuw over haar moeder en haarzelf verzameld was. De verslagen van de marechaussee op Schiphol, die registreerde hoe zij op geheime missies naar Oost-Europa, Rusland of
China vertrok. De transcripties van heimelijke opnames op het partijkantoor van de cpn, bij de communistische Nederlandse Vrouwenbeweging (nvb) en in de huiskamer van partijleider Paul de Groot, en de notities van tot op de dag van vandaag geheim gebleven infiltranten. De oogst was aanleiding voor nieuwe gedachten en gesprekken en voor dit interview. Over haar moeder, haar vader, het communisme, de oorlog en haarzelf.
'Mijn grootmoeder dreef een winkel van Sinkel in Enschede. Ze kreeg drie kinderen, alleen mijn moeder bleef leven', vertelt Anita. 'Haar man begon een verhouding met de buurvrouw en vertrok. Met een nieuwe man kwamen nog drie dochters en een zoon. Praten deden ze niet in dat steil-protestantse milieu. Voor school was geen geld.
Toen mijn moeder als daghitje(dienstmeisje - red.)kots moest opruimen aan de Koninginneweg, koos ze voor een baan als naaister op een lampenkappenatelier. Bij de Communistische Jeugdbond, de cjb, klom ze op als leidster. Als lang blond kameraadje viel ze op. Karel van het Reve, die ook bij de cjb zat, vertelde me later dat zijn broer Gerard in een oude schoenendoos huisraad verzamelde. Voor later, als hij met Annie ging trouwen.'
Op haar zeventiende werd Annie geselecteerd voor een internationale bijeenkomst van communistische pioniers in Berlijn. Na afloop kreeg ze te horen dat ze niet naar huis ging, maar naar Artek, een communistisch jeugdkamp aan de Zwarte Zee. Aan boord van het sovjetschip dat haar vervoerde, zat ook de 31-jarige Paul de Groot,coming manvan wat toen nog de Communistische Partij Holland (cph) heette.
Anita: 'Artek was spectaculair. Zon, zee, muziek, films en theater. Wandkranten maken met jongelui uit de hele wereld. Stel je voor, je hebt zes jaar lagere school, komt uit Betondorp in de crisistijd en dan krijg je een eigen mondharmonica.'
Drie jaar later, in 1933, werd Annie als jong talent gerekruteerd voor de 'Leninschool', het opleidingsinstituut van de Komintern. Daar leerde ze als twintigjarige de fijne kneepjes van spionage en infiltratie. Ze kreeg schietles, lapte de ramen en werkte mee aan de bouw van de Moskouse metro. Terug in Nederland was ze klaar om de wereldrevolutie te helpen ontketenen, maar de Duitse bezetting kwam ertussen. Uit praktische overwegingen trouwde ze met communist Cor Fels, waarna ze actief werd in het verzet.
Sprak deelname aan het verzet voor actieve communisten vanzelf?
'Nee, want na het Russisch-Duitse MolotovRibbentrop-pact boog de partij eerst nog met Stalin mee naar een Duits-vriendelijke koers. Een maand na de Duitse invasie schreef Paul de Groot nog dat "waarlijke neutraliteit" in acht genomen moest worden. Mijn moeder had lak aan dat pact, en ik weet ook niet of je haar hulp aan de Pools-joodse familie Freibrun communistisch kunt noemen. Bij het helpen onderduiken van deze familie waren een heleboel niet-communisten betrokken, onder anderen haar biologische vader, haar schoonouders, de zuster van haar moeder en een dominee. Nel van de Berg, die met een Indonesische communist joodse kinderen in een zomerhuisje verborg, werd opgepakt en doodgeschoten. Tijdens een verhoor noemde ze "mevrouw Bakker", maar haar konden ze niet vinden want het was mijn moeders schuilnaam. Die operatie was zeer complex. Alle Freibruns, in totaal negen mensen, hebben de oorlog overleefd.'
Communist Theun de Vries noemde je moeder in zijn boek Het meisje met het rode haar 'de partij-instructrice'.
'Ja, ik vraag me alleen af welke partij hij bedoelde. Vanaf 1942 moest Paul de Groot, die zelf joods was, onderduiken. De andere leiders van de cpn werden in 1943 gefusilleerd. De gefusilleerde verzetsvrouw Hannie Schaft is na de oorlog door de partij als martelares geannexeerd, maar voor de oorlog was zij geen communist.
Toen de meeste joden gedeporteerd of ondergedoken waren, werd mijn moeders werk wel meer politiek. In februari 1945 heeft ze op Texel een opstand helpen organiseren van Georgiërs die als krijgsgevangenen in het Duitse leger dienden. Dat werd een bloedbad, terwijl Nederland drie maanden later bevrijd werd. En dat is zo... (zucht diep) Iedereen roept altijd "O, het verzet, zo goed, zo moedig", maar als je zag wat de consequenties soms waren, zeker aan het eind, begrijp ik niet dat...'
Na een korte pauze zegt ze: 'De oproep om niet in vreemde krijgsdienst te gaan die mijn moeder in naam van Stalin onder de Georgiërs op Texel verspreid heeft, kostte meer dan duizend doden. Maar zij dacht in grote lijnen hè, dat was er op die Leninschool ingeramd.'
Had ze het weleens over haar verzetswerk?
'Ja, maar nooit over de spijt, de schuld en de schaamte die ermee gepaard gingen. De Wanneperveense zwijgzaamheid, opgelopen in haar jeugd, is haar in de illegaliteit en later in de partij goed van pas gekomen. Het idee dat wat je zelf voelt, in het grote licht niet belangrijk is, zat diep in haar. Niet klagen maar dragen, dat is een lange protestantse traditie. Bij het plakken van oproepen voor de Februaristaking is haar collega Joop Eyl opgepakt en vermoord. Dat ze toen moest doen alsof ze hem niet kende, is haar altijd blijven achtervolgen. Van de bevrijding van de man van Rie Kogenhop uit kamp Vught had ze nog vaak nachtmerries, met honden die achter haar aankwamen. Ze heeft tijdens de oorlog op 28 verschillende onderduikadressen gewoond.'
Eind 1943 werd ze verliefd op je vader, de anarchist/esperantist Eduard ('Eep') van Ommeren.
'Hij zat ook bij het Haarlems verzet. Ze vonden elkaar meteen leuk. In een boom in de duinen heeft hij een ankertje gekerfd, met een E en een H en een vraagteken erbij. Een van mijn moeders schuilnamen was Henni. Pas na de oorlog heeft ze hem haar echte naam verteld.'
Voor jouw moeder was de oorlog in mei 1945 niet afgelopen.
'Helemaal niet. Zij was niet bevrijd. Mijn vader reed lachend rond op een praalwagen vanDe Waarheid, maar mijn moeder kon er niet van genieten. Op foto's zie je de donkere kringen rond haar ogen.'
Hoe verklaar je de politieke chemie die na de oorlog tussen haar en CPN-leider Paul de Groot ontstond?
'Paul kon zeer charmant zijn, las Franse en Russische kranten en was politiek en intellectueel iedereen in de partij de baas. De oorlog schiep een band. In 1942 waren Pauls vrouw en dochtertje gearresteerd en vermoord, terwijl hij zelf via een achterdeur had kunnen vluchten. Onuitgesproken schuldgevoel daarover creëerde een geheimzinnige band met mijn moeder, die haar leven voor anderen op het spel gezet had, maar ook worstelde met de vraag of wat ze gedaan had, goed was.
Na 1945 heeft De Groot van het verzet de maat aller dingen gemaakt, en mijn moeder op het schild geheven. Zonder verzetsreputatie zou de cpn in Nederland nooit zo groot geworden zijn. Omgekeerd had mijn moeder Paul ook nodig. In de jaren vijftig hadden vrouwen weinig te vertellen in Nederland. Ik zag dat ook aan de rapportages van de bvd. Steeds commentaar op mijn moeders uiterlijk, achter ieder contact iets seksueels zoeken. "Kenau-type" stond bij een observatiefoto. Maar Paul was niet zo, en ook in Rusland namen ze vrouwen serieuzer. "Annie geniet in Moskou thans veel meer vertrouwen dan Paul de Groot", las ik zelfs in haar bvd-dossier.'
Ben jij communistisch opgevoed?
'Gek genoeg, nee. Ik ben juist altijd gestimuleerd om mijn eigen gang te gaan. Mijn moeder las ons Russische sprookjes voor, maar over ideologie ging het nooit. Mijn vader was voor de partijlijn sowieso te anarchistisch. Ik hoor hem, toen in 1956 onthuld werd dat sovjetleider Chroesjtsjov afstand van Stalin nam, nog zeggen: "Maak je borst maar nat, mits de berichten juist zijn." Voor mijn moeder was het communisme vooral een manier om als vrouw vooruit te komen. Wat zou ze anders geworden zijn? Dienstmeid of naaister. Ze wilde vooral dat ik me emancipeerde. Tegen mijn eerste oppas, Miep Oskam, zei ze altijd: "Als Anita slaapt, moet je Engels leren."'
Was je moeder eigenlijk meer feminist dan communist?
'Ja, maar dan wel een feminist die zich voor specifieke vrouwenzaken niet zo interesseerde. Na de oorlog moest ze hoofd van de communistische Nederlandse Vrouwenbeweging worden, maar eigenlijk voerde ze liever de echte, politieke strijd met de mannen.'
Leefden jullie als communisten in een sociaal isolement?
'Als ik vanuit mijn raam zag hoe buurvrouwen in mantelpakjes de melkboer te woord stonden, had ik altijd wel het idee dat hun wereld leuker was. Mijn moeder gaf niet om mooie kleren. Nadat in Amerika de Rosenbergs(van spionage verdachte communisten - red.)ter dood gebracht waren, was ik doodsbang. Op school verzweeg ik dat we communistisch waren. Toen in 1956 uit protest tegen de sovjetinval in Hongarije het partijgebouw Felix Meritis werd aangevallen, dacht ik dat het oorlog was. Alle mooie dingen in ons huis, de Russische en Chinese beeldjes en het Indonesische houtsnijwerk, heb ik naar de kelder gebracht. In mijn jeugd waren er altijd liedjes, Russische muziek emotioneert me nog steeds. Maar er waren ook veel geheimen, er dreigde altijd gevaar en ik wist nooit wat feit en wat fictie was. Dus als je vraagt: ben je veilig gehecht? Nou, nee.'
CPN'ers die de stalinistische koers van De Groot bekritiseerden, werden vanaf 1956 door de partijleiding tegen elkaar opgezet en persoonlijk beschadigd, ook ex-verzetsmensen. Werkte je moeder daaraan mee?
'Ze deed er niets tegen, dus ja, ze werkte mee. Om een omelet te maken moet je eieren breken, dat idee. Voor mijn documentaire heb ik met de dissidenten van destijds gesproken. Sommigen barstten nog in tranen uit, zo erg was het geweest. Ze waren vermorzeld, maar ik had niet de indruk dat ze het mijn moeder persoonlijk kwalijk namen. Het was net een sekte, je zat met z'n allen opgesloten in een onmenselijk systeem, maar onder elkaar wist je nog wie deugde. Toen Ben Polak in ongenade viel omdat hij de bewering in twijfel trok dat joodse artsen in opdracht van de Britse inlichtingendienst probeerden om Stalin te vermoorden, heeft mijn moeder hem niet gesteund. Maar later is hij gewoon weer teruggekomen in de partij en belandden ze samen in de Eerste Kamer. Over de persoonsdossiers die bijgehouden werden, heeft mijn moeder later gezegd: "Ze mochten blij zijn dat ze in míjn handen waren."'
In 1959 ging je met je moeder en je broertje en zusje met vakantie naar de Sovjet-Unie.
'Mijn moeder had gezegd dat we naar Duitsland gingen, maar toen we landden, zag ik ineens overal Russische letters. Een partijauto kwam ons halen en toen reden we over het Rode Plein. "Knijp eens in mijn arm", zei ik. Na een paar dagen kregen we te horen dat mijn moeder naar Sosni moest, en dat wij naar Poesjkino gingen, een modelkinderkamp van de cpsu, even buiten Moskou.
Ik was elf, mijn broertje en zusje waren zeven. In een ziekenhuis werden we eerst opgemeten. Daarna moesten we in een barak een tijdje in quarantaine. Het was doodeng. Elke ochtend kwam een omaatje met een emmer met lysol de vloer schrobben, terwijl mensen voor de ramen naar ons stonden te kijken alsof we een vreemde diersoort waren. De ansichtkaarten die mijn moeder uit Sosni stuurde, heb ik nog. "Mama" staat er, verder niks. Dat kamp was het neusje van de zalm. Er was een zwembad, een tamme beer, een kinderkoor, we kregen handenarbeid en er kwam een Georgisch dansgezelschap. We kregen tijdens die reis ook een grote stapel bankbiljetten. We hebben ons daar suf gekocht. Schoenen uit Tsjechoslowakije en een nagemaakte Philishave voor mijn vader, wit met van die scheerkoppen. Het was goed bedoeld, maar hij vond het gênant. Mijn moeder wilde daarna ook niet meer met vakantie naar de Sovjet-Unie.'
In de jaren zestig verruilde de CPN de leiband van Moskou voor die van Peking. Wist je moeder hoe moorddadig het regime van Mao was?
'Ze is een paar keer in China geweest, vooral in verband met Indonesië, waar ze contact had met onafhankelijkheidsstrijders. Joop Wolff(CPN-Kamerlid en hoofdredacteur vanDe Waarheid- red.)heeft er zelfs nog gewoond. Ze moeten van de terreur geweten hebben, maar niemand sprak erover. Tijdens de uitvaart van Stalin, die mijn moeder in 1953 bijwoonde, zijn meer dan duizend mensen vertrapt. Daar heb ik haar nooit over gehoord. Wat deed ze in die landen, wat wist ze wél, wat niet, hoe werkte het op haar geweten; daar heb ik nooit achter kunnen komen.'
Je ging in Amsterdam op kamers wonen bij 'oom Paul' de Groot en zijn vrouw, Eke.
'Ik was achttien, wilde weg uit het benepen Haarlem en in Amsterdam was communist zijn intussen hip geworden. Ik was dol op oom Paul, en hij op mij. Als vader en dochter liepen we gearmd door de Leidsestraat. Naar de film, kroketten eten bij Kwekkeboom. De bvd moet gedacht hebben dat ik aanstormend kader was, maar ik wilde gewoon een leuk leven.'
Het bleef niet lang leuk bij oom Paul. Volgens je BVD-dossier klaagde zijn vrouw dat je 'te veel heet water' gebruikte, dat je 'hinderlijk gebruik' maakte van de telefoon en 'brutaal' was. 'Hij is gek', zei je ook nog over hem.
'Ik vond dat hij kolder verkocht en provoceerde hem. Er was inmiddels een nieuwe generatie van Provo's en Dolle Mina's opgestaan, waar het communistische oude mannenkader zich geen raad mee wist. Ze keken daar liever naar de Tros dan naar de vpro. Dan kwam ik binnen met roze gelakte nagels en zei Arie Korlaar(vakbondsman - red.):"Wat heb jíj nou op je tengels?" Maar de hoofdreden dat ik in 1968 vertrok, was dat Paul het bestond om mijn vader te beledigen. Dat hij hem "die dorpsidioot" noemde. Toen dacht ik: wegwezen hier.'
Had je ook kritiek op je moeder?
'Ja nou! Maar ik kreeg geen vat op haar. Op een dag heb ik "partijhoer" tegen haar geroepen. Toen heeft ze een citroen uit de fruitschaal gepakt en naar mijn hoofd gegooid. Ik dook weg, zodat-ie tegen het behang pletste. Maar nog had ik geen antwoord.'
Wat heeft inzage in haar BVD-dossier je over haar geleerd?
'Dat ze veel kritischer was dan ik ooit geweten heb. Al in 1956 maakte ze intern tegenover de partijtop bezwaar tegen de onderdrukking van Hongaarse opstandelingen. Dat is nooit naar buiten gebracht, ook niet door haar. (pakt een door haar uitgetypt transcript van het bvd-dossier en leest voor:) "20 oktober 1956. Dat men deze mensen in de gevangenis zet en doodschiet vindt Annie Averink bij de wilde spinnen af." Twaalf jaar later staat er: "H. Van Ommeren-Averink verklaart persoonlijk zeer geschokt te zijn door het Russische optreden in Tsjechoslowakije. De zaak van het communisme is onmetelijke schade toegebracht. Niemand stelt nog enig vertrouwen in de Sovjet-Unie. Wij eisen dat Russische en andere troepen terug worden getrokken en dat de schade die aan Tsjechoslowakije is toegebracht, vergoed wordt." (legt papier terug op tafel) Hoe kan dit nou? Waarom heeft ze dit nooit aan mij verteld?'
Nou?
'Omdat het communisme voor haar waarschijnlijk toch stond voor vooruitgang. Ze kon dat niet loslaten. Annie Averink "lijkt in verwarring" noteerde de BVD in 1956. Het systeem was haar basis. Wat ik ook in haar dossier las, was dat het joodse echtpaar Max en Mali Freibrun in 1948 getuige was op haar huwelijk met mijn vader. Dat vind ik zo... bitter.'
Waarom?
'Omdat het illustreert hoeveel die mensen voor haar betekenden. Met gevaar voor eigen leven had zij ze door de oorlog geloodst. Maar toen ze in de jaren zestig het Nederlanderschap aanvroegen, werd als voorwaarde gesteld dat ze het contact met mijn moeder verbraken, omdat zij communist was. Dat heeft ze verschrikkelijk gevonden.'
Welke nieuwe informatie vond je in het BVD-dossier over 'oom Paul'?
'Dat hij een nog grotere intrigant was dan ik al dacht. Ik las hoe hij, achter mijn moeders rug om, over haar sprak. Dat haar stukjes inDe Waarheid"minimale waarde" hadden, dat ze niet "zonder taalfouten" kon schrijven en dat haar "Haarlemse club" een "vriendenkringetje van quasi-communisten" was. Zo sprak de baas van de CPN over de verzetsgroep waar mijn moeder haar leven voor gewaagd had en waar het communisme in Nederland haar bijzondere status aan ontleende.'
Niet alleen de heilstaat, ook de kameraadschap bleek een leugen.
'Nou ja, een leugen, het was... (aarzelt) instrumenteel. Ik heb nog een fotootje van Paul, in een korte broek, zittend op zijn hurken voor mij in een luier. Hij noemde me "juﬀertje" en "wurm", ik hem "die ouwe". Hij leek lief en zorgzaam, maar uiteindelijk was hij loyaal aan niemand. Alles had maar één doel, en dat was hijzelf. We zijn er allemaal ingetuind.'
Hoe voelt het om bespioneerd te zijn?
'Een gemengd gevoel. "Het dochtertje van Annie Averink leestDe Waarheid",las ik in mijn dossier. Ja, omdat "Fed en Vetertje" mijn favoriete strip was! Ik nam mijn studie volgens de BVD niet serieus en bij Pegasus(communistische uitgeverij - red.)vonden ze me arrogant. (lacht) De angst voor overheidsinstanties ben ik nooit meer kwijtgeraakt. Maar de CPN neem ik toch meer kwalijk dan de rechtsstaat die surveilleerde. Die partij wilde de democratie omverwerpen en werd door vijandige regimes gepaaid met reizen naar luxe kuuroorden. Joop Morriën kwam uit Indonesië terug met zilveren sieraden en Harry Verheij had na een reis naar het Oostblok een glimmende stalen tand. Joop Wolﬀ liet zich door de DDR betalen om in Nederland de anti-kruisrakettenbeweging op touw te zetten en dan kroop hij ook nog bij prins Bernhard op schoot. Dat die club in de gaten gehouden werd, was volkomen terecht.
Veel partijgeschiedenis is altijd geheim gebleven. Toen mijn vader in 1975 bedankte voor zijn lidmaatschap, zei hij tegen mij: "Als mij ook maar één haar gekrenkt wordt, bel ikHet Haarlems Dagbladen zeg ik dat de dossiers tegen Harry Verheij(CPN-wethouder - red.)hier op tafel lagen." De meeste van mijn moeders papieren zijn naar de partij gegaan, maar toen ik de beheerder van het partijarchief na haar dood naar het dossier van Verheij vroeg, werd me verteld dat het niet bestond. Dan is de Geheime Dienst, die ook veel weglakt, toch een stuk transparanter.'
Hoe zie jij je moeder nu?
'Als een vrouw die het communisme aangreep om zich aan een uitzichtloos leven te ontworstelen en in de oorlog verzeild raakte in situaties die ze niet kon verwerken. Op het laatst van haar leven was ze meer met de oorlog bezig dan met de partij. Ze had van die Hema-blocnotejes, waar ze met een ballpoint reconstructies in maakte. Waar het verraad gezeten had. Hoe het kon dat die of dat, hier of daar, en als die hier, waarom die dan dáár. Op haar hoofd had ze een kale plek van het krabben.
Alfred Adler had een interessante theorie over vrouwen die zich niet neer kunnen leggen bij hun onmacht. Bij wie "sterk mannelijk protest" zich naar binnen keert. In 1967 kreeg mijn moeder trigeminusneuralgie, een onverdraaglijke aangezichtspijn, waardoor je hele gezicht verstijft. Dat zij collaboreerde met misdadige regimes is verwijtbaar. Maar nu vind ik het vooral ook... (veegt tranen weg) zo tragisch voor haar.'
Je vader had ze wel goed uitgekozen.
'Godzijdank. Aan tafel ridiculiseerden mijn vader en ik partijleuzen en voerden we Henk Hoekstra-imitaties op. Het huwelijk van mijn ouders is er bijna aan onderdoor gegaan. Maar soms kon mijn moeder haar lachen zelf ook niet meer inhouden. Dan proestte ze door die gezichtsverlamming al haar eten uit. Op een gegeven moment was het hek van de dam. Op het raam van ons huis kwam naast de verkiezingsposter van de CPN de poster van de PvdA te hangen.'
Is je moeder tot het laatst toe communist gebleven?
'Voor het lidmaatschap van de CPN heeft ze nooit bedankt. Maar toen Paul in 1986 overleed, hadden ze al geen contact meer. Ze heeft er nooit over willen praten, maar vlak voor haar dood schreef ze op een blocnote: "Het is nergens wat geworden. Zorg maar liever voor de mensen om je heen."'
Leerde je dát misschien van haar?
'O, zou het?'
Familiearchief | Annie Averink met een op z'n Russisch geknoopt hoofddoekje, circa 1940