Iets met de kosmos Opheffer leest

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
1 juni 2023
Als je bij mijn opa en oma in de Obrechtstraat naar binnen ging, zag je in de gang, boven een tafeltje waarop een mandje stond met een sleutel voor de pendule, een tekening hangen.
'Wie is dat, oma?'
'Dat is Rens. Een schlemiel maar een genie.' Dat 'schlemiel maar genie' werd bij ons een gevleugelde uitdrukking. Als een van ons iets doms had gedaan, werd hij 'een schlemiel maar een genie' genoemd. Onder de tekening (vermoedelijk door P.P. Koster) van de schlemiel en het genie stond de naam: J.K. Rensburg.
Een schrijver. Hij leefde van 1870 tot 1943. Een goede kennis van mijn grootouders.
Toen ik ouder werd vroeg ik eens aan mijn moeder, die Rensburg nog goed gekend had, waarom hij een genie maar een schlemiel werd genoemd. Ze haalde de boekenWereldbouw(1922) enTheorie der evolutie(1931) te voorschijn. In dat laatste boek staat een 'Lijst van hen, die door hun intekeening, tot de uitgave van Rensburg's levenswerk hebben bijgedragen.' Moeder wees me op de naam van haar vader: 'Opa vond hem een genie. Opa wordt ook apart in de "Voorrede" genoemd. Rensburg had namelijk een studie gemaakt van alle schriften en talen die hij in de bibliotheek kon vinden en meende daaruit de oorsprong van taal en schrift te kunnen afleiden. Maar hij ontwikkelde ook een nieuwe taal die over de hele wereld gesproken diende te worden en daardoor de wereldvrede dichterbij zou brengen.'
'En waarom was hij een schlemiel?'
'Sla het boek maar ergens op.'
Ik las: 'Het ontstaan van de Taal in Genesis 2 en in de Geheime Leer. Een geheime, heilige taal. (...) Isoleerende, agglutinerende en flecterende talen (...) Het derde oog. (...) Het gebaar voor de ruimte van de A.'
Ik pakte vervolgensWereldbouwop. Mythen en sagen werden in sonnetvorm naverteld.Lohengrinbegint zo: 'Een lichtvlucht vlangt mijn schip met blijde mare/ En helm-zwaan na, wiens zilver wiekgesprei/ Mijn spoor vlingt langs 't lazuur. Ik kom gevaren/ van Montselvat (...)'
Tja. Vlingen noch vlangen kan ik in mijn woordenboek vinden.
Ik snapte ongeveer wat mijn moeder bedoelde. 'En...', zei ze, 'hij werd in het vooroorlogse Amsterdam gepest en getreiterd. "Rensen" was een werkwoord.'
Weer jaren later, in de jaren tachtig van die vorige eeuw, kwam eens de bekende journalist Ischa Meijer op de redactie vanHet Paroolen we spraken over mooie boektitels. Ik zei: 'Ik vindWereldbouwvan J.K. Rensburg een mooie titel.'
Ischa reageerde meteen met: 'Als je één lelijk woord over Rensburg zegt, ben je antisemiet! Mijn vader schreef een biografie over hem.'
En inderdaad, inEen Joodse graalzoekervan Jaap Meijer staat dat men Rensburg kende uit de vele anekdoten: 'Altijd weer speelde Rens (...) daarin de rol van het gewillige slachtoffer der vaak ruwe grappen.'
Jaap Meijer vond hem geen schlemiel: 'Hij bezat een onvolgroeide genialiteit (...) Groote intelligentie heeft dikwijls iets pathologisch. (...) Hem ontbrak die dosis gezond verstand waardoor het normale intellect zich in deze wereld terecht weet te vinden.' En ook Jaap Meijer schrijft: 'Artistiek Amsterdam bekeek zijn buitenmiddels type als dat van een sjlemiel aan wie gedemonstreerd kon worden hoe het afliep met iemand die consequent achter zijn eigen naïeve idealen bleef aanlopen.'
Het treurige is: hij wist dat hij als schlemiel werd gezien. Als zijnTheorie der evolutieis verschenen schrijft Rens aan zijn broer Eugène dat hij 'bij honderdduizenden opeens verschenen is in een ander licht, niet meer als een pauvre-poète, de eeuwige sjlemiel, maar als een man van de wetenschap, die internationaal arbeid heeft verricht van praktisch nut, de uitvinding van een wereldschrift en de oplossing van het wereldtaalprobleem, waarmee ik de heele taalwetenschap en de heele litteratuur omver-donder.' Rensburg hield van het mystieke, van het occulte en van de literatuur. Hij was inderdaad een graalzoeker.
Op zijn zeventigste jaar, in 1940, wordt hij toegesproken door Menno ter Braak. 'Dichter en denker van het interasterale communisme. Maar ook bekende Amsterdamse figuur.'
Ter Braak neemt Rensburg serieus en... niet. 'Rensburg verkondigt een interplanetaire wereldbeschouwing achter de marxistischeatheistische van thans. De gehele toekomstige beschaving moet worden interasteraal.'
Wat dat interasteraal is?Iets met de kosmos en de sterren en de stand van de maan.
En toch... Hij vertaalde onder meer deDecameroneen Dante en dichtte ondertussen zijn enorme gedichten en zijn satirische spotverzen.
'Ik heb vandaag bar op de Beurs verloren en ik (ook ik) sta voor 't faillissement. De Kosmos gaat nog lang niet naar behoren. En Lente-Bloesems brachten mij geen cent.'
En dan, in 1943, wordt hij opgepakt en op transport naar Sobibor gebracht, waar hij drie dagen later wordt vergast.
'Altijd weer speelde Rens de rol van het gewillige slachtoffer der vaak ruwe grappen'