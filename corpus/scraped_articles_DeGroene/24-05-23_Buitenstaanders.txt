Buitenstaanders

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
23 mei 2024
Op een strand in Cancúnliggen honderden rijke toeristen. Ze willen ingesmeerd worden, ze hebben dorst en honger, en ze houden zich hooguit met elkaar bezig, niet met debeach boysdie gedienstig om hun veldbedden heen dribbelen. Al in de eerste zin van het verhaalBad Mexican Dogstelt één zo'n boy, vijftien jaar oud, dat 'er iets te gebeuren' staat op het strand. Niks aan gelogen, zo blijkt algauw. In dit verhaal vormt de sociale kloof geen opmaat naar een maatschappelijke analyse maar naar een onstuimige vertelling over afpersing, over kwallen, over een verlangen naar seks en een verlangen naar geweld, voor zover die twee hier werkelijk te onderscheiden zijn.
In 2015 bracht de Deense schrijver Jonas Eika (1991) zijn debuutroman uit, maar pas met zijn bundelNa de zon(2018) werd hij onthaald als belangrijke, provocatieve nieuwe stem en volgden diverse nominaties en enkele prijzen - en nu dus zijn eerste Nederlandse vertaling.
Eika schrijft zonder rem: weinig psychologisch gewroet, geen geserreerd proza op de vierkante centimeter, maar verhalen die hard door de bocht gaan en uiteindelijk op een compleet ander punt uitkomen dan waar ze beginnen. Het tempo ligt hoog, de alinea's zijn dicht, met weinig dialoog en amper witregels. Af en toe voelt zelfs 'vervreemdend' als een te kalm adjectief, het proza is droomachtig,trippy. Op de goede momenten krijgt Eika's werk precies daardoor smaak: er zit leven in deze verhalen, ze zijn gedurfd en staan onder spanning, zoals het begin van die beach boys-geschiedenis, en zoals ook het bijzonder geslaagde openingsverhaalAlvin.
Een consultant is in dit verhaal op pad voor zaken, hij doet iets met implementatie van software. Op een dag mist hij een afspraak, waarna hij wordt verleid door een 'opvallend witte' jongen die hem meeneemt en met hem gaat beleggen. Wat? De ik-verteller begrijpt ook maar half wat er gebeurt, maar staat er nauwelijks bij stil. Moedwillig laat hij zich onderdompelen in een fascinerende onderwereld: die van de handel in derivaten.
En weer ontstaat er zo'n zinderende, raadselachtige sfeer, die belangrijker is dan wat er precies gebeurt, althans, de plot heeft iets van een ongrijpbare droom. Ook omdat het karakter van de hoofdpersoon tot aan het einde troebel blijft: Eika's schrijfstijl is weliswaar helder, maar wat verlangt die ik-figuur precies, wat houdt hem bezig? Is dit alles een allegorie, een nachtmerrie, een parodie op het kapitalisme?
Tegen het einde denkt de verteller: 'Ik had zin om te huilen. Ik miste mijn ex-vrouw en de paar vrienden (...). Plotseling leek het alsof ik mijn leven destijds had opgegeven, de regie aan iemand anders had overgelaten. Mijn leven voelde leeg en zinloos.' Een expliciete emotionele oprisping, die zo omringd is door andere indrukken en overpeinzingen dat hij weinig gewicht krijgt. Juist die vluchtigheid maakt het verhaal beklijvend - het is tegelijkertijd slim en onbegrijpelijk, toegankelijk en afstandelijk, lichtvoetig en zwaar.
In zekere zin geldt dat voor al Eika's verhalen, hoewel er zeker ook minder sterke momenten in de bundel te vinden zijn.Rory, Aurora en ikis weer zo'n trippy, dichtgeplamuurd verhaal vol seksuele spanning. De hoofdpersoon is nu een dakloze vrouw in Londen - opnieuw zo'n eenling die zich moet verhouden tot een afbrokkelende wereld. Ze wurmt zich een relatie binnen, waardoor er een vreemde driehoeksverhouding ontstaat van drie figuren aan de rand van de samenleving. Hun avondeten bestaat uit soep van gestolen ingrediënten, geld wordt verdiend met drugsverkoop aan herstellende verslaafden, en dan is er ook nog iets met daklozen die worden ingezet voor het maken van computerchips. Het ene zijpad is nog niet betreden of het volgende dient zich alweer aan; de zwalkende toon past nog wel bij de mentale staat van de verteller, maar het lijkt alsof Eika er ook niet helemaal uitkwam, alsof zich maar geen natuurlijk zwaartepunt aandiende in deze mengeling van drama, parodie, fantasie en - zeker tegen het einde - horror.
Een vergelijkbaar gevoel bekroop me bijRachel, Nevada,dat zich afspeelt bij de roemruchte militaire basis Area 51, een favoriet decor voor ufo-geïnteresseerden. Een oudere man heeft sinds de dood van zijn dochter 'het gevoel volledig van iedereen te zijn afgesneden' en doolt door het lege Amerikaanse land, verlangend naar een vreemd voorwerp genaamd het Baken, soms naar de 'grond getrokken in een sluimer die hem ieder moment kon overvallen'.
Meer dan eens dacht ik: wat ben ik nou eigenlijk aan het lezen? Waar gaan deze verhalen vooral over? Wat houdt ze bij elkaar, waar botsen ze, wat beoogt de schrijver ermee?
Het draait inNa de zonduidelijk om Serieuze Thema's: de (onverwoestbare) werking van het kapitalisme, wat het inhoudt om vandaag de dag queer te zijn, de fascinatie voor geweld, egocentrische rijkdom en allerlei soorten buitenstaanderschap; telkens weer raakt de kwetsbare eenling verzeild in een ongrijpbare wereld die hij niet kan overzien. Knap hoe onbeschroomd en ambitieus Eika zijn onderwerpen te lijf gaat, hoe intrigerend zijn volle verhalen daarmee soms worden. Al laten ze me uiteindelijk vooral duizelig achter.
JONAS EIKA Na de zon Vertaald door Michal van Zelm. Koppernik, 176 blz.