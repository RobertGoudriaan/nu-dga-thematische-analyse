Omgevallen kokosboom

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
17 november 2022
Toen de Spaanse koning Filips IIals eerste moderne vorst besloot zijn gebied vanuit één centrum te regeren, zo gaat de vast apocrieve anekdote, nam hij een kaart van het Iberisch Schiereiland, plaatste zijn vinger in het middelpunt en maakte het op dat moment onbelangrijke dorp Madrid tot hoofdstad.
Iets soortgelijks zou kunnen gelden voor de bij iedereen zo goed als onbekende Chagosarchipel. Qua oppervlakte is de archipel bijna niets: zeven atollen en zo'n zestig eilandjes waarvan het grootste (Diego Garcia, 27 km2) kleiner is dan Vlieland. De ligging daarentegen is perfect. Beter kan haast niet. Neem een kaart van de Indische Oceaan, plaats je vinger in het middelpunt, tussen de continenten Afrika, Azië en Australië et voilà, je komt onvermijdelijk uit op of in de buurt van de Chagosarchipel. Voor de buitenstaander is dat niet meer dan een leuk weetje, voor de weinige bewoners van die archipel betekende het een ramp.
Al tijdens de Tweede Wereldoorlog werd duidelijk dat het Europees kolonialisme zijn tijd gehad had. En inderdaad, na 1945 ging het snel. Het ene na het andere land eiste zijn onafhankelijkheid op. Tegelijkertijd gebeurde iets waar niemand rekening mee hield: twee grootmachten streden onder evenzovele diametraal tegengestelde ideologieën om de wereldmacht en probeerden daarom elk nieuw, zelfstandig land aan hun zijde te krijgen.
Mauritius was een van de laatste Afrikaanse landen die zich vrijmaakten van hun bezetter, in dit geval het Verenigd Koninkrijk. Dat gebeurde pas in 1968. Maar het land bleef wel in de Commonwealth. Dat is vermoedelijk een van de verklaringen dat het voor de Engelsen niet zo ingewikkeld was een klein stukje ervan in bezit te houden. Zo gebeurde: enkele jaren voordat Mauritius zelfstandig werd splitste het Verenigd Koninkrijk de Chagosarchipel af en noemde het gebied British Indian Ocean Territory. De belangrijkste reden dat dit gebeurde was een verzoek van dezelfde Amerikanen die voorheen zo aangedrongen hadden op dekolonisatie. Maar in dit geval was het politieke ideaal ondergeschikt aan de actualiteit. De Amerikanen hadden een uitvalsbasis nodig in de Indische Oceaan. Bondgenoot VK leverde die maar wat graag. Gevolg was dat de circa vijftienhonderd bewoners van Diego Garcia en andere Chagoseilanden in de daaropvolgende jaren te horen kregen dat hun eiland - aldus de letterlijke tekst - 'gesloten' werd. Hun bleef geen andere keus dan de biezen pakken.
Over deze gebeurtenissen en alles wat daarop volgde - langdurig juridisch getouwtrek bij verschillende organen - schreef jurist, schrijver van bestsellersDe rattenlijnenOost-Weststraaten, in deze zaak, aanklager Philippe Sands een belangrijk boek. Het nadeel van een boek met zo'n onderwerp is dat het snel stroperig wordt. Maar daar heeft Sands iets op gevonden: hij heeft een van degenen die destijds uit de Chagosarchipel gedeporteerd werden en sindsdien voor het recht op terugkeer strijden, tot hoofdpersoon gemaakt. Dat is Liseby Elysé, geboren in 1953 op het minuscule eiland Peros Banhos. Zij werd in april 1973 met haar man, vader, broers en zusters naar Mauritius gedeporteerd. Het enige dat ze mee mocht nemen, was een hutkoffer. Op Mauritius werd Liseby gehuisvest in een overvol krot. Een leven in de hel begon.
Ondertussen hadden een paar honderd van Liseby's lotgenoten een zaak aangespannen. Ze kregen een fooi. Aldus het begin van een langdurige reeks processen, zittingen, onderhandelingen en meer, met als laatste de uitspraak in 2019 door het Internationaal Strafhof van Den Haag dat de bezetting van de Chagosarchipel door het Verenigd Koninkrijk onrechtmatig was en dat het gebied zo snel mogelijk aan Mauritius overgedragen moest worden. Het is tot op de dag van vandaag niet gebeurd.
Ondertussen is Liseby Elysé langzamerhand oud geworden. Ze heeft op haar geboortegrond eigenlijk niets meer te zoeken, niets anders dan politieke rechtvaardigheid en een herinnering. De machiavellisten onder ons zullen zeggen: verdrietig maar ja... Daarbij zullen ze wijzen op de vele keren dat de Amerikaanse legerbasis van Diego Garcia een rol speelde in de moderne politieke geschiedenis, ten tijde van de Koude Oorlog, na de val van de sjah van Perzië, na 9/11 (als hub voor gevangen genomen al-Qaeda-strijders). Erasmianen - om die maar even als hun tegenhanger te zien - zullen het daar volstrekt mee oneens zijn. Daarbij kunnen zij onder meer verwijzen naar de beroemde uitspraak van Abel Herzberg dat er nooit zes miljoen joden werden vermoord maar slechts één jood - en dat zes miljoen keer.
Met andere woorden, in dit soort gevallen, menselijk leed, is het dwaas zo niet ontoelaatbaar in getallen te spreken; leedmeten en ethische dilemma's zijn appels en peren. Aldus ook de centrale strekking van Sands' betoog.
In het laatste hoofdstuk van zijn boek vertelt Sands dat hij onlangs, februari 2022, met een aantal betrokkenen terugkeerde naar hun plek van herkomst. Hij besluit het hoofdstuk met een fotootje van Liseby, gezeten op een omgevallen kokosboom en een hagelwit strand. Ze draagt een T-shirt en een baseballpetje. Gewoon een moderne vrouw zou je zeggen, luierend op vakantie. Drieënhalf jaar eerder, september 2018, had dezelfde vrouw in Den Haag een getuigenis afgelegd. 'Toen Madame Elysé klaar was', schrijft Sands, 'viel er een langdurige stilte die net zo indrukwekkend was als haar tekst.'
In gevallen van leed is het dwaas om in getallen te spreken
PHILIPPE SANDS De laatste kolonie: Misdaden tegen de menselijkheid in de Indische Oceaan Spectrum, 264 blz. AFP / ANP | Chagossische families vieren dat het hoogste gerechtshof van de VN Groot-Brittannië maande om de controle over de archipel in de Indische Oceaan op te geven. Port Louis, Mauritius, 2019