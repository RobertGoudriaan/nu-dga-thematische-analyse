De schoonmaak ramp Wie ruimt Shells olievervuiling in de Nigerdelta op?

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
4 april 2024
Ogoniland moest de uitzondering worden: hier zou wél alle olievervuiling van Shell op de juiste wijze worden schoongemaakt. Toch gaat het goed mis, blijkt uit interne documenten. Wat betekent dit voor de héle Nigerdelta?
'Het was de grootste schokdie ik ooit heb ervaren, het leek wel een shakespeareaans drama."Et tu, Brute?"had ik tegen de minister kunnen zeggen. Een paar dagen eerder hadden we nog samen gegeten.'
Ferdinand Giadom klinkt nog altijd ontdaan door de telefoon, vele maanden na zijn ontslag als hoofd van de sanering in Ogoniland. De sanering is een van de grootste operaties van door olie vervuild gebied ooit. Hij had nog geen dertien maanden leidinggegeven toen hij naar de Nigeriaanse hoofdstad Abuja werd ontboden. Op 2 mei vorig jaar ontving hij er een drieregelig briefje met de melding dat de minister van Milieu hem per direct wegstuurde. Zonder opgaaf van redenen.
De minister vond Giadom te lastig, is de officieuze reden. Hij had 39 dubieuze saneringscontracten met lokale bedrijven tegengehouden, omdat ze niet de kennis en capaciteit in huis hadden om hun taak naar behoren te verrichten. Ook wees hij contracten af voor het herplanten van mangrovebomen in terrein waarvan niet eens bekend was of de olie er was opgeruimd, noch welke van de zes ondersoorten mangroves er vroeger groeide, een recept voor afsterven van de zaailingen. Zo kon hij verspilling voorkomen van de tientallen miljoenen dollars in het speciale fonds voor Ogoniland.
Insiders spreken vansweetheart deals,waarbij bedrijven veel meer geld in rekening brengen dan gebruikelijk en waarbij mensen die de contracten mogelijk maakten allemaal een 'plak van de cake' krijgen. In Ogoniland richten zulke bedrijven door incompetentie soms meer schade aan het milieu aan dan de gelekte olie. Een bron dicht bij het project noemt de schoonmaakoperatie 'een ramp' en spreekt van 'milieubanditisme'. 'Terwijl Ogoniland een voorbeeldfunctie had kunnen vervullen voor de wereld, is het nu vooral een voorbeeld van hoe je het niet moet doen.'
Acht dagen na het ontslag van Giadom keurde de minister inderdaad projecten goed ter waarde van maar liefst 287 miljoen dollar, blijkt uit een intern document. Drie weken later trad de minister zélf af, omdat er een nieuwe regering aantrad. De genoemde contracten waren voor 'sanering van de kustlijn' (ter waarde van 238 miljoen dollar) en voor 'projecten voor drinkwater' (49 miljoen).
De Groene Amsterdammerkreeg meer vertrouwelijke documenten over Ogoniland onder ogen, die tonen wat misging met de operatie. Met een bijzondere rol voor de VN-milieuorganisatie United Nations Environment Programme (unep), die technische steun en adviezen gaf. Per 1 januari trok zij haar handen af van de operatie, volgens betrokkenen uit angst voor haar reputatie. En met een belangrijke rol voor Shell, dat in 1956 voor het eerst olie oppompte in de Nigerdelta.
Het olieconcern zegt geregeld de schoonmaak van Ogoniland te steunen en stelde honderden miljoenen dollars beschikbaar om dit mogelijk te maken. Tegelijkertijd verzet Shell zich in Britse en Nigeriaanse rechtszalen fel tegen claims van Nigeriaanse boeren en vissers elders in de Nigerdelta, die eisen dat hún leefgebied even grondig wordt schoongemaakt als het plan is voor Ogoniland.
Ook meldde het concern half januari zijn dochtermaatschappij Shell Petroleum Development Company (spdc) in Nigeria in zijn geheel te willen verkopen aan een consortium van vijf vooral Nigeriaanse bedrijven. Als dat doorgaat, kunnen door vervuiling getroffen burgers alleen nog naar Nigeriaanse rechters stappen, die andere normen volgen en nog trager werken dan hun Britse collega's. Ook ontbreken dan de schijnwerpers van internationale media.
De ontwikkelingen in Ogoniland, de chaos en de corruptie, laten zien hoe moeilijk het is de héle Nigerdelta schoon te krijgen. Dit immense gebied, zo groot als België en Nederland samen, is volgens experts het meest door olie vervuilde gebied op aarde. Toch blijven lokale milieuorganisaties en bewoners geloven dat het kan, en lanceerden ze eind vorig jaar een strategie om dit te bereiken.
Ogoniland zelf omvat niet meerdan duizend vierkante kilometer, twee derde van de provincie Utrecht, en toch is het de bekendste regio in Nigeria. Niet vanwege zijn mangrovewouden en kreken die bij eb droogvallen, waarna het in de schonere beddingen krioelt van krabbetjes. Wel door de grootschalige protesten van begin jaren negentig tegen de vervuiling en marginalisatie van de bevolking. De brute executie in 1995
van Ogoni-leider en schrijver Ken Saro-Wiwa en het militaire showproces dat eraan voorafging, wekten wereldwijd veel woede.
De geoloog Ferdinand Giadom, zelf Ogoni, is vergroeid met het gebied. Hij promoveerde op de vervuiling in Ogoniland en werkte mee aan een groot onderzoek van unep, dat precies in kaart bracht hoe groot de vervuiling was. Hij ontdekte onder meer dat door de licht aflopende kleilagen in Ogoniland, die amper water absorberen, het met olie vervuilde grondwater zich over een veel groter gebied heeft verspreid dan eerder werd aangenomen. Op sommige plaatsen zat het giftige benzeen en tolueen in het opgepompte drinkwater.
Het rapportEnvironmental assessment of Ogoniland(2011) adviseerde een grote schoonmaakoperatie op te zetten, met een fonds van één miljard dollar voor de eerste vijf jaar. Zo ontstond het Hydrocarbon Pollution Remediation Project (hyprep), het overheidsorgaan dat nog altijd voor de schoonmaak verantwoordelijk is. De lokale Shell-dochter spdc beloofde mee te betalen. De joint venture waarin ze een minderheidsbelang heeft - naast het Nigeriaanse staatsoliebedrijf nnpc, het Franse TotalEnergies en het Italiaanse Eni - had eind 2022 al 572 miljoen dollar in het fonds gestort.
hyprep kon vanaf 2018 rekenen op betrokkenheid van een team van unep, dat als consultant en technisch adviseur zou optreden en zou toezien op de schoonmaak. De eerste lichtvervuilde en relatief makkelijk schoon te maken plekken werden aangepakt, maar niet volgens de hoge internationale standaarden die unep had geëist.
De Nigeriaanse minister van Milieu, Sharon Ikeazor, besefte dat. Op 15 maart 2022 benoemde ze Ferdinand Giadom als coördinator van hyprep. Ikeazor kreeg echter kort daarop een ander ministerie onder zich en werd opgevolgd door minister Mohammed Abdullahi. 'Vanaf dag één was hij uit op mijn vertrek', zegt Giadom achteraf.
De geoloog ging hard aan de slag en deed, naar eigen zeggen, in één jaar meer dan zijn voorgangers in de vijf jaar ervoor. Belangrijk was dat de Ogoni, die zo lang hadden geleden onder vervuiling en onderdrukking, blijvend van de operatie zouden profiteren. Vandaar dat hij drielegacy-projecten wilde opzetten. Het eerste was een goed functionerend ziekenhuis. Dat ontbrak nog in Ogoniland, 'terwijl we door de olievervuiling een grote toename zien van kanker en andere aandoeningen aan inwendige organen'. Schoon drinkwater was het tweede. Aansluiting van Ogoniland op het nationale stroomnetwerk het derde, 'zodat we genoeg stroom hebben om echt onvervuild water op te pompen'.
'Weinigen realiseren zich hoeveel werk gaat zitten in alleen al het bedenken en ontwerpen van zulke projecten. Ik ging weer naar school, zeg maar, om bij te leren over stroomvoorzieningen, en sprak met hoogleraren en deskundigen uit de energie-industrie.' Intussen merkte hij vele dubieuze schoonmaakcontracten te hebben geërfd. 'Grootschalige corruptie nekt schoonmaak Nigerdelta', kopteAfrica Confidentialin oktober 2022, een paar maanden na zijn aanstelling. 'Wat zal ik zeggen? Als je trouwt met een losbandige vrouw, moet je niet verbaasd zijn als zij op straat met vreemde mannen praat', zegt hij. 'Je moet dan veel door de vingers kunnen zien. Ik dacht eerst ook dat ik een technische functie kreeg, maar ontdekte snel dat je de politiek niet kon scheiden van dit werk. Ik moest de balans zoeken, om de operatie gaande te houden.'
Het ging hem goed af,dacht hij tot vorig voorjaar. Zijn 'moment suprême' beleefde hij op 28 april: de feestelijke lancering van de drie legacy-projecten die hij had helpen voorbereiden - het ziekenhuis, aansluiting op het stroomnet en schoon drinkwater - in gezelschap van vertrekkend president Buhari en de minister van Milieu. De drie droegen die dag hetzelfde traditionele donkerblauwe gewaad, dat Giadom speciaal had laten maken. 'De minister en ik hielpen elkaar de kleding aan te trekken, we zaten bij elkaar op de bank, zeiden dingen als: vergeet je wandelstok niet. Ik bracht hem nog naar het vliegveld, schudde hem hartelijk de hand.' Vier dagen later stuurde dezelfde minister hem weg.
Giadom besloot het ontslag aan te vechten, een zaak die nog loopt. In al die jaren bouwde hij een brandschone reputatie op en die is hem veel waard. 'Nog altijd is mij niet verteld waarom ik zou zijn ontslagen, wat tegen alle procedures voor overheidsfunctionarissen ingaat. De minister zegt dat het een politieke benoeming was en hij me naar believen kon ontslaan. Maar dat is aantoonbaar onjuist.'
De door Giadom geërfde projecten waren lang niet altijd succesvol. Een voorbeeld vormen de percelen 52 en 55. Een intern unep-rapport velt er een keihard oordeel over. Uit watermonsters van mei 2023 blijkt dat perceel 52 'nog altijd niet voldoet' aan de criteria om 'schoongemaakt' genoemd te kunnen worden. In het grondwater van 'vele waterbronnen' zit nog altijd olie; op sommige plekken is bijna zeven keer zoveel koolwaterstoffen in het water gemeten als toelaatbaar wordt geacht voor de volksgezondheid. 'Zelfs als de bodemsanering is voltrokken, zal het grondwater de grond waarschijnlijk blijven besmetten.'
Een andere conclusie is dat 'op een groot deel' van de onderzochte percelen 'de toplaag geheel verdwenen' is. Daardoor 'is het onwaarschijnlijk dat het perceel weer als landbouwgrond in gebruik kan worden genomen, tenzij van elders grond wordt aangevoerd' wat 'aanzienlijke extra kosten' met zich zou meebrengen.
Dan is er het vervuilde Ajeokpori-perceel. Uit een intern 'activiteiten rapport' van juni 2023 blijkt dat maar liefst veertien bedrijven contracten ervoor kregen. unep noemt dat elders 'wetenschappelijk niet verdedigbaar' en de vijftig miljoen dollar die de bedrijven kregen 'een ongepast gebruik van middelen'.
Illustratief zijn ook de notulen van een 'rondetafelvergadering' van 16 juni 2023. Vertegenwoordigers van unep luchten hun hart over de grondsanering en mislukte schoonmaak tegenover de andere betrokkenen, die werken voor hyprep en spdc. De eerste fase van de sanering in heel Ogoniland is 'een totale mislukking' vanwege de 'incompetentecontractors'en de 'systematische fouten' door hyprep, zegt een unep-vertegenwoordiger. 'Hij stelde dat incompetente bedrijven opnieuw in de arm worden genomen voor zowel de sanering in de tweede fase als langs de kust', noteert de notulist.
Africa Confidentialen financieel persbureau Bloomberg brengen Philip Shekwolo, de huidige technisch directeur bij hyprep, in verband met de dubieuze saneringscontracten. Als 'hoofd saneringen' bij spdc moest hij ervoor zorgen dat na elk olielek de vervuiling werd opgeruimd. Maar die schoonmaak vertoonde grote gebreken, bleek al uit het unep-rapport over Ogoniland uit 2011: van de vijftien percelen die spdc 'schoon' had verklaard, waren er tien nog steeds vervuild. Toch kreeg Shekwolo de verantwoordelijkheid om de contacten op te zetten met bedrijven die de vervuilde grond moesten opruimen. Wat Shekwolo sindsdien heeft gedaan, is 'contracten sturen naar de minister, die ze goedkeurt en terugstuurt, waarna ze worden getekend', zegt de bron bij het project. Dat gebeurde 'zonder dat iemand het weet', en 'buiten alle toezichtmechanismen om' en ging volgens hem zeker door tot ver in 2023.
De verspilling van geld en het vermoeden van corruptie vormen volgens een ingewijde belangrijke redenen dat de VN-organisatie per 31 december de samenwerking met hyprep verbreekt. Ook Shell-dochter spdc schortte voor de zomer nieuwe betalingen in het hyprep-fonds op, in afwachting van meer duidelijkheid over de contracten, schrijftAfrica Confidential.'Het breekt mijn hart dat unep vertrekt', zegt Ferdinand Giadom. 'Vanwege de complexiteit van de vervuiling zou de milieuwaakhond van de wereld bij hyprep betrokken moeten blijven. Het is echt jammer dat ze de losbandigheid daar zo groot acht dat er een echtscheiding moest komen.'
Inmiddels is een andere VN-organisatie gevraagd de rol van unep over te nemen, die voor Projectondersteunende Diensten (unops), die ook andere grootschalige projecten begeleidt. Maar voordat zij dat aandurft, moet hyprep voldoen aan strenge eisen, blijkt uit een niet-openbare brief aan de toenmalige minister van Milieu.Voor 'adequatechecks, balancesen transparantie' over de uitvoering van de grondsanering is een 'belangrijke hervorming van het huidige bestuur van hyprep nodig', schrijft unops. Terwijl de unep-delegatie de koffers pakte, woedde vijfduizend kilometer verderop een andere strijd over opruiming van olievervuiling in de Nigerdelta. In een helverlicht rechtszaaltje van het Britse Technology and Construction Court kruiste advocaat Richard Hermer half december drie dagen lang de degens met Lord Peter Goldsmith, de eerste namens 13.652 gedupeerde boeren en vissers, de tweede namens Shell en dochter spdc.
De rechtszaak begon al in 2016 met een groepsclaim van de Bille-gemeenschap, vooral vissers, waar de Ogale-gemeenschap, vooral boeren, zich later bij aansloot. Ze eisen financiele compensatie voor en opruiming van de vervuiling veroorzaakt door maar liefst 72 lekkages van olie in het leefgebied van de Ogale-gemeenschap (sinds 1998), en door 86 lekkages in de viswaters van de Bille-gemeenschap (tussen 2011 en 2013), waardoor mangrovewouden afstierven en vissen bijna onmogelijk werd.
De zaak kon pas beginnen nadat het Britse Hooggerechtshof in 2021 had geoordeeld dat Britse rechters zich over zo'n zaak mogen buigen. Omdat het moederbedrijf van Shell zich in het Verenigd Koninkrijk bevindt, kan het een 'zorgplicht' hebben voor slachtoffers van eventuele schade veroorzaakt door de Nigeriaanse Shell-dochter, aldus de uitspraak.
Over de inhoud van de claims gaat het nog lang niet tijdens de zitting in december. Centraal staat de mate vandisclosure,een rechtsbeginsel dat in de VS en het VK een veel grotere rol speelt dan in Nederland: als eisers aannemelijk kunnen maken dat interne stukken van gedaagden cruciaal bewijs kunnen bevatten, kan de rechter de tegenpartij dwingen die documenten af te staan.
Hermer dringt aan op een zo breed mogelijke disclosure: anders kan er volgens hem geen sprake zijn van een eerlijk proces.'Mylady,het is toch overduidelijk dat als je armlastig bent en langs een oliepijpleiding woont, deoperatordie de pijpleiding beheert veel beter weet wat daar gebeurt dan jij?' probeert hij de rechter te overtuigen. Lord Goldsmith verwijt Hermer hierop 'eenfishing expedition'te voeren: de eisende partij wil op goed geluk documenten doorzoeken, in de hoop bewijzen te vinden voor een claim 'die ze nog wénst in te dienen, niet voor de claim die ze al hééft ingediend'. Het concern vindt dat het niet aansprakelijk is voor de vervuiling, omdat het overgrote deel ervan zou zijn veroorzaakt door derden, zoals oliedieven, die de pijpleidingen illegaal aftappen. 'Ze willen hun standpunt weer doen herleven dat niet meer olie is gelekt dan in één zwembad past', repliceert Hermer over Shell. Wat duidelijk wordt, is dat het nog tot halverwege 2025 zal duren voordat de zittingen beginnen waar de groepsclaim inhoudelijk wordt behandeld.
De rechtszaken tegen Shellover olievervuiling in Nigeria zijn 'geweldig, omdat ze de aansprakelijkheid leggen waar die hoort', zegt Richard Steiner, mariene bioloog in Alaska en consultant voor internationale natuurbescherming. 'Maar voor de honderden olielekkages in de Nigerdelta is het geen oplossing. Dat duurt allemaal te lang.'
Steiner onderzocht voor Stichting Onderzoek Multinationale Ondernemingen (somo) een vrij recent fenomeen: de verkoop door internationale olieconcerns van hun concessies voor oliewinning aan Nigeriaanse oliebedrijven. Zijn bijdrage kwam terecht in het rapportSelling Out Nigeria, dat op 28 februari verscheen.
In 2010 werd een wet van kracht om investeringen in de olie-industrie door Nigeriaanse bedrijven te stimuleren, die onder meer het recht op eerste aankoop kregen als olieconcessies op de markt kwamen. Sindsdien kwam die verkoop in een stroomversnelling en deden Shell, ExxonMobil, Chevron, Total, Eni/Agip al een groot aantal concessies van de hand.
Half januari maakte Shell bekend zijn dochter spdc zelfs in zijn geheel te verkopen, aan een consortium van vier Nigeriaanse oliebedrijven en een in Zwitserland gevestigde handelsmaatschappij die daar in totaal 2,4 miljard dollar voor neerleggen. Als de Nigeriaanse regering de verkoop goedkeurt, is de navelstreng tussen Londen en de Nigerdelta helemaal doorgeknipt. Alleen Nigeriaanse rechters zullen zich dan nog kunnen uitspreken over de vervuiling in de Nigerdelta.
Lokale bewoners en milieuorganisaties maken zich dan ook grote zorgen. De meeste nieuwe eigenaren missen kennis en kapitaal om olievervuiling op verantwoorde wijze op te ruimen, blijkt uit Steiners onderzoek. Dat merkte ook de Bille-gemeenschap. In 2014 verkochten Shell, Total en Agip al hun aandelen in een olieconcessie en de bijbehorende oliepijpleiding die dwars door Bille-gebied loopt aan een groep lokale bedrijven. Leiders van de Bille-gemeenschap vroegen vergeefs om een milieueffectrapportage en een aandeel in de oliebronnen, zodat ze zouden meeprofiteren van de winsten.
Sinds die verkoop is de pijpleiding, de Nembe Creek Trunk Line, niet onderhouden, vertelden ze aan Steiner. De nieuwe operator, het Nigeriaanse energiebedrijf Aiteo, sloot de pijpleiding in 2021 vanwege de talloze olielekken, vooral veroorzaakt door oliedieven. Dat jaar barstte een boorput van de Santa Barbara-oliebron in dezelfde olieconcessie. Het kostte Aiteo meer dan een maand om de boorput te dichten. 'Shell was verschrikkelijk, maar Aiteo is veel erger', zeiden lokale leiders tegen Steiner.
De chaos en onzekerheidin de Nigerdelta vereisten een nieuwe strategie voor de Nigerdelta, vonden lokale activisten en somo. In nauw overleg met dertien milieu-, mensenrechtenen jongerenorganisaties uit de Nigerdelta stelden Richard Steiner en een collega daarom deNational Principles for Responsible Petroleum Industry Divestmentop, die begin december in Nigeria zijn gepresenteerd.
De zeventien principes schetsen een toekomstscenario dat rigoureus verschilt van de praktijk. Om enkele punten te noemen: totale transparantie over wie welke oliebronnen en -infrastructuur bezit, inspraak van de lokale bewoners in de contracten als doorverkoop ophanden is, de eis dat nieuwe eigenaren bewijzen dat ze de 'beste internationale standaarden' kunnen toepassen om olievervuiling te voorkomen en op te ruimen - zeker aan het eind van de rit, als olie- en gasbronnen en pijpleidingen moeten worden afgesloten en ontmanteld.
Steiner bepleit een afdwingbaar protocol voor ontmanteling van oliebronnenwereldwijd,gebaseerd op deze principes. In oliestaten als Azerbeidzjan, Rusland, Venezuela 'én hier in de VS', zijn er al talloze slecht afgedichte, verlaten oliebronnen, die als 'tijdbommen kunnen werken': wereldwijd zouden er 29 miljoen verlaten olie- en gasbronnen zijn. 'De komende decennia zullen fossiele brandstoffen van het toneel verdwijnen, waardoor er alleen maar meer oliebronnen dichtgaan. Daarom is zo'n protocol zo belangrijk, daarom is het Nigeriaanse voorbeeld zo belangrijk.'
Voor Nigeria stelt het rapport een fonds voor dat moet voorzien in het opruimen van de héle Nigerdelta, met voorlopig 25 miljard dollar in kas, later aan te vullen tot vijftig miljard, te betalen door de internationale oliemaatschappijen. 'Ogoniland omvat maar twee of drie procent van de hele Nigerdelta. Het is zwaar vervuild en verdient speciale behandeling. Maar dat geldt ook voor veel andere plekken in de Nigerdelta', licht hij toe. 'Die vijftig miljard is een serieuze schatting.' Als de financiële compensatie voor getroffen bewoners wordt meegeteld, zou dat bedrag nog verdubbeld moeten worden, zegt hij. Wat een precedent heeft in de VS: olieconcern BP betaalde 65 miljard voor opruimkosten, boetes en compensatie voor de diepzeeboorinstallatie-ramp van Deepwater Horizon in 2010, voor de kust van Louisiana. 'Dat was één oliebron.'
Een fonds met zoveel geld vergroot de kans op corruptie alleen maar, beseft hij. Daarom moet er gedegen, onafhankelijk toezicht van buiten Nigeria komen, bijvoorbeeld door unep. Want van de Nigeriaanse federale regering verwacht hij weinig. 'Zij heeft haar fundamentele plicht, opkomen voor haar burgers, verzaakt. Omdat het staatsoliebedrijf nnpc grootaandeelhouder is in de meeste joint ventures met internationale oliebedrijven, gedraagt de federale overheid zich als een oliemaatschappij. En zo handelt zij ook. Ze biedt amper regulerend toezicht, zoals ze moet doen. Dat moet echt stoppen.'
Steiner richt zijn hoop daarom op de regeringen van de deelstaten in de Nigerdelta. 'Zij voelen zich gemarginaliseerd door de federale regering. Met lokale gemeenschappen en ngo's kunnen ze een krachtige coalitie vormen om sommige van de veranderingen door te voeren.'
'Vijftig miljard dollarvoor de schoonmaak van de delta? Wauw', zegt Ifeoma Ndekwu van het Stakeholder Democracy Network (sdn), die de lancering van deNational Principlesorganiseerde. 'Als je kijkt naar de miljarden die de grote oliebedrijven hier hebben verdiend, is het niet te veel. We steunen die oproep. Maar: laten we het stap voor stap doen.' Het sdn houdt onder meer een kaart bij die steeds wordt geüpdatet, met alle olielekken in de hele Nigerdelta. Twee dagen nadat Shell meldde zijn dochterbedrijf spdc te verkopen, riep de organisatie de regering op die stap pas goed te keuren als Shell en de nieuwe eigenaren beloven op verantwoorde wijze om te gaan met delegacy pollutionin de Nigerdelta - met de zeventien nationale principes als uitgangspunt.
Via een nationale conferentie later dit jaar hoopt sdn de 'principes' tot nationaal beleid te maken. 'Zij kunnen een gamechanger worden voor de hele olie- en gasindustrie hier', zegt Ndekwu. 'Andere landen hebben vergelijkbaar zorgvuldig beleid; ik zie niet in waarom dat hier niet zou kunnen. Ik ben daar erg optimistisch over. De fondsen zullen beschikbaar komen.'
Wat Ogoniland betreft, hangt veel af van de eventuele betrokkenheid van unops en, vooral, van de vorige herfst aangetreden minister van Milieu, de politicoloog Balarabe Abbas Lawal. Zowel de bron dicht bij het project als Ferdinand Giadom noemen hem zeer ervaren en betrokken. Giadom sluit zelfs niet uit dat als hij zijn rechtszaak wint - in april komt er een uitspraak - hij weer bij hyprep wordt aangenomen om zijn werk af te maken. 'Ik ben een eeuwige optimist.'
...