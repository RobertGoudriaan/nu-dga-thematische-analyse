Vicieuze cirkel In Den Haag

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
23 januari 2025
Als 2024 het grote, wereldwijde verkiezingsjaar was waarin meer dan de helft van de wereldbevolking naar de stembus ging, wordt 2025 het jaar waarin uiterst rechts mondiaal machtsposities verwerft. Naast landen zoals Nederland, Italië, Hongarije en Finland, waar radicaal-rechtse partijen al deel uitmaken van de regering, is nu ook Oostenrijk aan de beurt: de FPÖ krijgt daar voor het eerst de kans een regering te leiden. Aan de overkant van de Atlantische Oceaan legt Donald Trump deze week opnieuw de eed af als president van de VS, waarmee deze politieke stroming haar greep op de macht bevestigt.
Maar wat gebeurt er precies wanneer radicaal-rechtse populistische partijen aan de macht komen? Uit tal van voorbeelden weten we inmiddels dat ze wel degelijk in staat zijn om te regeren. Ze slagen erin machtsposities te veroveren én te behouden, zonder hun populistische veren af te schudden. Hoewel er boekenkasten volgeschreven zijn over de opkomst van uiterst rechts, is er nog relatief weinig wetenschappelijk onderzoek naar de daadwerkelijke gevolgen van hun machtsuitoefening. Een belangrijke uitzondering vormt het werk van de Britse politicoloog Fred Paxton, die enkele jaren geleden promoveerde op een vergelijkend onderzoek naar de impact van radicaal-rechtse populistische partijen die op lokaal niveau regeerden.
Paxton analyseerde vier West-Europese gemeenten waar radicaal-rechtse partijen het lokale bestuur domineerden: Wels in Oostenrijk, HéninBeaumont in Frankrijk, Cascina in Italië en Thun in Zwitserland. Hij onderzocht hoe partijen zoals de FPÖ, Front National (inmiddels Rassemblement National), de Lega en de Zwitserse Volkspartij (SVP/ UDC) het beleid beïnvloedden. De resultaten tonen een genuanceerd beeld. In Thun en Hénin-Beaumont hadden de SVP/UDC en het RN slechts een beperkte rechtstreekse invloed op beleid; in Cascina en Wels daarentegen zorgden de Lega en de FPÖ voor een duidelijke ommezwaai naar rechts, met strengere maatregelen op het gebied van immigratie en veiligheid.
Ook de impact op het discours van de partijen zelf varieerde aanzienlijk. In Cascina bleef de Lega een duidelijk radicaal-rechtse koers varen, terwijl in Wels, Thun en Hénin-Beaumont de partijen hun retoriek verzachtten - een proces dat bekendstaat als'mainstreaming'.Volgens Paxton worden deze verschillen verklaard door de mate van machtsdeling met andere partijen, die op haar beurt afhankelijk is van institutionele omstandigheden. Zo bepaalt de autonomie die het lokale kiesstelsel aan de regerende partij biedt in hoge mate hoe dominant zij kan opereren. In minderheidsstelsels kunnen coalitiepartners in theorie matiging afdwingen - al gebeurt dat in de praktijk niet altijd.
Wat er gebeurt wanneer coalitiepartners nauwelijks tegenwicht bieden, zien we in Nederland. Partijen zoals VVD en NSC (van BBB was dit wellicht niet te verwachten) slagen er niet in om de PVV te temperen, waardoor zij haar machtspositie kan uitbouwen. Een belangrijk gevolg hiervan is de normalisering van radicaal- en extreem-rechts gedachtegoed.
Het is één ding wanneer extreem-rechtse leuzen en complottheorieën vanuit de marges worden geroepen, maar iets geheel anders wanneer ze vanuit het centrum van de macht klinken. Daarmee komt de normalisering in een stroomversnelling terecht. Extreem-rechts gedachtegoed wordt steeds openlijker gedeeld, terwijl mainstreampartijen thema's en terminologie overnemen. Een treﬀend voorbeeld is de veelbesproken VVD-motieBecker, die pleitte voor het bijhouden van gegevens over culturele en religieuze normen en waarden van Nederlanders met een migratieachtergrond. Hier werd niet de afstand tot het PVV-gedachtegoed gezocht, maar kennelijk geprobeerd het te imiteren.
Een van de belangrijkste inzichten van Paxton is dat de grootste dreiging van uiterst rechts aan de macht niet schuilt in directe beleidswijzigingen, maar vooral in de indirecte eﬀecten van regeringsdeelname. Deze partijen gebruiken hun machtsposities vaak als laboratorium om strategieën en beleid te testen en hun exclusieve visie op de samenleving uit te dragen. Die visie wordt steeds dieper ingebed in het politieke en maatschappelijke discours.
Anno 2025 zijn uiterst rechtse partijen geenunderdogmeer. Toch blijven hun politieke tegenstanders ze nog steeds als zodanig behandelen. Wat natuurlijk niet helpt, is dat deze partijen zich vaak ook blijven proﬁleren als buitenstaanders. Hoewel de PVV feitelijk een machtspartij is geworden, gedraagt Wilders zich nog steeds als stoorzender. Uit een analyse van deNRCvorige week naar het stemgedrag van de coalitiepartijen, gebaseerd op data van de Dutch Parliamentary Behaviour Dataset van Tom Louwerse, bleek dat de PVV - ondanks haar positie als grootste coalitiepartij - vooral haar eigen koers blijft varen.
De constructie van het kabinet-Schoof, waarbij de partijleiders in de Kamer blijven, versterkt deze dynamiek. Hierdoor heeft Wilders alle ruimte om invloed uit te oefenen, zonder zelf verantwoording te moeten aﬂeggen.One foot in, one foot out,is de strategie. Dat VVD en NSC, maar ook de oppositiepartijen dit laten gebeuren, is op zijn minst zorgwekkend. Daarmee lijkt Nederland in een vicieuze cirkel terechtgekomen te zijn. Een waarin radicaal-rechts haar machtspositie ongestoord kan uitbouwen.
Léonie de Jonge is hoogleraar rechts-extremisme en vanaf deze week politiek columnist vanDe Groene
De PVV is een machtspartij, maar Wilders gedraagt zich nog steeds als stoorzender