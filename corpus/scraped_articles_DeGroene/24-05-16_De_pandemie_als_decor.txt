De pandemie als decor

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
16 mei 2024
Een van de meer geslaagdelivestreamvoorstellingen in coronatijd wasNiemand andersvan Micha Wertheim. Aan het begin legde hij uit wat het probleem is met schrijven over deze periode. Zijn eerste gedachte in het voorjaar van 2020 was: dit is zo bijzonder, ik moet het opschrijven, ik moet iedereen hierover vertellen! Maar het volgende moment begreep hij dat dat geen zin had: iedereen was hetzelfde aan het meemaken.
In feite schetste Wertheim de paradox van elke vorm van vertellen: je wil aansluiten bij wat je toehoorder herkent en daar iets onbekends aan toevoegen. Coronaliteratuur is bij uitstek een lastige balanceeroefening tussen het al te bekende en het nieuwe. De mondkapjes, de IC-bezetting, de Zoom-vergaderingen, de teststraten, de QR-codes: we kennen het te goed. Wil je de pandemie interessant maken, dan kan zij beter het decor zijn dat de personages onder druk zet. Elizabeth Strout deed dat bijvoorbeeld inLucy by the Sea(2022), of Juli Zeh inÜber Menschen(2021), waar de hoofdpersonen hun stedelijke omgeving verruilen voor het platteland en in aanraking komen met andersdenkenden, terwijl hun oude relaties onder hoogspanning raken.
In de beste verhalen uitMilde klachtenvan Sanneke van Hassel, tien verhalen in coronatijd, is dat precies wat er gebeurt. De isolatie zet sluimerende spanningen in relaties tussen geliefden, gezinsleden en andere familie op scherp. Neem die vrouw die haar broer bezoekt in Antwerpen, nadat ze uitgeput terugkeert van vrijwilligerswerk in een Grieks vluchtelingenkamp. Tijdens het bereiden en verorberen van de maaltijd wordt steeds duidelijker dat die broer nogal andere opvattingen heeft over die vluchtelingen, dat zij erheen is gegaan om de nasleep van het overlijden van hun moeder te ontlopen, waarover zij zich dan weer schuldig voelt, terwijl ze hem verwijt te weinig voor hun moeder te hebben gedaan terwijl ze ziek was en aan de beademing lag.
Zo naverteld klinkt dat wat geconstrueerd, maar het knappe van Van Hassels vertelkunst is juist dat alles zo natuurlijk en alledaags aandoet, met een scherp zintuig voor tegenstrijdige gevoelens. Terwijl ze haar broer details over het kamp aan het vertellen is, denkt ze: 'Het voelt alsof ze wat ze daar heeft gezien moet afzwakken om serieus te worden genomen.'
Door de gelaagdheid van emoties, de dialogen die steeds geladen zijn met onderliggende subtekst, de onderbrekingen van korte maar veelzeggende jeugdherinneringen, roept dit verhaal de diepte van een romanwereld op, met de beknoptheid van een poëtische schets.
In de verhalen waar de balans te veel ligt bij de overbekende feiten van de pandemie zijn er meteen ook minder van zulke onderhuidse spanningen tussen de personages. Zo heeft het openingsverhaal de wat geijkte vorm van het coronadagboek, van een studente psychologie die klaagt over thuiszitten 'door een of ander virus', en de 'bizarre tijd waarin ik ben beland'. In haar studentenhuis geeft ze zich over aan lamlendigheid en meligheid, totdat ze een baantje krijgt in een sorteercentrum ('supersuperzwaar'). Pas aan het einde blijkt dat ze te weinig oog heeft gehad voor de mentale problemen van haar huisgenoot.
In het verhaal over een 1-aprilgrap bij de familie Vuursteen krijgt Van Hassels talent al iets meer de ruimte, omdat er meer conflict in aanwezig is, maar door de pogingen het luchtig of bijna kluchtig te houden - het gaat consequent over mevrouw Vuursteen en meneer Vuursteen, als in een kinderboek, en de gezinsleden zitten elkaar te dicht op de lippen, computers haperen, wachtwoorden zijn zoek, de 1-aprilgrap strandt in chagrijn - krijgt het niet de intimiteit die de meeste andere verhalen uit de bundel hun glans geven.
Het meisje dat haar opa in het verzorgingshuis verrast door in een hoogwerker achter het raam te verschijnen. De ontmoeting tussen een schoonmaakster in een kantoor met een software-ontwerpster (ik geloof dat we hier mevrouw Vuursteen terugzien) die haar huis is ontvlucht ('ik heb gewoon lucht nodig, desnoods kantoorlucht'), de schrijfster die samenwerkt met een coronasceptische collega ('ik zie ze niet, al die doden') en, ondanks haar vertrouwen in wetenschap en media, toch aan het wankelen is geraakt. De arts die zich, met beveiliger voor de deur, heeft moeten verschansen tegen complotdenkers. Al die personages voelen van meet af aan levensecht, omdat we binnen enkele zinnen in hun binnenwereld meegenomen worden. Bijfiguren uit het ene verhaal krijgen soms de hoofdrol in het andere, waardoor de onnadrukkelijke suggestie ontstaat van een mozaïekvertelling, door allerlei maatschappelijke lagen van de bevolking in en rond de stad Rotterdam. Sociale verhoudingen, ook die werden door de pandemie op scherp gezet. Maar gelukkig is Sanneke van Hassel meer psycholoog dan socioloog en krijgen we geen uitweidingen over klassenverschillen, maar vooral subtiele portretten van werkelijke mensen die nu eens toenadering zoeken, dan weer van elkaar vervreemden.
Het gaat haar om het kleine, het amper opgemerkte. Als een groep concertbezoekers voor het eerst weer in De Doelen deMatthäus Passionbezoekt merkt de wij-verteller op: 'Hoewel we niet meteen konden opnoemen wie er niet waren, wisten we dat we bekende gezichten misten.'
Ook dat levert blijkbaar goede coronaverhalen op: vertellen wat we allemaal wel op de een of andere manier hebben meegemaakt, maar op zo'n manier dat het weer helemaal nieuw is.
Al die personages voelen levensecht
SANNEKE VAN HASSEL Milde klachten De Bezige Bij, 207 blz. Bianca Sistermans | Het gaat Sanneke van Hassel om het amper opgemerkte