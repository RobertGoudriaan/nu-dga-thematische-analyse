Onder toezicht Dichters&Denkers

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
4 april 2024
De DDR dringt door in de levens en liefdesrelaties van twee jonge vrouwen. De belofte van een nieuw begin, maar ook het wantrouwen en verraad staan centraal bij Jenny Erpenbeck en Helga Schubert.
De negentienjarige Katharinawoont in OostBerlijn, 1986. Als ze over het rooster van een ventilatieschacht loopt, hoort ze het geratel van de West-Berlijnse U-Bahn onder haar voeten, en verbeeldt ze zich dat de tocht die uit de schacht opstijgt zich met het socialistische weer vermengt. Ze vraagt zich af hoe het Westen ruikt, misschien net als de pakjes die ze van haar oma en tante vanuit Keulen ontvangt. Waspoeder, gombeertjes, koffie. De flat die ze deelt met haar moeder heeft uitzicht op de Muur. Soms hoort ze werklui aan de andere kant bezig op een bouwplaats. Toen ze nog op school zat, kon ze aan de digitale klok van de West-Berlijnse Morgenpost die over de Muur heen te zien was, aflezen hoelang de pauze nog duurde. Ze is nog nooit in het Westen geweest, maar krijgt tot haar eigen verbazing toestemming haar oma op te zoeken als die zeventig wordt. Omdat haar opa in de Spaanse Burgeroorlog aan de kant van de antifascisten vocht? Of omdat iedereen weet dat ze altijd bij haar moeder zal terugkomen?
Let wel: Katharina houdt van haar land. Het is niet eens dat ze niet beter weet omdat ze is geworteld in een socialistische heilstaat, ze is op een niet-gelovige manier overtuigd van het systeem. Ze is doortrokken van de teksten van Friedrich Engels, Bertold Brecht, Hegel, kent de beelden van de bevrijding van het concentratiekamp Bergen-Belsen. 'Ze kan zich geen tijd in haar leven herinneren waarin ze niet wist dat in Duitsland de dood niet het einde, maar het begin van alles was. Ze weet dat er in dit land maar een heel dun laagje aarde over de botten, over de as van de verbranden is gestrooid, over iets anders dan schedels, ogen, monden en beenderen kan een Duitser nooit meer lopen, elke stap voorwaarts gaat die diepte in, daaraan moet elke weg worden gemeten, of je wilt of niet.'
Met Katharina had Jenny Erpenbeck, zelf in Oost-Berlijn geboren in 1967, geen fascinerender personage kunnen scheppen. Ze is gevoelig en intelligent, nieuwsgierig en ontvankelijk. De ideale dispositie om een pijnlijke transformatie door te laten maken, zoals die zich in de romanKairos.keelsnoerend voltrekt. De wurgende leeservaring heeft zeker te maken met de tijd waarin het boek zich afspeelt, de jaren vlak voor en na de val van de Muur. Door de ogen van Katharina is het Oosten bekend en dierbaar, en het Westen op z'n best een kans om betaalbare kleding te kopen, maar in feite een afschrikwekkend zo niet hels oord. Haar oma was er na haar pensionering naartoe gegaan, omdat haar ene dochter er bij toeval was beland. In de nacht van 12 op 13 augustus 1961 was die bij haar verloofde in West-Berlijn blijven slapen, waarmee de volgende ochtend haar toekomst bezegeld was.
Met haar visum gaat voor Katharina een deur open 'die maar eens in de honderd jaar opengaat'. Alles is anders, constateert Katharina onderweg naar Keulen met de trein. De huizen, Bahnhof Zoo, de automerken, de reclames, het is bijna alsof ze zelf zomaar zou kunnen verdwijnen. Alsof het Oosten op zou kunnen houden te bestaan als ze het niet meer kan zien. Maar wat noteert ze in de trein in haar dagboek? 'Ik wist niet dat ik zoveel van iemand kon houden.' Nog maar kort ervoor heeft ze in haar eigen stad de ontmoeting van haar leven gehad, met iemand die haar zei dat ze eenmaal in Keulen een salade niçoise moest nuttigen, met uitzicht op de Dom. Een heilige opdracht.
Dat is het andere aspect van deze roman: de liefdesgeschiedenis, door Erpenbeck zeldzaam beklemmend en aangrijpend voor het voetlicht gebracht. De proloog zet de toon van een voorbije liefde, met behulp van twee dozen die bij Katharina thuis worden bezorgd uit zíjn nalatenschap, de 34 jaar oudere, getrouwde Hans die ze als negentienjarige heeft leren kennen. Opeens was hij daar, in de bus die zij nog net hard rennend had gehaald. Het regende, het werd drukker toen de bus stopte bij het Marx-Engels-Platz, en toen zag ze hem. 'En hij zag haar.' Vanaf het eerste gezamenlijk oplopen is het duidelijk. 'Zonder hem wil ze nergens meer heen.'
Kairos.is een hecht gecomponeerde roman, geschreven in een idiosyncratische stijl, dan weer simpel dan weer lyrisch, soms heel sec en soms bijna poëtisch suggestief, door vertaalster Elly Schippers met kennelijk gevoel en verstand in trefzeker Nederlands proza omgezet. Het bewerkstelligt een sensatie van onmiddellijkheid, nog versterkt doordat typografisch geen onderscheid wordt aangebracht tussen dialoog, gedachtes en beschrijvingen. Binnen een enkele alinea kan het perspectief van Katharina naar dat van Hans verspringen. Het effect is bedwelmend, meeslepend. Wat er gebeurt wordt er onontkoombaar van, inderdaad alsof Kairos beschikt, de god van het goede moment. 'Nooit meer zal het zijn zoals vandaag, denkt Hans. Zo zal het voor altijd zijn, denkt Katharina.'
Ook inDag voor dagvan Helga Schubert is er sprake van een 'voor altijd' tussen een jonge vrouw en een oudere man tegen de achtergrond van de ddr. Maar dan echt. Schubert is van 1940, en werkte in Oost-Duitsland als psychotherapeut. Twee jaar geleden verscheen haar studie naar verraad in het Derde Rijk, zich concentrerend op de rol van vrouwen,Judasvrouwen. In 2021 verscheen haar memoirAltijd weer opstaan, waarin ze aan de hand van de moeizame relatie met haar moeder over de pijnlijke Duitse geschiedenis schrijft, door haar, slachtoffer van de Stasi, aan den lijve ondervonden.
InDag voor dag,uit 2023, ligt het vertrekpunt bij de nadagen van de verhouding, getekend door de hulpbehoevendheid van de inmiddels bejaarde man. De schrijfstijl is vertellend en springerig, toegesneden op het genre van de persoonlijke herinnering. De verhouding tot de Oost-Duitse omgeving is in vergelijking met wat inKairos.wordt beschreven eenduidiger gespannen. De liefdesrelatie daarentegen is van meet af aan, ondanks het leeftijdsverschil en de aanvankelijk getrouwde status van de man, om het met een raar woord te zeggen, gezonder.
Helga leert haar Derden kennen als ze zeventien is en een toelatingsgesprek moet voeren voor de studie psychologie. Hij is de dertigjarige universitair assistent aan het Berlijnse Instituut voor Psychologie die tegenover haar plaatsneemt. Hoogmoedig en een beetje verveeld vindt ze hem. Ga eerst maar een jaar werken in de fabriek, zegt hij, als je het echte leven wil leren kennen. Zie dat je in contact komt met mensen die niet aldoor lezen.
In plaats van dat ze naar het Westen gaat om verder te studeren - de Muur zou pas vier jaar later worden gebouwd - gaat ze inderdaad een jaar lang achter de lopende band staan, televisiebuizen lassen. Erna volgt ze colleges bij deze Derden. Als hij haar in het vierde studiejaar een keer in haar jas helpt, voelt dat alsof hij zijn armen om haar heen legt. 'Er opent zich een poort', schrijft Schubert. 'Een poort naar zijn wereld waar hij me in uitnodigde en ook nu nog in uitnodigt.'
Grappig genoeg kom dat in de jas helpen ook voor inKairos.Het is zelfs een leitmotiv. De eerste keer dat Hans Katharina haar jas voorhoudt, steekt ze haar armen recht vooruit in de mouwen om hem te kunnen omhelzen. Pas daarna draait ze haar rug naar hem toe om zich te laten helpen echt haar jas aan te kunnen trekken. Dit blijft ze doen, koste wat kost vasthoudend aan het door verliefdheid ingegeven ritueel. 'Al had je duizend vrouwen...' zegt Katharina tegen hem als ze nog argeloos gadeslaat hoe routineus hij de sporen van haar bestaan uitwist in zijn huishouden. En hij denkt, zichzelf voorhoudend haar op een dag te moeten afstaan: 'Zolang ze me vragen stelt, zolang zal haar liefde duren.'
Erpenbeck neemt je als lezer mee en laat je niet meer los, afdalend in een verhouding die na drie maanden van kleur verschiet. Jaloezie, angst en bezitsdrang nemen het over, en de ongelijkwaardigheid krijgt een onverdraaglijke dimensie. Hans, romanschrijver en radiomaker, openbaart zich als een gefrustreerde potentaat. Leek het vastbinden en afranselen van Katharina aanvankelijk nog een kinky spelletje, zij het onwennig voor haar, allengs worden het schortje en de zweep, de kousen en de hakken naargeestige attributen. Onnadrukkelijk reflecteert hun beider politieke geschiedenis de groeiende kloof tussen de opportunist en de trouwhartige: Hans die tot het einde van de oorlog bij de Hitlerjugend zat, en als achttienjarige bevattelijk werd voor 'het rode licht', en Katharina die als kind een enthousiast 'pioniertje' was, zich klaar liet stomen tot 'burger van de toekomst'.
Halverwege haar roman last de schrijfster een intermezzo in. In minder dan een pagina beschrijft ze hoe Katharina in het nu, de Katharina die na enige tegenzin avond aan avond de inhoud van de beide dozen uit de nalatenschap aan het bekijken is, een verzoek indient bij de bevoegde instantie om Hans' Stasi-dossier te mogen inzien. 'Wie waren eigenlijk zijn vrienden?'
Ook inDag voor dagbreekt het moment aan, na het einde van de ddr, om de confrontatie aan te gaan met de levensfeiten zoals de staat die van je verzamelde. Helga Schubert schrijft dat ze zich er altijd al bewust van was dat ze in de gaten werd gehouden. De telefoon tikte merkwaardig, de enveloppen kruimelden bij de eerder gegomde sluiting. Derden was professor geworden en werd geregeld aangeklampt door knappe studentes. Misschien kunt u beter eerst in uw eentje de dossiers inzien, werd haar aangeraden. Waar ze niet op inging. Want: 'Een huwelijk dat geen dictatuur overleeft, is geen huwelijk.'
Er was in die zin ook geen verrassing voor haar in zijn Stasi-dossier: 'Hij lijkt Schubert trouw te zijn.' Sterker nog: de constatering was dat hij een kalmerende invloed op haar had, politiek gezien. Zo herinnert ze het zich ook, dat hij vond dat verstandige mensen in het Oosten moesten blijven. Als zij met hem een uitreisvisum wilde aanvragen, zei hij dat ze aan de hongerende kinderen in Afrika moest denken. De benauwdheid die zij ervoer, de verstikkende glazen stolp waaronder ze moest leven, schilderde hij op telkens grotere doeken voor haar weg. Alsof hij haar wilde laten zien hoe groots en wijds het leven desondanks was, hoe mooi. Wat wél een verrassing was: hun buurman bleek voor de Stasi uitgebreid verslag over hen te hebben gedaan.
Zo verschillend Erpenbeck en Schubert als schrijver zijn, de indringendheid van hun beider werk heeft een overeenkomstige kern. Het is het beloftevolle idee van een nieuw staatsbestel dat korte metten zou maken met oude fouten en diepe trauma's. En dat er in de praktijk van alledag op uitdraaide dat niemand elkaar nog kon vertrouwen, of je nu elkaars buren of minnaar was. Als Hans met Katharina in zijn vaste restaurant zit, herkent hij 'de Stasi-blik' in een van de kelners, en heeft hij medelijden met hem.
En dat is ook nog zoiets: het duizelingwekkende idee dat men van hogerhand dacht menselijke, rommelige levens te kunnen controleren door ze te boekstaven. Alsof er toch nog zoiets bestaat als de waarheid. InKairos.levert dit waanidee de meest verschrikkelijke scènes op: Hans die cassette na cassette inspreekt om Katharina ervan te doordringen dat ze zijn herinneringen kapot heeft gemaakt, nadat ze zich één voorzichtige keer heeft laten beminnen door een ander. 'Je bent slim', klinkt het op die geluidsopname, 'maar je hebt geen ziel.' Vanaf nu wil hij alleen nog maar het jubileum vieren van haar misstap. Zij laat haar haren afknippen, zodat ze eruitziet als de zondares die ze is.
De giftige verhouding die Erpenbeck inKairos.beschrijft krijgt bijna een verzachtend ddr-laagje, ware het niet dat Katharina zo'n sterk personage is. En ja, natuurlijk, de recente Duitse geschiedenis heeft geen van haar burgers ongeschonden gelaten. In Keulen vertelt haar oma aan Katharina dat ze na de dood van haar man op zoek ging naar haar pensioenpapieren en op twee foto's van een vreemde vrouw stuitte, kind op de arm. Op de achterkant had hij hun namen geschreven, en de plaats waar hij tijdens de oorlog was gestationeerd. Met wie was ze al die jaren getrouwd geweest?
'Is onze liefde over?' vraagt Katharina zich af, koptelefoon op haar hoofd, terwijl haar vrienden zich klaar maken voor de echt nieuwe wereld na de val van de Muur. 'Ik zal je helpen iemand anders te worden', klinkt de stem van Hans in haar oren. Erpenbeck maakt tot op de laatste bladzijde voelbaar hoe in een gecontroleerd staatsbestel wantrouwen en verraad ook intieme betrekkingen bepalen. Tegelijkertijd ook dit, scherp door de schrijfster in haar hoofdpersonage vastgelegd die alles wat haar dierbaar is ziet verdwijnen: scepsis over wat het vrije Westen de mensheid gaat brengen.
Toen de bus stopte bij het Marx-Engels-Platz zag ze hem. 'En hij zag haar'
Rolf Schulten / Ullstein bild / Getty Images | Overblijfselen van de Muur in Oost-Berlijn, juni 1990 JENNY ERPENBECK Kairos. Vertaald door Elly Schippers. De Geus, 349 blz. HELGA SCHUBERT Dag voor dag: Een getijdenboek van de liefde Vertaald door Goverdien Hauth-Grubben. Pluim, 222 blz.