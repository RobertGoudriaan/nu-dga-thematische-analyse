Een schim langs de hekken Essay Zwart zijn in Europa

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
29 september 2022
Wat betekent het om zwart te zijn in het huidige Europa? Met die vraag in het achterhoofd bereisde de Britse auteur en fotograaf Johny Pitts het continent. Het leidde totAfropean ,een intiem, persoonlijk reisdocument.
In de zomer van 2018holt het geluid van een bel door de gang van een huis in een Londense buitenwijk. Journalist Gary Younge doet zijn voordeur open. Hij lijkt wat verstrooid. Met zijn gedachten verzonken in een deadline heeft hij zich gedurende de dag pas herinnerd dat we hebben afgesproken om te dineren, hij graait een aantal objecten van de grond en tafel, begeleidt ons naar de knusse living en binnen een paar minuten staan er asperges en aardappelen op tafel. Na het eten ploffen we neer op de bank, hij op een diepe stoel tegenover ons. 'Dus, jullie willen iets zeggen over zwart Europa? Mij is het niet gelukt, maar ik wens jullie veel succes.'
Younge maakte zijn opmerking niet uit wrok. Hij had met zijn meer dan 25 jaar ervaring in het vak laten zien dat hij complexe verhalen kon vertellen die zich buiten het centrum van de macht afspelen. Younge maakte carrière bijThe Guardian,met glansrijke jaren in de Verenigde Staten, waarin hij boeken schreef alsNo Place Like Home,over de route van de Amerikaanse Freedom Riders die hij volgde, enStranger in a Strange Land: Encounters in the Disunited States. Een recensie daarvan stelt: 'Zwart, eigenwijs en met een uitgesproken Londens accent uit de arbeidersklasse, Gary Younge is geen typische buitenlandcorrespondent. Maar (...) een van de meest bedachtzame commentatoren over het hedendaagse Amerika.'
Maar toen Younge een aantal jaren later het grote beest dat fort Europa was probeerde te temmen, liep hij aan tegen letterlijke en figuurlijke landsgrenzen en taalbarrières. Het lukte maar niet om een omheining rond dat woord 'zwart' in Europese context te krijgen, het soort definitie dat de dingen behapbaar maakt, zoals in Amerika, en waar de tijdgeest op de vooravond van de wereldwijde Black Lives Matter-protesten van bezeten was. Het soort omheining waarvoor academici ons ook waarschuwden. Wie of wat is 'zwart' en wie bepaalt dat?
In Groot-Brittannië werd 'zwart-zijn' in de generatie van Younge geassocieerd met een politieke identiteit. Je was niet 'zwart' door hoe diepbruin de kleur van je huid was, of in hoeverre je afstamde van Afrikaanse ouders of voorouders, maar toch vooral door welke sociale en economische positie je in de Britse maatschappij had en je relatie tot hetEmpire,het Britse koloniale rijk. Degenen die zich in de Britse generatie van Younge identificeerden als'black'waren mensen met een migratieachtergrond die kampten met het beklemmende gevoel van ontheemding, te wijten aan een tijd waarin Groot-Brittannië zichzelf Groot noemde omdat het hele werelddelen monsterlijk opslokte in een overzees grondgebied.
'Wij zijn hier,omdat jullie daar waren', zei de Sri Lankaanse auteur Ambalavaner Sivanandan eens. Er was de Empire Windrush-generatie die vanaf de jaren zestig op grote Britse rijksschepen uit de Cariben vertrok en in Engeland aanmeerde en haar ontheemding beslechtte in wijken als Brixton en Notting Hill, waar ze een nieuw en broeierig thuis, inclusief carnaval, wist te bouwen. Er was de grote postkoloniale Nigeriaanse gemeenschap in Kent, Birmingham, Bristol, Leeds en het Londense Peckham, die de politieke onrust van de jaren zestig was ontvlucht, en een ineengestorte olie-economie in de jaren tachtig. Er waren de Zuidoost-Aziatische migranten, het merendeel Tamil, Indisch of Pakistaans, bekend vanwege hun signatuur van handelsgemeenschap, waarmee ze de Britse steden bekleedden met restaurants, nachtwinkels en haartoko's en de kleine beetjes Urdu waarmee ze de Britse straattaal injecteerden. Er waren de Somalische en Jemenitische vluchtelingen, die geen uitzonderlijke relatie met het voormalige koloniale rijk dachten te hebben en ook niets anders te verliezen hadden dan thuis als dat wel zo bleek.
Samen waren ze wat journalist en commentator Afua Hirsch 'Brits-achtig' noemt. 'Groot-Brittannië heeft geen "witte geschiedenis". De Britse geschiedenis is het multiraciale, interraciale verhaal van een natie die onderling afhankelijk is van handel, culturele invloeden en immigratie uit Afrika, India, Centraal- en Oost-Azië en andere regio's en continenten bevolkt door mensen die niet wit zijn. Zelfs voor de opeenvolgende migratiestromen van Europese volken uit andere delen van Europa geldt dat als het concept van witheid destijds had bestaan, ze niet zouden voldoen aan de term "wit".' 'Zwart' betekende in de Britse context 'niet-wit' en was dus een verzamelnaam, vergelijkbaar met de inmiddels verouderde Nederlandse term 'allochtoon'. Het is hoe de Pakistaanse burgemeester van Londen Sadiq Khan zichzelf zwart noemde. Degenen die zichzelf black noemden in het Verenigd Koninkrijk gebruikten het als geuzennaam en markeerden vervreemding, achterstelling en de moderne gevolgen van de Britse koloniale erfenis.
In het nieuwe millennium verkrampt deze omheining. In de piek van 2015 steken meer dan een miljoen vluchtelingen en migranten de Middellandse Zee over naar Europa. Tussen 2018 en 2020 sterven er meer dan vijfduizend Afrikaanse bootmigranten op zee en in de Noordwestelijke Afrikaanse hals naar Europa. Nog grotere aantallen raken vermist langs landroutes door de Sahara en afgelegen grensgebieden. Er zijn berichten van grove mensenrechtenschendingen tegen de zwarte migranten in de Noord-Afrikaanse landen waarin ze hun doorvlucht maken.
Het is ongeveer rond dezelfde tijd dat ik lid werd van de Facebook-groep Why Is My Curriculum White, een groep studenten verspreid over de Londense schoolbanken die zich verzette tegen de witheid en westers gecentreerde kennisoverdracht op de universiteit. Ze vonden hun curriculum te wit en niet representatief voor de samenstelling van de Britse samenleving. Behalve zwarte student zijn en een gedeelde frustratie over het witte westerse curriculum, hadden we in Why Is My Curriculum White op het eerste gezicht niet veel gemeen, maar er waren meer niet-Britten in de groep en de eerste tekenen van transnationale solidariteit werden zichtbaar.
Het debat rond zwart-zijn laaide in 2016 pas echt goed op, toen de Britse Black Students' Campaign (bsc), die beweerde de grootste organisatie van zwarte studenten in Europa te zijn, door een identiteitscrisis ging. De bsc vertegenwoordigde in het VK alle studenten met een migratieachtergrond. Dit waren jonge, politiek bevlogen mensen die zichzelf identificeerden als 'zwart' maar vanuit uiteenlopende achtergronden, van Afrikaans tot
Arabisch, Aziatisch en Caribisch. De bsc werd door het hele land vertegenwoordigd door studenten op verschillende Britse universiteiten die zichzelf, ongeacht hun achtergrond, ook als 'politiek zwart' beschouwden. Dat laatste zorgde onder studenten online steeds vaker voor oproer. In 2016 besloot de bsc dat de organisatie een nieuwe naam nodig had die een einde moest maken aan het gebruik van 'politieke zwartheid' als overkoepelende term. Toen de bsc haar campagne lanceerde om te heroverwegen hoe zij zichzelf zou moeten noemen, barstte er een discussie los die in de antiracistische beweging over heel Europa voelbaar was. Want wat verenigde mensen van kleur in Europa eigenlijk?
Op de hielen van de pandemiespringt schrijver Johny Pitts op een Eurostar van Londen naar Parijs. Pitts is Brits en zwart, een kind van de arbeidersklasse net als Younge, maar anders dan Younge heeft Pitts een witte moeder. Onder haar hoede en die van zijn Afro-Amerikaanse vader, die overzees acteur en zanger is, groeit hij op in de wijk Firth Park in Sheffield. De introductie van zijn boekAfropean: Notes from Black Europericht zich op het voorzichtig bewandelen van de zwarte omheining. 'Toen ik de term voor het eerst hoorde, moedigde die me aan om mezelf eindelijk als heel te zien, en tegelijkertijd als onafgebroken.'
Tegelijkertijd opent Pitts zijn boek met het besef dat de omheining er niet toe doet als deze continu verschuift, afhankelijk van waar je bent. Het zelfvertrouwen en enthousiasme waarmee hij zijn zoektocht naar de Afropeaan begint (hij geeft toe dat hij dacht dat dit een koffietafelboek zou worden met glanzende harde kaft) is hetzelfde als waarmee schrijvers als Taiye Selasi zichzelf'Afropolitan'noemen. Het zijn termen die het product zijn van zwarte mensen die de klassenvoordelen genieten van sommige van hun witte collega's, zoals opgroeien op privé-scholen of academisch opgeleid zijn in het buitenland of reizen met een westers paspoort, terwijl ze overal ter wereld toch zo zwart blijven als de schoonmaker van de Eurostar waar ze uitstappen in Parijs, de beveiliger voor iedere luxe Valentino-winkel in Florence, de kok die weggestopt zit in de keuken van het sterrenrestaurant.
De koffietafelutopie wordt algauw vervangen door een harde confrontatie met klassenverschil, tussen Pitts en recente Afrikaanse migranten in Europa. Het eerste beeld in het boek is er een van een zwarte schim die langs de hekken loopt van de 'Jungle' in Calais. Pitts bezoekt de jungle in 2016 en stelt dat het hem dwong om anders over zijn koffietafelboek na te gaan denken. Als hij na een ontmoeting met een Soedanese man die een geïmproviseerde koffiezaak runt in Calais terugfietst, merkt hij dat hij overal gevolgd en bekeken wordt door de Franse gendarmerie. Als hij wordt aangehouden, gefouilleerd, gevraagd wordt om zijn ID, waar hij is geweest, hoe lang en waarom, laten ze hem de hekken uitfietsen richting de bewoonde wereld. Hij laat zijn evenbeelden, jonge bruine mannen van zijn leeftijd die verlangend van een afstand voorbij de traliehekken kijken, achter zich.'I was in; they were out.'
Jonge Britten met Nigeriaanse, Caribische of Jamaicaanse achtergrond voelden in 2016 de behoefte om te spreken over de specifieke manier waarop het lot van de Afrikaanse migranten effect op hen had. Beelden van steeds meer zwarte lichamen die in de buik van de Middellandse Zee verdronken, achtervolgden hen in hun slaap. Ze orkestreerden een protest waarbij ze het vliegveld Londen Heathrow voor een uur plat legden, het eerste grote blm-protest van Europa. Het protest markeerde de vijfde verjaardag van de dood van Mark Duggan, een 29-jarige zwarte man die werd doodgeschoten door de politie in Tottenham, Noord-Londen, wat leidde tot rellen in heel Engeland. Uit de manier waarop de activisten zichzelf identificeerden met Afrikaanse bootmigranten en lokaal politiegeweld werd een specifieke behoefte van verzet geboren: zwart verzet dat over achterstelling door hun zwarte huidskleur ging, overal ter wereld. Die vertakking ging soms gepaard met een pijnlijk afscheid van de vanzelfsprekende historische solidariteit tussen migrantengemeenschappen.
Precies op dit breekpunt gooide Younge ook de handdoek in de ring. Want hoe te spreken over zwart-zijn in Europa zonder de indruk te wekken dat we ons langs de raciale lijnen van een overheersend Amerikaans model identificeren? En wat met de dekoloniale solidariteit? Of eigenlijk, zou het zwarte verzet zich voldoende kunnen ontfermen over de andere heel specifieke vorm van achterstelling, het venijn van islamofobie? Younge richtte zich tot andere ongerepte beesten waarvan hij de uitkomst beter kende: raciale relaties, klassisme en Trumps Amerika. Die avond, diep onderuitgezakt in de woonkamer waar vanuit hij nu al een aantal maanden werkte, schudde hij zijn hoofd naar twee ambitieuze jonge essayisten die het weer wilden hebben over zwart Europa. Hij beantwoordde onze vragen, maar af en toe werd hij vurig, verdedigde hij zich, over de betekenis van zwart-zijn in zijn generatie en het revolutionaire belang daarvan.
Het antwoord op het Britse dilemmamet zwart Europa kwam uit een veel kleinere, misschien wel minder complexe Belgische hoek. Het was de termAfropean,die werd bedacht in de jaren negentig door David Byrne en de Belgisch-Congolese artiest Marie Daulne, die men in België kent als de leadzangeres van Zap Mama. De etnische makeup van haar Belgische context vroeg minder rek van de zwarte identiteit: in België waren de meeste mensen die zich identificeerden als zwart eerste tot derde generatie Congolezen, recente Rwandese vluchtelingen en andere Afrikaanse minderheidsgroepen. De Noord-Afrikaanse kinderen van contractarbeiders hielden zich afzijdig van het zwarte vraagstuk. Afropean is hier het zoetsappige resultaat van succesvolle zwarte Europeanen als Marie Daulne die zichzelf volgens Pitts moeiteloos bewegen tussen hun verschillende culturele invloeden en daar ook nog eens een coherent en creatief verhaal van kunnen maken. Het is de scherp geklede dandygeest van Baldwin, desophisticatedzwarte stadsmens van Taiye Selasi, maar Pitts dringt erop aan dat het begrip ook het thuis is van een zwarte jongen uit de arbeidersklasse. 'Labels zijn altijd problematisch, vaak provocerend, maar op zijn best kunnen ze iets de zichtbaarheid inzingen.'Afropeanis ook de titel van Pitts' boek geworden.
Afropeanis een intiem en persoonlijk reisdocument naar een onderwerp dat ook Pitts niet meer losliet. Door zijn reisverslag met beelden uit Calais te openen lijkt hij ons te willen vertellen dat hij zich er ondertussen van bewust is geworden dat de term Afropean allesbehalve een utopie is. Hij rekt deze gedachte nog verder op door in zijn eerste hoofdstuk naar Parijs te reizen en daar over zijn ontmoeting met een aantal Afro-Amerikaanse toeristen te vertellen, die hij beschrijft als zelfingenomen en bij tijden xenofobisch over zwarte Afrikaanse Parijzenaars. Pitts zegt: 'Amerika exporteert zijn zwarte identiteit naar de rest van de wereld. Europa doet dat niet.'
Anderzijds is Pitts zelf Amerikaan, Brits en Engelstalig, drie eigenschappen die voor een moeizame en soortgelijke eenzijdige relatie kunnen zorgen als tussen continentale zwarte Europeanen en zwarte Europeanen op het Engelse eiland. Want Britten exporteren hun zwarte identiteit wel naar Amerika, continentaal zwarte Europeanen doen dat niet. Het is een ongemakkelijke en noodzakelijke eerste kennismaking met Pitts' zoektocht. Zijn eigen Amerikaanse identiteit, via zijn vader, moet het hiervoor ontgelden. Dat hij naar een verhaal wordt gedreven dat noodzakelijkerwijs over klasse moet gaan, lijkt te maken te hebben met Pitts' arbeidersklasse-achtergrond. Hij beschrijft een bewogen jeugd in zijn multi-etnische wijk, waarvan hij de waarde en charme koestert, zonder deze te romantiseren.
Hij groeit op met Jemenieten en Jamaicanen, Pakistanen en Indiërs, Somaliërs en Kosovaren en met arme witte Britten. Ze leren hem het belang van gemeenschap en sommigen van hen komen uit gezinnen die zijn moeder 'goede families' noemt, maar tegen de tijd dat hij zestien is beginnen de statistieken die voorbehouden zijn aan zwarte en migrantenjongens uit zijn wijk hen in te halen. Sommigen worden veroordeeld voor moord, anderen overlijden zelf aan een vergelding of worden opgenomen in een mentalegezondheidsinstelling. Zelf stort Pitts zich op school, buitenschoolse activiteiten en jeugdwerk. Zijn favoriete Jamaicaanse buurvrouw Tina, degene die hem altijd lachend smeekte om zijn afro te mogen vlechten, glijdt af naar de afgrond van drugsverslaving.
Pitts beschrijft deze ontwikkeling als het moment waarop hij wist dat hij uit de wijk moest vertrekken. Over klasse en status zegt hij dat hij bang is voor de nasleep van de zwarte straatcultuur, die hem en zijn generatiegenoten een gevoel van identiteit gaf en zelfs glamour. 'Ik weet dat ik niet de enige was die dagdromen verspilde aan visioenen om neergeschoten te worden zoals Tupac Shakur. Maar wat gebeurt er als je volwassen bent en dertiger, je sixpack langzaam kwijtraakt, niet kunt lezen of schrijven en door gedragstherapeuten en gevangenispsychologen gediagnosticeerd wordt als een sociopaat? Wat gebeurt er als de getto-glamour weg is?'
Anders dan wat collega-schrijversdoen die een groots en allesomvattend zwart Europees of grootstedelijk zwart verhaal willen vertellen en daardoor niet voorbij een oppervlakkige, weinig lokale lezing van zwart zijn in Europa komen, is de jongen uit Firth Park kwetsbaar over zijn onzekerheden over het zwarte leven in Europa. Om diezelfde reden misschien is zijn intieme reisdocument ingedeeld in geografische locaties; steden, plekken en ruimtes waar hij tijdens zijn reis zwarte Europeanen ontmoet vormen de indeling van het boek.
Op veel van de plekken vindt Pitts dezelfde melancholie en volharding van zwart leven. Het zet zijn begrip en dat van de lezer over wat het zwarte leven is en waar het plaatsvindt, tussen stad en buitenwijk, het centrum van Europa en de periferie van Europa in beweging. Hij concludeert dat de Afropese ervaring een mozaïek in zijn hoofd heeft gevormd, dat ook een soort experimenteel knutselwerk is van zwart zijn. 'Ik heb een Afrika meegemaakt dat zowel in Europa ligt, als van Europa is.'
Gary Younge reageert op de eerste pagina van het boek: 'MetAfropeanheeft Johny Pitts niet alleen een goed onderzocht en tijdig boek geschreven. Hij heeft ook een gemeenschap van schrijvers, denkers en artiesten uit Europa's zwarte diaspora bij elkaar gebracht om een stem te geven aan deze hybride identiteit.'
In Pitts' relaas blijft het Afrikaanse continent ver weg. Thuis is een verlangen, maar geen materiële werkelijkheid voor Pitts. Afropean is een gevoel, geen harde waarheid voor Afropeanen. En alleen een wereld in een wereld lijkt genoeg om het gewicht van die dubbelzinnigheid te dragen. Van Pitts krijgen we vooralsnog geen antwoorden op het open einde van deze Afropese koortsdroom. Het is ook niet dat hij ons dat beloofd had.
Munganyende Hélène Christelle is auteur en New Age Publisher
Pitts begint met het besef dat de omheining er niet toe doet als die continu verschuift