In Ramallah wordt vergeefs gewacht op vrijlatingen

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
27 februari 2025
Ramallah- Naast het museum voor Palestina's wijlen nationale dichter, Mahmoud Darwish, wachten in de miezerregen honderden families. Vanuit Jenin tot Hebron zijn ze gekomen, op de bezette Westelijke Jordaanoever. Hier moeten zo tientallen Palestijnen uit Israëlische gevangenissen arriveren, in busjes van het Rode Kruis. In Gaza zijn die ochtend eerst zes Israëliërs vrijgelaten door Hamas, nu moet Israël zeshonderd Palestijnen in Gaza en Ramallah vrijlaten, als onderdeel van het bestand.
Maar het wordt middag, het gaat stortregenen, dan schemeren. 'Wat is een paar uur, we wachten al vijftien jaar', zegt de familie van Ahmad al-Saify (34) opgewekt. Hij werd vijftien jaar geleden als student journalistiek gearresteerd in Bir Zeit. Ook zijn broer Alaa (38) werd opgepakt, maar kwam na anderhalf jaar weer vrij. Nu staat hij hier, met tranen in zijn ogen, om de broer die hij al die tijd niet heeft gezien. 'Ik zal hem opnieuw moeten leren kennen.'
Maar midden in de nacht komt het bericht dat Israël de vrijlating uitstelt. Het is duidelijk in strijd met de afspraken van het bestand, maar de Israëlische premier Benjamin Netanyahu wijst naar Hamas, en noemt hun 'vernederende ceremonies' in Gaza. In Ramallah zijn die dag triomfantelijk beelden gedeeld van de Israëliër Omer Shem Tov die bij zijn vrijlating in Gaza de hoofden van twee Hamasstrijders kust.
Israëls uitstel van de vrijlating heeft ook een ander effect: de ogen van de wereld zijn zaterdag gericht op de bevrijding van Israëliërs in Gaza, niet op het wachten in Ramallah. Palestijnse journalisten staan er de hele dag in de kou om live te kunnen gaan. Maar zolang de vrijlating uitblijft, is er geenbreaking news. In Israëlische media, zelfs het progressieveHaaretz,is geen aandacht voor wachtende families in Ramallah en Zuid-Gaza.
De beelden van de 'kussen' in Gaza worden in Ramallah gecontrasteerd met de ervaringen van Palestijnen in detentie. De omstandigheden in Israëlische gevangenissen - waar bijna tienduizend Palestijnen vastzitten, een derde zonder aanklacht of proces - zijn het afgelopen jaar verder verslechterd. Veel Palestijnen komen sterk vermagerd en met sporen van marteling terug.
Saify werd veroordeeld omdat hij zich verzette tegen de bezetting, met geweld tegen een Israëlische soldaat, zegt zijn vader. Mochten aanvankelijk enkel zijn ouders op bezoek komen, het afgelopen jaar alleen een advocaat. Sinds het bestand in Gaza hoopt de familie op zijn vrijlating. 'Mijn moeder maakt iedere vrijdag zijn lievelingseten, wijnbladeren gevuld met rijst, in de hoop dat hij op zaterdag thuiskomt', vertelt broer Alaa. Ook deze avond heeft ze tevergeefs voor hem gekookt.