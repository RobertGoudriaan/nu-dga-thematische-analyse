In 2049 moeten alle Chinezen welvarend zijn

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
21 december 2023
Beijing -Nog een kwart eeuw en dan is de Chinese Communistische Partij honderd jaar aan de macht. Het moet een grandioos eeuwfeest worden. De 'Grote Verjonging van de Chinese Natie' zal dan een feit moeten zijn. Xi Jinping heeft dat zelf beloofd toen hij elf jaar geleden aantrad als partijleider. Verjonging? De gemiddelde Chinees wordt almaar ouder, en over 25 jaar zal de bevolking niet alleen zijn uitgedund maar ook voor zo'n dertig procent bestaan uit bejaarden. Als Xi er dan nog is zal hij 96 zijn.
Die grote verjonging moet Xi's 'Chinese Droom' verwezenlijken, waarin China weer wordt wat het eeuwenlang geweest is: het machtigste, ontwikkeldste en inventiefste land ter wereld. In politiek, economisch, cultureel, sportief en ieder ander opzicht moet China het toonaangevende land worden. De Chinese Droom gaat niet over individuele mensenrechten, laat staan over levensgeluk, want het individu is ondergeschikt aan het collectief en iedereen is ondergeschikt aan de Communistische Partij, dus tot nader order aan Xi Jinping zelf.
Met de verjonging à la Xi gaat het echter niet goed. Een machtige natie kan niet zonder een machtige economie, en de Chinese economie zit met haar schulden en werkloosheid diep in de problemen. Miljoenen jongeren haken af, het uitdijende bejaardenleger werkt de economische groei nog verder tegen en rijke particulieren en bedrijven brengen hun geld naar het buitenland. Kennelijk wekt Xi's droom weinig vertrouwen. En als er geen vertrouwen is, willen de mensen hun geld niet uitgeven, maar brengen ze het in veiligheid of potten het op. Vandaar dat de deflatie om zich heen grijpt en er niets terechtkomt van het plan om de binnenlandse consumptie aan te jagen.
De verjonging heeft zo'n zeshonderd miljoen armen nog steeds niet bereikt. Volgens de plannen moeten alle Chinezen in 2049 welvarend zijn. Dat wordt een heidens karwei, want op de wereldranglijst van het bbp per inwoner staat China nu nog op de 94ste plaats. Maar op andere gebieden loopt het uitstekend met Xi's verjonging. Zijn controle is totaal, diversiteit wordt met kracht bestreden. Vraag maar aan de Oeigoeren, Tibetanen, Binnen-Mongoliërs, Hongkongers, gelovigen, lhbti'ers, mensenrechtenadvocaten, klokkenluiders, online-critici en al degenen voor wie de Grote Verjonging neerkomt op de Grote Gelijkschakeling.