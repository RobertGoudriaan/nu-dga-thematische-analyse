Cynisch In Den Haag

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
23 mei 2024
Het hoofdlijnenakkoord van de formerende partijen leidt ertoe dat de wetgevende en rechtsprekende macht tegenover elkaar komen te staan. Doelbewust, voor wie het ziet.
In een geestige sketch uit zijn showTamborinebeschimpt de Amerikaanse cabaretier Chris Rock de uitspraak dat 'relaties moeilijk zijn'. Een liefdesrelatie is alleen moeilijk, zegt Rock, als maar één persoon zich inzet.'Two people could move a couch real easy',licht hij toe. Zo werkt het ook met grondwettelijke bescherming en de scheiding van de machten in een democratische rechtsstaat. Tijdens het bestuderen van het hoofdlijnenakkoord van de formerende partijen moest ik daarom aan de sketch denken, bijvoorbeeld bij het voorstel een 'acute noodsituatie' uit te roepen vanwege de asielinstroom en de asielopvang. Het doel is de Vreemdelingenwet 2000 buiten werking te stellen en voor twee jaar een asielcrisiswet in te voeren die, onder andere, alle individuele asielprocedures opschort. Het hoofdlijnenakkoord, dat van onooglijk Nederlands aan elkaar hangt, munt daartoe het woord 'asielbeslisstop'.
Ze durven wel. In de titel van het akkoord staat dan ook het woord 'lef' - en ja, dit getuigt daar ontegenzeggelijk van. Alleen legde Immanuel Kant al uit dat deugden als lef niet voldoende zijn voor ethisch handelen. Helden hebben lef, maar schaamteloze leugenaars ook. Hier is sprake van lef in die laatste categorie: iedereen weet dat de feitelijke en juridische onderbouwing van deze voorstellen met betrekking tot asiel lastig houdbaar zijn. Het is om deze reden verleidelijk weer de statistieken rond asiel op te sommen, of te klagen over het nareis-op-nareisbedrog van Dilan Yesilgöz, of uit te leggen dat de opvangcrisis een politiek gefabriceerd probleem is (dat alleen maar groeit met een 'asielbeslisstop' en het intrekken van de spreidingswet). Verleidelijk, maar zinloos. Het punt is niet dat de feiten onbekend zijn, of onvoldoende duidelijk gemaakt door experts en journalisten. Het verpletterende is dat feiten er in het huidige politieke Nederland simpelweg niet toe doen.
Feitenvrije politiek - zeker als die intentioneel en cynisch is - zet de democratische rechtsstaat onder druk, onder meer omdat die ertoe leidt dat de wetgevende en rechtsprekende macht tegenover elkaar komen te staan. Inmiddels oudrechter Aisha Dutrieux schreef hier in januari 2023 een stuk over inde Volkskrantonder de titel 'Maar lief kabinet, we zouden toch sámen de rechtsstaat beschermen?' Ook zij vergelijkt de machtenscheiding tussen de wetgevende en rechterlijke macht met een huwelijk. In Nederland, stelt ze, voelt de verhouding tussen rechter en politiek 'meer en meer als een scheiding tussen voormalige partners', waarbij de vader tegen de kinderen zegt: 'Laat mama maar kletsen.'
Dutrieux vraagt daarnaast aandacht voor de trend dat de rechtspraak door politici steeds meer wordt ingezet als een middel tot een politiek doel. Dit speelt bijvoorbeeld als maatregelen worden ingevoerd die bij voorbaat evident in strijd zijn met de wet, EU-recht of verdragen. De uitlatingen van Omtzigt en Yesilgöz direct na de publicatie van het hoofdlijnenakkoord zijn hier goede voorbeelden van. Omtzigt benadrukte dat alle voorstellen conform wet en verdragen moeten worden ingevoerd en gaf daarbij toe dat hij niet uitsluit dat de rechter gaat ingrijpen. 'Dat kan altijd', zei hij met een veelbetekenende blik. Ook Yesilgöz werd in het radioprogrammaSven op 1voor de voeten geworpen dat het uitroepen van een asielcrisis - gezien de feiten en het vigerend recht - lastig zal zijn. Zij reageerde met: 'Als de Raad van State en rechters zeggen dat het niet kan, dan kan het ook niet. Dan houdt het op.'
Deze uitspraken doen vermoeden dat Omtzigt en Yesilgöz bij de onderhandelingen hebben gekozen voor de strategie Wilders te paaien met een asielparagraaf die waarschijnlijk onuitvoerbaar is omdat rechters zullen ingrijpen. (Dit geldt overigens ook voor de stikstofparagraaf in relatie tot de BBB.) Ze zullen denken: hij is blij met niks - en wij hebben onze wél uitvoerbare buit binnengehaald. 'Maar zo zijn we toch niet getrouwd?' vraagt Dutrieux in haar stuk vanuit het perspectief van de rechter aan politici die zich schuldig maken aan dit soort tactieken, die rechterlijke uitspraken steeds meer politiseren. Bovendien geven deze tactieken Wilders in de toekomst alle kans 'neprechters' of de EU de schuld te geven van zijn onvermijdelijk falen en zo zijn populistische revolte voort te zetten. Omtzigt en Yesilgöz vergissen zich dan ook als ze denken dat ze Wilders te slim af zijn. Híj zal uiteindelijk electoraal garen spinnen bij de gemaakte afspraken.
De crux is dat de democratische rechtsstaat alleen kan functioneren als politici het beschermen van de rechtsstaat en grondrechten onvoorwaardelijk als een van hun belangrijkste taken zien. Het invoeren van constitutionele toetsing door rechters - zoals het hoofdlijnenakkoord ook voorstelt - zal daar niets aan afdoen. Die invoering is sowieso onzeker en zal nog lang duren omdat het een grondwetswijziging vereist, maar, belangrijker, zodra de wetgever qua rechtsstatelijk besef door het ijs zakt, kan de rechterlijke macht de rechtsstaat nooit redden. Die slaagt alleen als alle staatsmachten zich ervoor inzetten, niet ééntje.Two people could move a couch real easy.
Lef? Ja, van leugenaars, van feitenvrije politiek
...