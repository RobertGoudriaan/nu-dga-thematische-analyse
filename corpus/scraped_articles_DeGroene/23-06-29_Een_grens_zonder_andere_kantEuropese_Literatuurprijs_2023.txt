Een grens zonder andere kant Europese Literatuurprijs 2023

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
29 juni 2023
Grensstreken hebben iets merkwaardigs.Alsof daar altijd iets in beweging is; alsof er op het randje tussen landen, culturen en talen altijd iets broeit, sluimert, ontwaakt. Dunkelblum, het grensstadje in Eva Menasse's fenomenale romanDunkelblum zwijgt,is al sinds de Tweede Wereldoorlog bedekt met een hardnekkig stilzwijgen. Iets gruwelijks ligt begraven in dat Oostenrijkse stadje aan de Hongaarse grens, maar niemand praat erover. Het is een kwestie van tijd voordat de grens, dat 'slangvormige ongedierte', 'dat monster met de vele namen', zich weer roert en de 'fatale mix van vroegere misdaden, voorgevoelens, angst voor de toekomst, [en] hysterie' zal opspuwen. Want 'één ding is zeker: iets goeds is er nog nooit van gekomen, van de grens'.
Menasse, inmiddels een gevierd Oostenrijks schrijver, duikelt in haar vijfde roman de geschiedenis in. Het is de zomer van 1989 en er arriveert een gast in Dunkelblum. Mensen vragen zich af wat die vreemdeling, Alexander Gellért, daar doet - het stadje is immers zijn glorie kwijt. In 1945 is het slot onder mysterieuze omstandigheden afgebrand, alleen de toren staat er nog, omringd door een paar halfvergane standbeelden. Sindsdien zwijgen de mensen. Ze leven hun 'kleine consumentengeluk' en houden verder hun mond. Maar omdat het 1989 is, ontstaan er opnieuw gaten in de grens; Oost-Duitse vluchtelingen rennen 's nachts het Westen binnen. En zoals het nu eenmaal gaat zodra er ergens een vreemdeling opduikt, is de rust in Dunkelblum al snel verstoord.
Wat volgt is een kakafonie van kleinstedelijke stemmen, gecomponeerd en doorvlochten met Menasse's empathische, licht ironische toon. De vertelstem klinkt als een duister sprookje: 'Hun plaatselijke lotsmonstrum, dat dood en verderf bracht zodra het in beweging kwam en gedurende decennia niet alleen de mensen, maar ook de moraal had verwoest, lag al zo lang in doornroosjesslaap dat men het langzaam begon te vergeten. Het leek voor altijd overwonnen.'
Dunkelblums inwoners, waaronder Resi Reschen, de bazin van Hotel Tüﬀer, Sterkowitz, de bejaarde huisarts, de wijnboer Graun junior en de oude nazi Alois Ferbenz en zijn aanhangers, hopen dat hun stilte het monster kan bedwingen. Allemaal draaien ze rondjes om het kwaad, geïnspireerd op waargebeurde wandaden in het Oostenrijkse grensstadje Rechnitz: het lot van de joodse dwangarbeiders die tegen het einde van de oorlog gedwongen werden de Südostwall te bouwen, een verdedigingslinie die het duizendjarige Duitse Rijk zou moeten beschermen. 'Aldus schetterde de propaganda, die altijd scheller klinkt naarmate hij verder van de feiten af staat.' De inwoners van Dunkelblum worstelen met die feiten. Rehberg, de eigenaar van het lokale reisbureau, werkt al jaren aan de stadskronieken, maar alles werd 'steeds onzekerder, de feiten losten op in zijn handen'. Gellért antwoordt hem dat 'de mens de neiging [heeft] om verbanden te leggen tussen dingen, dan denk je al snel dat het de waarheid is'. Wat Gellért zoekt is 'dodenrust', dat is iets heel anders dan de waarheid. En Lowetz, de zoon van de plotseling overleden Eszter, wier huis hij heeft geërfd, komt met zijn constante getwijfel misschien nog wel het dichtst in de buurt van de complexiteit van tijd en geschiedschrijving: hij weigert zich over te geven 'aan het bijgeloof dat ondergronds alles met elkaar verbonden was'. En dan is daar weer die vertelstem, die wijze, geestige, geduldige getuige van het dagdagelijkse gestuntel van de Dunkelblumers, die kalmpjes opmerkt: 'Zo werkt het geheugen nu eenmaal: alles lijkt weg, echoënde leegte, een diep, donker vertrek, maar al tastende vind je draden ﬁjn als spinrag, waar zowaar iets aan blijkt te hangen zodra je eraan trekt.'
Menasse doet hier iets meesterlijks. Door in te zoomen op de allerkleinste details, de gedachten, herinneringen en daden van de onbeholpen, aandoenlijke, soms wrede inwoners van Dunkelblum, schetst ze een mozaïsch, meerstemmig beeld van de Centraal-Europese geschiedenis, de gruwelen die daar plaatsvonden en de vraag hoe om te gaan met een 'waarheid' die al decennia aan erosie onderhevig is. Want hoe achterhaal je die, de 'waarheid'? Wie bepaalt wat die waarheid is, wat er in de geschiedenisboeken komt - de overwinnaars, de 'kleine lieden'? 'En dat is dus het probleem met de waarheid,' zegt de alwetende verteller. 'De hele waarheid wordt (...) door alle betrokkenen samen gekend. Daarom krijg je haar naderhand nooit meer goed compleet. Want van degenen die er een stukje van hebben bezeten zijn er natuurlijk altijd al een paar dood. Of ze liegen, of ze hebben een slecht geheugen.'
InDunkelblum zwijgthebben de kleine lieden het voor het zeggen, met al hun imperfecties, oneervolle gewetens en falende geheugens. Er is helemaal geen 'andere' kant (van de grens), lijkt Menasse te willen zeggen; de ander zit in je, in je eigen geschiedenis. In een indrukwekkende vertaling van Annemarie Vlaming, een tekst die fonkelt en bruist, ontmantelt Menasse de 'decennialange samenzwering van gruwelen' die Dunkelblum bij elkaar hield - zonder die gruwelen met al te veel details te beschrijven - en schreef daarmee een boek dat ingaat tegen de 'Oostenrijkse historische vergetelheid'. Want het blijft een wankel en soms onmogelijk evenwicht, die waarheid.
De kleine lieden hebben het voor het zeggen, met al hun imperfecties
Basso Cannarsa / Opale / Lumen | Eva Menasse - hier in 2023 - schetst een meerstemmig beeld van de CentraalEuropese geschiedenis ... EVA MENASSE Dunkelblum zwijgt Vertaald door Annemarie Vlaming. Atlas Contact, 528 blz.