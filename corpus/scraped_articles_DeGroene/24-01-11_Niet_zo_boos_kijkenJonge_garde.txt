Niet zo boos kijken Jonge garde

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
11 januari 2024
In de kunst van Joyce Overheul worden clichés vastgelegd in gedetailleerde kralenconstructies - een contrast tussen de dingen die we zomaar roepen en handwerk dat precisie vereist.
Tussen mijn zesde en mijn achttiende heb ik een mand met half voltooid brei-, borduur- en haakwerk gevuld. Zelfs bij het breien van een eenvoudige sjaal kwam ik niet voorbij de eerste dertig centimeter. Van de afgemaakte projecten kan ik me alleen een pannenlap herinneren. Handwerken vereist doorzettingsvermogen en discipline. Anders dan bij tekenen en schilderen, waarbij een handschrift onvermijdelijk is en waar je dus in de uitvoering een eigen draai aan het werk kan geven, moet je met handwerken zo regelmatig mogelijk te werk gaan en gedwee het patroon volgen. Zo regelmatig dat je niet meer kunt zien dat het door een mensenhand is gemaakt. Het ontwerp bepaalt de boodschap, het eindresultaat - trui, wandkleed of pannenlap - moet mooi zijn maar vooral ook goed in elkaar zitten.
Misschien dat handwerk daarom nog steeds als een minder serieuze kunstvorm wordt gezien. Omdat je voorwerpen maakt die inhoudelijk een betekenis hebben maar tegelijk als voorwerp nuttig zijn. Omdat vrouwen sowieso minder te zeggen hadden dan mannen, mochten ze zich met het handwerk nuttig maken. 'Sending Thoughts and Prayers'is te lezen op het eerste kralenwerk dat kunstenaar Joyce Overheul (1989) maakte, tijdens de eerste coronalockdown in 2020. Een periode waarin de websites waar je handwerkartikelen kon bestellen overuren draaiden. Maar voor Overheul was het handwerken, in de vorm van borduren of naaien, al langer een medium waar ze zich prettig bij voelde: ze ziet het als een daad van verzet tegen de historisch ongelijke man-vrouwverhoudingen.
In dit nieuwe werk verwerkte ze twaalfduizend zilveren en glazen kralen. De uitvoering lijkt perfect. Naast rozen zette ze er twee virus-symbolen en twee kleine pistolen bij. Vooral in de VS schrijven mensen vaak 'Sending Thoughts and Prayers'op sociale media na een schietpartij of een andere ramp. Niet dat dat veel betekent, zag Overheul. Gedachten en gebeden zijn vrijblijvend, het is eerder een teken dat ze niet aan de wapenwetgeving willen tornen.
Kunstenaars kiezen vaak krachtige stellingnames voor hun werk. Ze zoeken een beeld dat de toeschouwer imponeert, bemoedigt of troost. Overheul doet het tegenovergestelde, zo lijkt het. In haar solotentoonstelling in museum W in Weert, in de vier zalen van de benedenverdieping van het voormalige stadhuis, neemt ze juist de meest herhaalde stellingnames onder de loep. Niet die van andere kunstenaars, maar van mensen in het algemeen, op sociale media of op straat. De wand met maar liefst tien kralenkleedjes met dooddoeners die vrouwen vaak te horen krijgen, springt in het oog. Zinnen zoals 'Zo is hij nou eenmaal', 'Je zal er zelf wel om gevraagd hebben', en 'Niet zo boos kijken'. De teksten zijn clichés die mensen vrouwen dagelijks voor de voeten werpen, slordige clichés waar zelden een goede reactie op bestaat. In plaats van een antwoord investeert Overheul tijd en aandacht in het cliché. Steeds maakt ze een keurig kralenpatroon van roze, lichtblauwe of paarse kralen, gouden letters, met een roos in het midden en franjes onderaan. Elk kralenwerk kost haar ongeveer zeventig uur om te maken. Zo slingeren de teksten niet meer doelloos over straat. Ze zouden ervan kunnen opknappen, de teksten, maar het tegendeel is waar. Overheul maakt met de perfecte kralenkleden duidelijk hoe lelijk de uitspraken zijn.
De kralenwerken hangen tussen vaandels uit de eigen collectie van het museum, net zoals ook haar andere kunstwerken in de tentoonstelling zijn gecombineerd met historische objecten. Dat kan elders soms wat gezocht overkomen, maar hier versterkt het de boodschap. Zo staat er in een andere zaal een zestiende-eeuws pietàbeeld naast twee wandkleden van Overheul waarin de kunstenaar een heel eigen interpretatie van de pietà toont, namelijk van Eva met Adam in plaats van Maria met Christus. En zo hangen er naast de nieuwe kralenwerken van Overheul negentiende-eeuwse vaandels voor Geloof, Hoop en Liefde, oorspronkelijk gebruikt in de Amsterdamse Mozes en Aäronkerk. Op een andere muur hangt een negentiende-eeuws vaandel met het opschrift 'Zuiverheid': onder de tekst is een Maria te zien met gevouwen handen, begeleid door twee takken met witte lelies. Maagdelijkheid voor vrouwen als hoogste goed terwijl de seksuele escapades van jonge mannen min of meer bij de opvoeding hoorden. Zo ver zijn de hedendaagse seksistische clichés niet verwijderd van die negentiende-eeuwse schijnheiligheid.
Overheul ziet handwerken als daad van verzet tegen de ongelijke manvrouwverhoudingen
Joyce Overheul: Sending Thoughts and Prayers
is tot 14 april te zien in Museum W in Weert,https://museumw.nl
peter cox | Joyce Overheul, Misogynist YouTube Titles, 2021