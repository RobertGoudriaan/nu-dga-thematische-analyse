'Het is ons eigen bestaan dat ons bestaan bedreigt' Angst Klimaatactiviste Camille Étienne

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
28 november 2024
De Franse schrijfster en klimaatactiviste Camille Étienne wil niemand angst aanjagen, maar vrees voor klimaatontwrichting kan mensen volgens haar wel mobiliseren tegen oliereuzen en 'de pyromanen die ons besturen'.
Het gebeurde op een zonovergotenmiddag, midden in die hete Italiaanse zomer van 2023. Het prachtige stadje Assisi was de perfecte plek voor een lunch. Een typisch Italiaans stadje: veel marmer, veel kerken, veel ijswinkels, scooters, terrasjes, veeldolce vita,wat bewoners, veel toeristen, heet, en vooral oogverblindend mooi, zoals alleen Italiaanse steden en dorpen dat kunnen zijn. Ergens op het plein voor de kerk van Franciscus vonden we een tafel met stoeltjes om wat te gaan eten. Een van ons keek op en vroeg of wij dat ook hadden gehoord: een vreemd sissend geluid.
Het volgende moment veranderde de hete, bewegingsloze luchtbel waarin het plein zich tot dan toe vredig had gekoesterd in een kolkende centrifuge van krachten en machten. Stoelen, tafels, glazen, flessen, borden, bestek werden van het ene op het andere moment van vredige gebruiksvoorwerpen in dodelijke projectielen getransformeerd. Gillende mensen zochten een goed heenkomen achter muren en auto's. Wij ook.
Net zo snel als de minicycloon was gekomen verdween hij weer. Mensen kwamen geschrokken achter hun beschutting vandaan, klopten hun kleren af, keken elkaar opgelucht aan. Obers zetten de tafels en stoelen overeind, veegden de scherven bijeen. Gasten namen weer plaats, conversaties werden weer opgepakt, scooters reden weer langs: alsof er niets was gebeurd. De maatschappelijke orde der dingen was weer hersteld.
Ik ben die plotselinge barst in de wereld nooit vergeten en moet er steeds aan terugdenken als ik lees over de meteorologische incidenten - stortregens, onweer, overstromingen, orkanen, cyclonen, tsunami's, windvlagen - die de precaire infrastructuur van onze dagelijkse levens zo plotseling en zo volledig kunnen ontwrichten.
Of de gebeurtenis in Assisi iets met klimaatontwrichting te maken heeft, weet ik niet. En eigenlijk doet dat er ook niet toe. Van belang is dat het mij een empathische toegang gaf tot iets wat we de geleefde ervaring van de klimaatcrisis zouden kunnen noemen. Die crisis is immers te groot om te bevatten, het gaat allemaal te traag om met onze zintuigen te kunnen waarnemen en de cijfers zijn weliswaar dramatisch, maar ze verstoppen tegelijkertijd de werkelijkheid waar zij naar verwijzen achter technocratische abstracties en numerieke grootheden. Behalve op momenten waarop de wild geworden natuur, het wild geworden weer, door de orde van alledag breekt en ons wijst op onze kwetsbaarheid. Dan wordt dat wat wij weten maar ook makkelijk weer vergeten, ineens een existentieel gegeven, met een eigen ontologie en een eigen moraliteit: minder vrijblijvend, indringender; minder cognitief, lichamelijker; minder verbaal, dreigender.
Het zijn precies dit soort ervaringen waar de 26-jarige Franse schrijfster en klimaatactiviste Camille Étienne inKlimaatopstand: Hoe overwinnen we onze collectieve onmachteen beroep op doet om de lezer in beweging te krijgen. In het boek beschrijft ze hoe de natuur van de Franse Alpen waar zij is geboren en getogen in de dikke kwart eeuw die sinds haar geboorte is verstreken is veranderd. De machtige, witte gletsjers die vanuit de ramen van het huis van haar grootouders te zien waren, zijn verschrompeld tot grauwe kleedjes. De wintermaanden die de bewoners voorheen trakteerden op glinsterende tapijten sneeuw zijn kurkdroge periodes geworden waarin niets valt en er niets te beleven is. De belichaamde kennis van de Alpen-boer over beken en bekkens, seizoenen en regenval, zijn waardeloos geworden nu beddingen droogvallen, de bekkens zijn verdwenen en de regen zich soms maanden niet laat zien. De regelmaat van de seizoenen is vervangen door de willekeur van klimaatontwrichting.
Haar 'klik', het moment waarop ze voor het eerst snapte wat er bedoeld wordt als iemand het woord 'klimaatcrisis' gebruikt, kwam toen ze twee jaar geleden met een vriend een zeiltocht naar IJsland maakte. Met een lokale glacioloog wandelde ze er naar de tong van de grootste gletsjer ter wereld, de Vatnajökull. Jij bent van 1998, nietwaar, vroeg de glacioloog haar. Toen kwam de gletsjer tot hier, zei hij, en hij wees naar de rode stenen voor hun voeten. Van daar was iedere stap op weg naar de plek waar de tong van de gletsjer zich nu bevond een stap van ecologische verwoesting. 24 jaar van gesmolten ijs, 24 jaar van klimaatontwrichting. 'In elk van mijn passen lag de bittere verantwoordelijkheid van een kortzichtige soort', schrijft Étienne. 'Dit is dus ons werk, dacht ik. Ik schaamde me, oprecht en diep. Ik liep te mijmeren op een graf dat ik zelf mee had helpen graven.'
Waarom is het zo belangrijk dat we niet alleen weten maar ook ervaren? vraag ik haar tijdens een Zoom-gesprek.
'De Engelse filosoof Francis Bacon schreef dat kennis macht is', zegt ze. 'En uiteraard is weten een noodzakelijke voorwaarde voor willen en kunnen. Maar als het gaat om verschijnselen die zo groot zijn als klimaatontwrichting, zijn de data en de grafieken van het ipcc ontoereikend om ons de omvang van de crisis te doen beseffen. Het is net als met economische groei: het bruto binnenlands product mag dan stijgen en politici mogen daar dan trots op zijn, de burger die iedere maand opnieuw ervaart dat zijn portemonnee eerder leeg is dan de kalenderdagen op zijn, zal het niet overtuigen. Die miljarden staan te ver af van de tientjes die hij heeft uit te geven.
Klimaatontwrichting is een supra-liminaal object, heeft de Duitse filosoof Günther Anders gezegd. Niet sub-liminaal, ónder ons bewustzijn, maar bóven ons bewustzijn. Het is te groot om cognitief te bevatten. En dus zijn andere vormen van gewaarwording nodig om ons te vertellen wat er gaande is. Voor mij was dat die gletsjer in IJsland. En dat was voor mij waarschijnlijk zo'n existentiële ervaring omdat het resoneerde met wat ik wist en had ervaren in mijn geboortedorp: de droogte, het verdwijnen van de winters, het slinken van de gletsjers, het bruin worden van de bergtoppen. En dat in een gebied waarin alles draait om wintersport, om bergsport, om alpinisme.
Ik wil niet suggereren dat je naar Verweggistan moet om klimaatontwrichting te ervaren. Het is namelijk overal. Als je het eenmaal hebt gezien, kun je het niet meer ontzien. Bosbranden in Spanje en Griekenland. Droogte in NoordItalië. Overstromingen in Midden-Europa. Klimaatontwrichting is niet iets van ver weg, bij arme mensen, in het mondiale Zuiden. Het is hier. In onze eigen omgeving. Zelfs in ons eigen lichaam. Zie de vruchtbaarheidscrisis. Overal dalende vruchtbaarheidscijfers door pesticiden en microplastics. Darmkanker, hartaandoeningen:processed foodis nooit ver weg. Parkinson: pesticiden. Alzheimer: Pfas. Onze grootouders die bezwijken van de hitte. We noemden het vooruitgang dat we langer leefden.
Inmiddels is diezelfde vooruitgang ons op grote schaal aan het doden. Daar gaat mijn volgende boek over. Dat klimaatontwrichting niet beperkt is tot de bosbranden in het Amazonegebied of de overstromingen in Bangladesh, maar dat het in ons eigen lichaam zit, dat het onze organen aantast en tot diep in onze vezels en cellen is doorgedrongen. Onze lichamen weerspiegelen de wonden die wij mensen op de huid van de aarde hebben aangebracht.'
Een half jaar voordat het coronavirusde kusten van Europa en Noord-Amerika bereikte, publiceerde de Amerikaanse schrijver Jonathan Franzen een veelbesproken essay inThe New Yorkerdat de titel droeg:What If We Stopped Pretending?Daarin betoogde hij dat de ontwrichting van onze ecosystemen zo'n tempo had gekregen en zoveel destructie veroorzaakte dat het tijd werd om de harde realiteit onder ogen te zien: het gaat ons niet lukken om de opwarming van de atmosfeer onder de beoogde anderhalve graad te houden. Berusting zou een betere, want eerlijkere respons op de feiten zijn dan woede, angst of paniek. Wie boos is geeft daarmee immers blijk van de hoop dat er nog iets aan te doen valt, dat we de hockeystick-grafieken van emissies en soortenverlies wel degelijk naar beneden kunnen buigen.
Dat was voor Franzen echter geen vrijbrief voor ongebreideld egoïsme van het na-ons-dezondvloed-soort dat Shell-baas Ben van Beurden ooit etaleerde toen hij zich bijNieuwsuurliet ontvallen dat hij alles zou oppompen wat hij kon oppompen. Franzen bleek meer van de Lutherse ook-als-morgen-de-wereld-ten-ondergaat-plant-ik-vandaag-nog-een-boompje-moraal. 'Iedere goede daad die je vandaag verricht stelt de klimaatontwrichting wellicht nog even uit, maar de echte waarde schuilt erin dat het heden er beter van wordt. Zolang je ergens om geeft, heb je iets om op te hopen', schreef Franzen aan het slot van zijn essay. In een wereld zonder toekomst wordt het heden niet onbelangrijker maar juist belangrijker, aldus Franzen.
Franzens essay was enkele weken defracas du jour.Niet alleen omdat hij een gerenommeerde Amerikaanse schrijver was, maar ook omdat Franzen bekend stond als een groot natuurliefhebber en natuurbeschermer, met een bijzondere affectie voor vogels. In zijn vierde roman,Freedom,die zich afspeelt tegen de achtergrond van de grootschalige landschapsverwoesting doorfrackingvan olie en gas, waarbij hele bergtoppen letterlijk worden opgeblazen, fungeert de kleine azuurzanger(Cerulian warbler)als de spreekwoordelijke kanarie in de kolenmijn. De vogelende hoofdpersoon ziet tot zijn leedwezen dat zijn lievelingsvogel door fracking met uitsterven wordt bedreigd. Franzen zou dit gegeven een jaar later voorThe New Yorkeruitwerken tot een essay met de omineuze titel:Emptying the Skies.Nog weer later zou er een succesvolle documentaire uit groeien. Oftewel, Franzen was niet zomaar een klimaatontwrichtingsontkenner, hij was een gezaghebbende auteur met geloofsbrieven waar de klimaatbeweging niet aan voorbij kon. Vandaar het rumoer.
Klimaatopstandvan Camille Étienne doet denken aan Franzens essay. Ook haar boek is prachtig geschreven, bestaande uit een mix van biografische anekdotes, samenvattingen van de literatuur over klimaatontwrichting, persoonlijke reflecties, filosofische overpeinzingen, harde klimaatdata, nietsontziende j'accuses en bijna pamflettistische oproepen tot actie. Anders echter dan Franzen die uit de duistere data en onze individuele machteloosheid een bijna boeddhistische conclusie trekt, wil Étienne haar lezers angst aanjagen, angst die hen uit hun comfortzone moet halen en hen moet laten beseffen dat de in de toekomst steil oplopende grafieken slechts projecties zijn, dat er niets noodzakelijks aan deze projecties is, en dat de toekomst, om het plechtig te zeggen, ten principale ondergedetermineerd is: open in plaats van gesloten, maakbaar in plaats van automatisch.
Een sleutelpassage inKlimaatopstandis deze: 'Wat als we, om te ontsnappen aan onmacht, angst juist op een andere manier moeten benaderen, angst een plaats moeten geven in het publieke debat? Van angst een stuwende kracht moeten maken, een begin, een vonk die het "iets" ontketent waar grote opstanden uit voortkomen. Ophouden met de angst te smoren door jacht te maken op "doemdenkers", "paniekzaaiers" en andere nieuwe heksen? Wat als we eindelijk de enige grote angst zouden aanpakken die onze aandacht verdient, in plaats van ons te laten afleiden door morele paniekjes waarin niemand gelooft? (...) De enige angst die de machtigen dulden, is de angst die zij als enigen kunnen wegnemen. Wat als we ons zouden concentreren op de enige angst die terecht is, in plaats van ons te laten verschalken door de angst voor wat ons vreemd is, die door de machtigen wordt gebruikt als een politieke stemmenmachine?'
Een sleutelanekdote in het boek is die waarin zij verhaalt hoe ze vlak voor ze de studio van de Franse versie vanNewsnightinloopt door de producent krijgt toegefluisterd dat ze veel leuker is dan Greta Thunberg: jij lacht tenminste... En vlak voordat de uitzending begint, krijgt ze van een van de redacteuren het goedbedoelde advies om 'de mensen niet te veel angst aan te jagen.' '"De mensen niet te veel angst aanjagen", dat toegefluisterde zinnetje heeft me altijd al geïrriteerd', schrijft ze vervolgens. 'Alsof ik aan een groepje kinderen ga vertellen dat de Kerstman niet bestaat. Het is tijd om de valse baarden op te bergen en ergens anders op zoek te gaan naar magie. De echte wereld zit vol magie, als we er opnieuw oog voor leren te hebben. Ik wil niemand angst aanjagen, maar angst is wel wat ik voel, wat velen van ons voelen en dat is volgens mij een heel gezond gevoel tegenover de kortzichtigheid van de pyromanen die ons besturen.'
Waarom angst, ook al is het existentiële angst, en geen woede? Woede is toch wat historisch aan de wieg heeft gestaan van revoluties? vraag ik haar.
'Woede is belangrijk', geeft ze toe, 'maar als emotie is het veel vluchtiger dan angst, zeker de existentiële angst waar ik het in mijn boek over heb, de angst die ook in het Engels wordt uitgedrukt met het Duitse woordAngst. Woedend ben je op het nieuws, je partner, een medeweggebruiker die je klem heeft gereden. Angst daarentegen is een veel blijvender reservoir van emotionele energie, waar de woede die altijd gericht is op een concrete ander of een specifieke kwetsuur uit gevoed kan worden.
Angst is de moeder van woede, om het zo maar te zeggen. En de angst die ik voel, komt voort uit het besef dat het menselijk leven dat we kennen en waarderen ten einde kan komen precies door het leiden van datzelfde leven. Het is ons eigen bestaan dat ons bestaan bedreigt. Zodra je je realiseert dat het leven zoals je dat geleerd hebt te leven, dat jij weleens de laatste zou kunnen zijn die het op die manier, met die achteloos grote ecologische voetafdruk, kan leven, krijg je je missie of doel als vanzelf aangereikt: namelijk de weigering om nog langer mee te doen. Dat heeft niets met religie of levensbeschouwing te maken. Het is een direct, onbemiddeld uitvloeisel van het besef van de mogelijkheid, niet zekerheid!, van de menselijke eindigheid.
Het is ook een doelbewuste provocatie. De anekdote in het boek van de redacteur die mij verzoekt de kijkers geen angst aan te jagen is kenmerkend voor de manier waarop politici en media met klimaatontwrichting omgaan: het moet wel leuk blijven, positief, optimisme, lichtpuntjes. Er is al zoveel slecht nieuws. En de dieselprijzen gaan ook al omhoog. Ik moet dan altijd denken aan de dokter. Je verwacht van haar toch ook niet dat ze de pil verguldt. Je verwacht juist de ongezouten waarheid. De manier waarop in het politieke domein over klimaatontwrichting wordt gesproken is infantiliserend. Alsof burgers de waarheid niet aan zouden kunnen. Alsof het kleuters zijn die voor de realiteit in bescherming moeten worden genomen, die veilig moeten worden opgeborgen in hun eigen kleine comfortzones. En dus is het ten diepste ondemocratisch, paternalistisch en denigrerend.
Angst is de enige emotie die burgers uit hun individualisme kan stoten. Ik pas ervoor om mensen een schuldgevoel aan te praten, hun een geweten te schoppen. Ze zijn het slachtoffer van systemen, kapitalistische wijzen van produceren en consumeren, die ze zelf niet hebben bedacht en waar ze maar ten dele van profiteren. Net als ikzelf. Het alledaagse activisme dat veel ideologen van de klimaatbeweging aanbevelen - niet meer vliegen, geen vlees eten, boompjes planten, zonnepanelen en warmtepompen aanschaffen, Tesla's rijden - maakt de strijd tegen klimaatontwrichting niet alleen tot een individuele, maar houdt ook de grote economische en politieke krachten erachter keurig buiten schot. De TotalEnergies, de Franse oliereus, van deze wereld. Collectieve mobilisatie hebben we nodig, niet de individualistische moralisering van levensstijlen die naadloos aansluit bij het dominante liberale mens- en wereldbeeld.'
Camille Étienne is een fenomeenin Frankrijk. Niet alleen is zij een graag geziene gast in Parijse talkshows waar zij op charmante wijze de vloer aanveegt met haar politieke tegenstanders, ook is zij zeer actief op Instagram waar zij haar half miljoen volgers met grote regelmaat vergast op opruiende clips en video's. Het is in ons digitale tijdperk een nieuwe vorm van activisme geworden: jezelf tot uithangbord maken van een politieke boodschap.
Haar présence in het Franse publieke debat maakte haar in de aanloop naar de Franse parlementsverkiezingen van deze zomer een veelgevraagde spreker bij de talloze manifestaties die het linkse Nouveau Front Populaire in den lande organiseerde om de gedoodverfde overwinning van Marine Le Pens Rassemblement National (RN) te smoren. Onvermoeibaar zette ze zich in om de campagne tot een succes te maken. En doodsbedreigingen helpen dan niet. De campagne wás succesvol: het volksfront werd de grootste en wees Le Pens RN terug naar de derde plek.
Inmiddels zijn we maanden verder, heeft Emmanuel Macron de rechts-conservatieve Michel Barnier als premier aangewezen en is er een rechts kabinet dat allesbehalve een afspiegeling is van de verkiezingsuitslag.
Hoe kijkt zij naar de politieke situatie in Frankrijk? vraag ik haar.
'Weet je, deze verkiezingen waren voor mij de eerste keer dat ik het maatschappelijk middenveld in zijn geheel zo in actie zag komen. Tijdens de vorige verkiezingen, die van 2019, was er niet zo'n maatschappelijke betrokkenheid, zoveel sociale energie. Het klimaat was toen geen politiek onderwerp, iets waar burgers nauwelijks warm voor liepen. Dat was nu echt anders. Alle grote, groene ngo's - Greenpeace, Amnesty, Oxfam - hebben nu eindelijk kleur bekend. Terwijl ze zich voorheen politiek op de vlakte hielden, dat was de stilzwijgende afspraak, hebben ze zich deze keer volmondig achter de linkse beweging geschaard en hun organisatorische en logistieke instrumenten gebruikt voor het mobiliseren van zo veel mogelijk mensen. Ik ook: ik probeerde mijn klimaatactivisme ook gescheiden te houden van de grote politiek. Nu niet. Dat was een geweldige ervaring: de menigte, de urgentie, de adrenaline. Fantastisch om dat mee te maken. En dan zo'n resultaat te boeken!
Maar ik hou mijn hart vast voor hoe dit gaat aflopen. Wij hebben burgers gemobiliseerd, gepolitiseerd, die zich al tijden teleurgesteld hadden afgewend van de politiek. En dat konden we doen omdat veel Fransen, ook gewone Fransen, zich grote zorgen maakten over de opkomst van rechts. En we deden dat met een beroep op de noodzaak van verzet. Je wint. En dan krijg je vervolgens een klap in je gezicht doordat Macron de uitslag negeert en de kiezer een regering krijgt die beleid van Le Pen gaat uitvoeren, maar dan in een "beschaafd" jasje. Ik vrees dat kiezers dat gaan onthouden en dat we ze nooit meer in zulke groten getale achter ons kunnen krijgen: wat heeft het voor zin om te stemmen.
Zelfs als links wint, blijft de rechtse verliezer het voor het zeggen hebben. Het is de beste manier om de democratie om zeep te helpen. En het is volledig in het straatje van populistisch rechts. Geen regeringsverantwoordelijkheid en dus geen electoraal afbreukgevaar, maar wel een regering die in de geest van jouw programma gaat regeren. En bij de volgende verkiezingen kun je altijd anderen de schuld geven van het falen van jouw beleid en je naar de kiezer toe blijven presenteren als de uitdager van het gevestigde. Een beter scenario is er voor rechts niet.'
Uniek in Frankrijk is de burgerraad van 150 door het lot gekozen burgers, die Macron, geïnspireerd door David Van Reybrouck, in 2019 instelde, om na veel expertmeetings en deliberatie midden 2020 met 149 voorstellen te komen die Frankrijk naar een groene toekomst hadden moeten leiden. Wat vindt Étienne van dit soort buitenparlementaire vormen van democratie? Zijn die een goed alternatief als de parlementaire democratie niet blijkt te werken?
'In eerste instantie waren wij sceptisch over de beweging. Macron stond niet bekend om zijn grote bekommernis om klimaat en milieu. En selectie per lot zou ook kunnen betekenen dat er een fors aantal klimaatsceptici in die raad terecht zouden kunnen komen. En dat was ook zo. Sommige leden gaven in interviews aan er niet van overtuigd te zijn dat dit nou het grootste probleem was. Maar in de acht maanden dat het experiment duurde, gebeurde er iets interessants. De onderlinge deliberaties en de ontmoetingen met experts van verschillend pluimage namen bij de tegenstanders de scepsis weg en zette een groepsdynamiek in gang die de creativiteit van de deelnemers tot het uiterste prikkelde. Met 149 vergroeningsvoorstellen als resultaat. Het toonde aan dat deliberatieve democratie een probaat middel is om polarisatie tegen te gaan. Het toonde ook aan dat onder de juiste omstandigheden gewone burgers wijzer en vooral radicaler kunnen zijn dan deskundigen. Zeer hoopvol dus.
Dat is een kant van het verhaal. De andere kant was dat de burgers in het vooruitzicht was gesteld dat de uitkomsten van de burgerraad zo snel mogelijk zouden worden omgezet in wetgeving, in beleid. Dat werd een regelrechte ramp. De raad presenteerde zijn bevindingen in juni 2020, midden in corona. Ik snap dat regering en parlement wel wat anders aan hun hoofd hadden dan de bevindingen van 150 willekeurige burgers op hun merites te beoordelen. Maar inmiddels zijn we ruim vier jaar verder en is er nog altijd weinig mee gedaan. En wat ermee is gedaan is zwaar verwaterd.
Uiterst teleurstellend, beschadigend voor het democratisch ethos van burgers en tegelijk zeer leerzaam. Het toonde namelijk aan dat het grootste obstakel bij het voorkomen van klimaatontwrichting niet het gebrek aan ideeën is, noch het ontbreken van democratisch draagvlak, maar het ontbreken van politieke wil bij onze machthebbers. Zij zeggen te handelen in het publieke belang, maar blijken vooral de belangen van de fossiele brandstofindustrie te dienen. Dat heeft het experiment met de burgerraad voor iedereen zichtbaar blootgelegd.'
'Ik schaamde me. Ik liep te mijmeren op een graf dat ik mee had helpen graven'
...