Colombia krijgt een minister voor Gelijkheid

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
10 augustus 2023
Bogotá- Er was muziek, er waren mooie woorden en er was applaus toen eind juni president Gustavo Petro zijn vice-president Francia Márquez officieel installeerde als minister van een gloednieuw ministerie: hetministerio de la Igualdad. De missie van Márquez is op papier simpel: zorgen voor gelijke kansen voor elke inwoner van Colombia.
Dat ongelijkheid, discriminatie en racisme grote problemen zijn in Colombia staat niet ter discussie; dat er iets aan de schrijnende sociale verschillen en de enorme kansenongelijkheid moet worden gedaan ook niet. Toch is er veel kritiek op het nieuwe ministerie. De rechtse oud-president Uribe liet meteen van zich horen. Werd er niet een nieuwe bureaucratie opgetuigd met alle ruimte voor corruptie, vriendjespolitiek en cliëntelisme? Uit meer regeringsgezinde hoek vroeg oud-minister van Financiën Ocampo zich af of vrouwen, jongeren, inheemsen, lhbtqi'ers en inwoners van achtergebleven gebieden allemaal een eigen onderminister moesten hebben. Was dat niet wat overdreven? Ook guerrillabeweging eln was weinig positief. Ongelijkheid los je niet op met duurbetaalde ambtenaren op een ministerie, zo stelde de leiding op de website.
Als eerste linkse president van Colombia heeft Petro het sinds zijn aantreden vorig jaar augustus niet gemakkelijk. Hervormingsplannen sneuvelden in het parlement of werden pas na flinke aanpassingen aangenomen, waardoor ook veel sympathisanten zich teleurgesteld van hetgobierno del cambiohebben afgewend. De polarisatie in het land is groot en het vertrouwen in Petro blijft dalen. Dat vorige week zijn zoon wegens witwassen en het aannemen van steekpenningen werd gearresteerd, komt zijn imago ook niet bepaald ten goede. Een recent onderzoek van het Amerikaanse onderzoeksbureau Gallup gaf aan dat maar liefst de helft van de Colombianen het land wil verlaten. Ze hebben hun redenen: (jeugd)werkloosheid, criminaliteit en inflatie.
Het ministerio de la Igualdad, een verkiezingsbelofte van de president, moet een succes worden; het is de lakmoesproef voor de ingeslagen nieuwe linkse koers. De bewoners van het kleine tentenkampje op het Plaza Bolívar in het centrum van Bogotá zijn sceptisch. Ja, ze stemden op Petro, maar toen ze door paramilitairen van hun grond werden verjaagd deed niemand iets. En nu zijn ze hier, ver van huis, alsdesplazados,overlevend dankzij giften van sympathisanten. Er is uiteindelijk maar één verschil tussen Petro en zijn rechtse voorganger, meent hun woordvoerder: 'De vorige president zou de politie op ons hebben afgestuurd; van Petro mogen we hier tenminste blijven staan.'