Apartheid en ballingschap Idfa Ernest Cole: Lost and Found

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
31 oktober 2024
Fotograaf Ernest Cole kon niet meer terug naar Zuid-Afrika, maar kon ook niet aarden in de VS. Hij wilde méér zijn dan een chroniqueur van leed, maar door zijn huidskleur was dat moeilijk.
House of Bondage, het boek over het levenonder apartheid dat hij in 1967 publiceerde, bezegelde Ernest Cole's lot als banneling. Hij was een jaar eerder uit Zuid-Afrika vertrokken. Verstopt in zijn bagage zat een grote verzameling negatieven. Hij herinnerde zich die dag goed. Een groep vrienden had hem vergezeld naar het vliegveld, de sfeer was gespannen en gemoedelijk tegelijk. Hij wist dat de veiligheidsdienst hem, hen allemaal, ieder moment kon oppakken, en al zijn werk zou kunnen confisqueren. 'Ik was blij om niets achter te laten, bedroefd om alles achter te laten', zegt hij over die dag, dat moment, inErnest Cole: Lost and Found, de documentaire van Raoul Peck (maker van onder veel meer de veelgeprezen documentaire over James Baldwin:I Am Not Your Negro)die eerder dit jaar in Cannes in première ging. Pecks film vertelt het levensverhaal van Cole, van zijn jeugd in ZuidAfrika tot aan zijn dood in New York. Het is een tragisch verhaal: Cole stierf, kort voor zijn vijftigste verjaardag, eenzaam en door de wereld grotendeels vergeten.
Hij was jong van school gegaan. Een welbewuste keuze, toen het onderwijs voor niet-witte kinderen al even welbewust verder werd verschraald. Hij volgde afstandsonderwijs en vond daarna een baantje als assistent in een donkere kamer. Een Duitse fotograaf hielp hem aan werk bij een tijdschrift in Johannesburg en hij begon zijn leven te fotograferen - zijn leven, dat volledig werd bepaald door het systeem van apartheid. Hij kreeg een boek onder ogen, Cartier-Bressons monografie over mensen in Moskou. Hij dacht: dit is de vorm die mijn werk ook moet aannemen, ik wil laten zien hoe het echt is. Hij vertrok naar Amerika en publiceerde zijn boek. Hij dacht dat de wereld die zijn land zo scherp in de gaten leek te houden op hem zat te wachten. Hij kwam erachter dat dat niet zo was.
De eerste beelden van de film zijn in kleur en bewegend. Maar daarna nemen Cole's foto's lange tijd bezit van het scherm. Zwart-wit, meestal gemaakt met een lange lens en een snelle film. Grove korrels, van een afstand toch dicht op de huid. De voice-over, verzorgd door LaKeith Standfield - te gedragen? Te Amerikaans? - leest een brief voor, gericht aan een Noorse overheidsfunctionaris. Cole schrijft dat hij is geboren in Pretoria in 1940. Dat hij een ongehuwde en weldra stateloze burger is, in ballingschap in New York. Dat zijn paspoort niet zal worden verlengd en dat hij alleen aanspraak zal kunnen maken op een noodreiscertificaat. Over zijn tijd in Amerika, zegt hij dat het drie leerzame jaren zijn geweest, maar dat hij er niet wil blijven.
Hij moet als fotograaf kunnen reizen. Het leven en werken in Amerika valt hem zwaar. Hij had gehoopt er vrij te zijn, maar in plaats daarvan is hij erachter gekomen dat waar hij vandaan komt en wat hij heeft gefotografeerd, bepalen wie hij in de ogen van anderen mag zijn. De waarheid aan het licht brengen is belangrijk, zegt hij, maar om een heel leven te moeten leven als niets anders dan de chroniqueur van leed en hardvochtigheid? Dat zijn de enige opdrachten die tijdschriften in Amerika hem willen geven, omdat het onderwerp van zijn eerste boek dat was geweest. Zijn leven werd nog altijd bepaald door ras, door de kleur van zijn huid en iets dat net zo toevallig was: dat hij had weten te ontsnappen aan de levende hel die zijn thuisland was.'The total man does not live one experience.'
Hij zou enige tijd doorbrengen in Scandinavië, maar uiteindelijk terugkeren naar de Verenigde Staten. Daar was hij, op reportage in het Diepe Zuiden, banger dan hij in Zuid-Afrika ooit was geweest. In zijn eigen land had hij gevreesd dat zijn foto's hem in de cel zouden doen belanden, hier, waar de Jim Crow-wetten nog maar net officieel waren afgeschaft, vreesde hij op straat te worden neergeschoten.
In de jaren tachtig raakte hij langzaam de weg kwijt. Depressief. Dakloos. Zijn werk leek in die periode, waarin hij werd verteerd door heimwee naar een land waarnaar hij nooit zou terugkeren, verloren te zijn gegaan, maar na zijn dood dook een enorme verzameling negatieven en afdrukken op in een kluis in Zweden. Hoe het werk daar was beland leek eigenlijk niemand behalve de erfgenamen te willen weten.
In zijn laatste jaren raakte hij geen camera meer aan. Daarvoor had hij nog lang gefotografeerd zonder zijn werk met anderen te delen. 'I want the viewer to walk away with a message, not just a head full of images',zegt hij ergens over de foto's die hij in die periode maakte. Peck laat de kijker de zaal verlaten met een hoofd vol beelden die optellen tot meer dan iets eenduidigs. Het komt me voor als een besef in plaats van een boodschap. Een besef dat het onrecht er altijd is, overal. Een besef dat je je blik kunt afwenden, omdat de wereld groot is en het leed overweldigend. Een besef dat er altijd er ergens iemand een prijs betaalt.
Op reportage in het Diepe Zuiden van de VS was hij banger dan hij in ZuidAfrika ooit was geweest
Zuid-Afrika, 1960. Beeld uit de documentaire Ernest Cole: Lost and Found, regie Raoul Peck