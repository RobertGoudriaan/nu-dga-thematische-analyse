Chinese cultuur Buitenland

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
25 april 2024
Het is donker, maar het gouden masker staat onder een spotje te glimmen. Ouders komen met hun kinderen kijken naar de spectaculaire vondsten uit Sanxingdui, een plaats in de buurt van de zuidoostelijke Chinese stad Chengdu. Ze worden nu tentoongesteld in een nieuw filiaal van het Museum van Shanghai, op de oostelijke oevers van de rivier de Huangpu.
'Kijk, er staan wolkenpatronen op het fabeldier, dus ik denk dat het zich in de hemel bevindt', zegt een man in een rood jack. Hij leidt een groep studenten rond. 'In zijn hand heeft het mannetje op het hoofd van het fabeldier mogelijk een vogel gehad, want dat zien we ook bij andere beelden', vertelt hij. De studenten hangen aan zijn lippen. Niet zo gek ook, want de bronzen voorwerpen zijn spectaculair, en totaal anders dan de bronzen voorwerpen uit Centraal-China. Ze zijn ook met een andere techniek gemaakt. Exotisch dus, ook voor Chinezen zelf.
Maar hun exotisme maakt ze ook gevaarlijk. Want, zo vragen sommige kenners zich af, gaat het hier eigenlijk nog wel om de uitingen van een 'Chinese' cultuur? Of is er sprake van een hoogontwikkelde cultuur die zich vrijwel volledig onafhankelijk heeft ontwikkeld van die in het Chinese hartland? Of heeft ze misschien meer overeenkomsten met die van India of Zuidoost-Azië?
Het zijn vragen die niet gesteld mogen worden, want ze zijn politiek beladen. Xi Jinping stelt namelijk dat de bronzen uit Sanxingdui juist aantonen hoe rijk en gevarieerd de Chinese cultuur altijd al is geweest. Volgens hem horen ze onomstotelijk bij de eeuwenoude en ondeelbare Chinese beschaving.
Die conclusie is ook voor de moderne tijd van belang. Niet voor niets hangt er ook een foto van een oud beeld uit Xinjiang op de tentoonstelling. In Xinjiang wonen veel Oeigoeren, met een cultuur, taal en identiteit die veel dichter bij de Turkse dan bij de Chinese staan. Maar voor Xi is ook Xinjiang altijd al een onvervreemdbaar deel van China geweest, net als Tibet.
Xi's stellingname beperkt Chinese wetenschappers. Ze mogen niet vrijelijk speculeren over wat de betekenis van de vondsten in Sanxingdui nu precies is. Het is hun taak om hoe dan ook aan te tonen dat er veel parallellen zijn met de bronsculturen uit andere delen van China. Het is ook een belangrijk thema van de tentoonstelling in Shanghai, die iedereen gratis mag bezoeken. Er hangen foto's van maskers die er totaal anders uitzien dan de hoofden uit Sanxingdui, met teksten die uitleggen hoe maskers altijd al deel uitmaakten van de Chinese rituele cultuur.
Ook gidsen van tourgroepen voelen de censuur. 'We mogen niets zeggen dat het officiële verhaal tegenspreekt', zegt er een.
Het is symptomatisch voor hoe Chinezen die zich in het openbaar uitspreken steeds meer dienaars van de officiële ideologie zijn geworden. Toen China getroffen werd door corona, moesten artsen de bevolking er koste wat het kost van overtuigen dat de ziekte uiterst gevaarlijk was, ook als ze het niet eens waren met het isoleren van mensen die zelf helemaal niet besmet waren. Maar toen Xi plotseling besloot om alle coronamaatregelen los te laten, moesten dezelfde artsen juist aantonen dat corona niet veel schadelijker was dan een griepje.
Het aantal onderzoeksgebieden dat te maken krijgt met taboes en voorgeschreven conclusies breidt zich alleen maar verder uit. Zo mag je ook China's economische model niet meer in twijfel trekken, of de wijsheid om juist een bepaald soort zonnepanelen met staatssubsidie te ontwikkelen.
Op de korte termijn versterkt het misschien de positie van de Communistische Partij en Xi Jinping zelf, want zo dwing je alle neuzen dezelfde kant op. Maar op de langere duur holt het China uit. Als mensen steeds minder zaken in twijfel mogen trekken, wordt China op den duur een reus op lemen voeten, met een wetenschap die onvoldoende is gebaseerd op onafhankelijk onderzoek.
De man in het rode jack weet nu nog handig aan de nieuwe orthodoxie over Sanxingdui te ontsnappen. 'Is wat ik jullie vertel de waarheid?' vraagt hij zijn studenten. 'Nee, het is alleen wat ik logischerwijze kan concluderen. Maar omdat er geen geschriften zijn gevonden in Sanxingdui, is er gewoon niemand die jullie echt iets met zekerheid kan vertellen.' Misschien dat door die houding de studenten zo geboeid zijn.
Op de langere duur maakt Xi's censuur van China een wankele reus