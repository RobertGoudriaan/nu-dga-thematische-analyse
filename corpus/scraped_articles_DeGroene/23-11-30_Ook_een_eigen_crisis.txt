Ook een eigen crisis

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
30 november 2023
TONEEL Tofu Cowboy
Toen corona de culturele sector raakte en de theaters de deuren moesten sluiten, besloot acteur en begenadigd muzikant Steyn de Leeuwe in de licht-psychiatrische thuiszorg te gaan werken. InTofu Cowboy,zijn eerste solovoorstelling, komen we hem daar tegen op zijn werkdagen met enkele van zijn cliënten. Annie, Harm, Willem en een punker op leeftijd die zijn eigen zenuwen niet de baas wordt en afleiding zoekt in luid oreren, bockbier drinken en het maken van instrumenten van dingen die hij vindt op straat. 'En hiero maak ik dan een tamboerijn van, geinig toch.'
Het is een transparante vertelling waarin Steyn de Leeuwe een versie van zichzelf speelt. Die Steyn is een laconieke amateur, warm en onbeholpen, die een luisterend oor biedt, een arm om op te leunen. Die de antwoorden ook niet heeft. Hij is iemand met wie je boodschappen voor nasi kunt doen, als je de deur niet meer uitkomt vanwege 'al die slechte gedachten'.
De Leeuwe portretteert zichzelf en deze mensen uiterst onsentimenteel. Hij zet een vindingrijk geluidsdecor in, om ieder personage op een specifieke spanning te zetten. En hij ontpopt zich in deze voorstelling tot een ijzersterk auteur.
Het repetitieve karakter van de gesprekken met mensen die vastgelopen zijn wordt scherp getroffen. Nuchter en ontzettend geestig is het en de kwetsbaarheid van zijn cliënten breekt je hart. De paranoia van Harm, de pleinvrees van Annie, de verbale agressie van de punker; De Leeuwe tovert met enkele schetsen hele mensen tevoorschijn, die stuk voor stuk strijd leveren met hun dag. Met wie hij zich onbeholpen solidair toont. En die doorgaans weinig op toneel te zien zijn.
Op driekwart toont de solo onverwacht een heel ander gezicht. De Leeuwe heeft zichzelf gezien in deze mensen en hij geeft dat inzicht weergaloos vorm. Waar je in eerste instantie deelgenoot bent gemaakt van een groep 'anderen' laat De Leeuwe zien dat het andere beslist ook het eigene is. De dunne lijn tussen patiënt zijn en geestelijk gezond wordt treffend en gevoelig inzichtelijk gemaakt.
De Leeuwe eindigt op een ander akkoord, dat niet helemaal in deze briljante en muzikale solo thuis lijkt te horen. In het laatste deel van de voorstelling ontmoet je de titelfiguur en kom je op de valreep met hem in een crisis van mannelijkheid terecht. Een slot dat inhoudelijk losstaat van het voorgaande en wat vraagtekens oproept. Is een cowboy een heldhaftig archetype dat anno 2023 standhoudt? Waar zijn Annie en Harm en de rest? Dienden zij verhaaltechnisch dan alleen als opstap om bij de eigen crisis uit te komen?
Een man mag niet huilen, natuurlijk, dat is beslist een wreed adagium, en ontzettend achterhaald. Maar door op een levensles van een cowboy te eindigen lijkt het wel of de ruimte waarin de menselijkheid prevaleert boven de archetypes - iets waar de hele solo zich hard voor maakt - alsnog te nieuw en te eng is om te betreden.
Han van Wieringen
Willem-Jan Hagens | Steyn de Leeuwe in Tofu Cowboy