Niet eenzaam in een massagraf

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
30 mei 2024
Kun je de ergste gruwelijkheden wel overbrengen in taal? De Syrisch-Palestijns-Zweedse dichter Ghayath Almadhoun maakt met alle mogelijke stijlmiddelen de totale ontreddering invoelbaar.
Hoe zegt Marga Mincohet ook alweer in de documentaireDe schaduw van de herinnering?'Je hoeft helemaal niks beleefd te hebben om te kunnen schrijven. Het is gewoon een meevaller als je wél iets beleefd hebt. Maar je kunt net zo goed schrijven vanuit je fantasie.'
Dat uitgerekend Minco hiermee aankwam. Waren de verschrikkingen en het oorlogstrauma dan helemaal niet bepalend voor haar meesterschap? Je zou haast geloven van niet, als je haar zo relativerend hoort praten. En toch. Hoe goed moet je wel niet kunnen vertellen om ook maar een glimp van werkelijk ervaren leed over te brengen. En al die vragen die vast opdoemen tijdens het schrijven: is het wel mogelijk om over de gruwelijkheden te schrijven die ik heb ervaren, en waarvan ik bijna zeker weet dat de lezer ze níet heeft ervaren? Wat heeft het voor zin erover te schrijven? Is de literaire vorm hier überhaupt wel geschikt voor, wordt het niet te fraai en onwaarachtig?
Tijdens het lezen vanIk heb een afgehakte hand voor je meegenomen,de nieuwe bundel van Ghayath Almadhoun, begon ik me iets af te vragen wat ik me doorgaans niet afvraag bij het lezen van literatuur, namelijk: hoe moet het voor de schrijver zijn geweest om dit soort teksten te bedenken en op te schrijven? Een vraag die er wat mij betreft meestal niet toe doet, het gaat immers om wat een tekst al dan niet met míj doet, de schrijver ken ik niet. Maar bij het soort literatuur dat Almadhoun schrijft, ontkom ik niet aan die vraag, ook omdat hij hem zelf stelt, vaak impliciet, soms expliciet.
Almadhoun wordt door zijn Nederlandse uitgever omschreven als een 'Syrisch-Palestijns-Zweedse' dichter. Kind van een Syrische moeder en een Palestijnse vader, geboren in een Palestijns vluchtelingenkamp, momenteel afwisselend woonachtig in Stockholm en Berlijn. Een bio die intrigeert, maar die op zichzelf natuurlijk geen garantie biedt voor poëtisch talent of boeiende literatuur.
Het lijkt of Almadhoun zich juist vanwege zijn coördinaten hyperbewust is van het feit dat hij godbetert dichter is. Zoals hij schrijft inHoe ik een dichter werduitWeg van Damascus(2014), zijn debuutbundel in het Nederlands: 'Mensen werden me dierbaarder dan het vaderland en ik begon me te vervelen. Maar wat ik vooral opmerkelijk vond, is dat ik een dichter werd.'
Dat gedicht begint met een opvallend stijlkenmerk in dit kleine oeuvre: Almadhoun personifieert doorlopend, het abstracte wordt uiterst concreet. Zo luiden de eerste regels vanHoe ik een dichter werd:'Haar verdriet viel van het balkon en brak. Ze kreeg behoefte aan een nieuw verdriet. Toen ik met haar naar de markt ging, bleken de prijzen van verdriet onwaarschijnlijk hoog, dus adviseerde ik haar een tweedehands verdriet te kopen.'
InIk heb een afgehakte hand voor je meegenomendoet Almadhoun iets soortgelijks als hij schrijft: 'De oorlog is voorbij en de vrienden die naar de markt gingen om een verse dood te kopen, zijn onderweg gedood.' Daarmee is de paradox een andere pijler onder dit werk: 'Alles pulseerde van het sterven, behalve de dood, die leefde nog.' Het levenloze levend voorstellen en het tegenstrijdige samenvoegen, het doet soms denken aan het eveneens politieke werk van een dichter als Breyten Breytenbach, die in het surreële ook een ontsnappingsroute ziet, én een mogelijkheid om het onmogelijke te verbeelden. Het is alsof Almadhoun alle stijlmiddelen moet inzetten om nog iets over te kunnen brengen, al is het maar het gevoel van volslagen ontreddering en verbijstering:
''s Nachts sloop de oorlog op haar tenen naar binnen als een liefdevolle moeder, om te kijken of we goed sliepen. Ze legde onze hoofden recht op de zandzakken alsof het donzen kussens waren, ze dekte onze lichamen toe met puin zodat we geen kou zouden vatten, en ze probeerde ons samen in massagraven te leggen zodat we ons niet eenzaam zouden voelen.'
Op het oog schrijft Almadhoun proza, maar er is weinig prozaïsch aan deze hoogst lyrische teksten, overigens opnieuw geweldig uit het Arabisch vertaald door Djûke Poppinga. Er valt alleen niets te bezingen, van dat besef lijken deze gedichten doordrongen. 'De dingen zijn een verwarde kluwen voor me geworden, mijn vrouw', lees ik inGebeten door een vlinder.Daarin ook de zin: 'Is het niet surrealistisch dat ik op een continent woon dat de vrijheid van meningsuiting garandeert, terwijl ik je niet kan uitleggen dat de tijd te laat op zijn afspraken komt als jij je uitkleedt, dat ik een beëdigde vertaler nodig heb om te kunnen zeggen dat ik van je hou?' Droom, gruwel en waarachtigheid zijn zo nauw verweven dat de taal van de liefde helemaal is aangetast door de horror, zoals inIk heb Syrië voor je meegenomen:'Ik heb steden voor je meegenomen, die zijn ingestort op hun inwoners, zodat je ze weer kunt opbouwen.'
Almadhoun schrijft parabels over een geleefde realiteit die niet voorbij wil gaan. Zelf omschrijft hij deze gedichten als 'kanttekeningen bij eerdere teksten', maar de bundel staat stevig op eigen benen.
Misschien tekent dat het werk van dit soort uitzonderlijke, politieke literatuur: ze is weliswaar ontsproten aan een kritische, woedende en getraumatiseerde geest, en niet op de eerste plaats aan de fantasie, maar die fantasie wordt wel met beide handen aangegrepen, want binnen de lijntjes schrijven is de dood in de pot.
GHAYATH ALMADHOUN Ik heb een afgehakte hand voor je meegenomen Vertaald door Djûke Poppinga. Jurgen Maas, 48 blz. Bianca Sistermans / Lumen | De lyrische gedichten van Ghayath Almadhoun zijn doordrongen van het besef dat er niets te bezingen is