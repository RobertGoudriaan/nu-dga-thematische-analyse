Marja Pruis

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
25 april 2024
Waar ik nog altijd spijt van heb is dat toen ik Vivian Gornick een paar jaar geleden in New York interviewde, ik niet even de tijd nam om op adem te komen op haar verdieping. Ik had een foto kunnen nemen van haar voordeur. In plaats daarvan wist ik niet hoe snel ik moest aanbellen. Niet omdat ik zo uitkeek naar deze ontmoeting, maar omdat ik ervan af wilde zijn.
Het was een gewone voordeur overigens. Het was alleen bijzonder om daarop haar naambordje te zien, boven het kijkgaatje. Vivian Gornick stond er, er had ook Greta Garbo kunnen staan. 'Viv' noemde de portier beneden haar.
Ik moet eraan denken omdat ik een week naar New York ga. Ze bond me destijds op het hart haar te waarschuwen als ik weer in de buurt zou zijn. Dan zouden we kunnen gaan lunchen.
Zouden er echt mensen zijn die dat dan doen? Ik zou bang zijn weer opnieuw te moeten uitleggen wie ik ben, en waarom ik haar lastigval. Wat ik wel kan doen komende week is naar het gebouw lopen waar ze woont. Er is een parkje tegenover, waar ik toen van tevoren op een bankje zat. Het was niet echt lekker weer, maar er gebeurde van alles. Alles waarvan ik dacht dat het alleen maar in parkjes in New York gebeurt.
Patricia Highsmith beschrijft zo'n parkje in het verhaalThe Still Point of the Turning World.Het is in vertaling verschenen alsHet stille midden van de wereld,opgenomen in haar vroege verhalen,Bloemen voor Louisa. Highsmiths parkje ligt in het zuiden van Manhattan, in de West Side, en heeft een laag ijzeren hek eromheen, een cementen drinkfonteintje, een stuk of drie bankjes. De zon schijnt er.
'Als men er vanaf de grote doorgaande weg van een afstandje naar kijkt, lijkt het parkje te stralen als een eiland van smaragd, een heldere en uitnodigende verrassing in een zee van grauwe kleurloosheid.'
Ik voelde dat smaragd, de schittering, m'n zintuigen stonden door de opwinding over het ophanden zijnde gesprek oprazor-sharp. Ik moet goed opletten, was ik mezelf aan het inprenten. Iedere passant was iemand, elk hondje wilde me iets duidelijk maken, ik had een blauwe jurk aan waarvan ik de ceintuur telkens opnieuw aan het strikken was. Ik wist nog niet dat ik over anderhalf uur naast Viv zou staan, voor haar raam zou uitkijken op dit parkje, dat ze zou vertellen niet te hebben gedacht de bomen zo hoog te zien worden.
Natuurlijk voltrekt zich een drama in Highsmiths verhaal. De ene vrouw, donker en formeel, breiend op haar bankje, loert naar het bankje verderop, waar een blonde vrouw verdacht dromerig zit te wezen. Ze zijn tot elkaar veroordeeld, hun kinderen spelen samen. Onheil is overal, je moet er alleen oog voor hebben.
Bijvoorbeeld voor de man die naast de blonde vrouw komt zitten, de onmiddellijke aureool van intimiteit die hen beiden omsluit.
'Dit park is het stille midden van de wereld', zegt de man.
'Dat gevoel heb ik ook ja', antwoordt zij.
Het verhaal had oorspronkelijk als titelThe Envious One,en ik begrijp dat Highsmith die heeft veranderd. Wat ik mooi vind is dat het breiwerkje van de loerende vrouw een hopeloze warboel wordt, waar ze alleen nog maar zenuwachtig aan kan plukken. En dat de verliefde vrouw een trui over haar jurk aan heeft die in de zon de kleur krijgt van een glas cider dat tegen het licht wordt gehouden.
Op welke verdieping woonde ze ook alweer? Ik denk dat als ik dan toch in de buurt ben, ik ook wel weer even in dat parkje kan gaan zitten. Ik neem een boek van haar mee dat ik opnieuw wil lezen,The Men in My Life. Ik had toen iets aangestreept in haar inleiding: dat ze met name in het werk van mannelijke schrijvers de strijd zag met henzelf en met hun omgeving. Dat haar kritische faculteiten gevormd werden door medelijden en bewondering.
Ik kon dit toen nog niet ten volle doorgronden. Gelukkig zijn we weer een paar jaar verder, mijn faculteiten en ik.
'Hoe voelt het leven dezer dagen?'
Vivian Gornick,Een vrouw apart. En de stad