Het pad van de grote kat Is er nog toekomst voor de majestueuze jaguar?

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
1 september 2022
Twintig jaar geleden zag Mijke van Wijk een jaguar in een natuurgebied in Costa Rica. Wat is de kans dat ze deze kat opnieuw tegenkomt, nu zijn habitat in rap tempo tegen de grond gaat? Ze reist een stuk van de jaguarcorridor, van Belize naar de plek waar ze zelf een jaguar tegenkwam.
'Ze lagen hier bij de boom,de kogels. Zouden ze deze expres hebben neergelegd om ons iets te vertellen?' Sally Dominguez heeft een langwerpige koperen kogelhuls in haar hand. Ik weet niet wat ik hiervan moet denken, zegt de natuurbioloog vertwijfeld. We staan midden op de savanne in Manatee Forest. Ik ben mee op veldwerk met Panthera, een ngo die wereldwijd katachtigen beschermt. Het kleine team in Belize doet onderzoek naar jaguars en een van hun taken is het monitoren van de populatie. Door wildcamera's op te hangen op strategische plekken registeren ze hoeveel jaguars in de gebieden wonen en waar ze naartoe lopen. De camerastations van Panthera zijn vaak afgelegen. Het team rijdt zo ver als de weg het toelaat in hun oude zwarte pick-uptruck en de rest van de afstand gaat te voet. En nu liggen er dus kogels, duidelijk geplant vóór de camera.
Dominguez en haar collega's onderzoeken of de jaguarcorridor functioneert, een aaneengesloten stuk bos vanaf het midden van Argentinië tot ver in Mexico, waarbinnen jaguars kunnen migreren. Het plan komt van een aantal ngo's en heeft de medewerking nodig van achttien landen in Zuid- en MiddenAmerika. In de corridor liggen beschermde gebieden, maar dat is veelal een papieren status. De jaguar is inmiddels vijftig procent van zijn historische habitat verloren en staat op de rode lijst van de International Union for Conservation of Nature and Natural Resources (iucn) aangemerkt als bijna bedreigd.
'Het zwaarste aan ons werk is het bereiken van de camerastations.' Dominguez zoekt in de achterbak van de truck de spullen bij elkaar die mee moeten in de rugzak: batterijen, extra camera's, gps, schroevendraaiers en vooral water. Op sommige dagen lopen ze wel dertig kilometer in de hitte of stromende regen om data op te halen of batterijen in de camera's te verwisselen. Op verre tochten gaat een veldgids mee, hij kapt de weg door de jungle met een machete en leidt ons door grotten met nauwe ingangen.
Hoewel ze veel en lang in de jungle is, heeft Dominguez nooit een jaguar in het wild gezien. Ze staan wel op de foto, als ze de data downloadt en er staat een kat op, schreeuwt de rustige vrouw het uit. Een grote bedreiging van de jaguar, de jager, wordt ook vaak gekiekt, soms duidelijk herkenbaar. Jagers schieten prooien als herten en pekari's, een soort wild zwijn. Panthera gaat niet met de beelden naar de politie. 'Deze camera's mogen we alleen gebruiken voor het monitoren van het wildleven.'
Onderweg met Panthera wordt al snel duidelijk wat de andere bedreigingen zijn voor het dier en zijn habitat. Omdat de medewerkers regelmatig het land door rijden zien ze direct waar stukken bos verdwijnen. 'Vorige maand stonden hier nog bomen. En het ligt ín de jaguarcorridor!' Het stuk land is gekocht door mennonieten, een streng christelijke groepering die in de jaren vijftig naar Belize kwam. Met hun blonde haar en traditionele jurken en tuinbroeken vallen ze op tussen de donkere bevolking. De mennonieten produceren zeventig procent van al het voedsel in het land, vooral graan, maïs, rijst en bonen. Het wordt me meermalen aangewezen vanuit de truck: hectares land die vers gekapt en bewerkt zijn voor landbouw door mennonieten.
Als je door Belize rijdt, zie je overal langs de kant van de weg borden met 'For Sale'. Land te koop. Als eigenaar kun je er alles mee doen wat je wil: huis neerzetten, winkel beginnen, voedsel verbouwen of gewoon het bos laten staan. Het is een publiek geheim dat een aantal drugsbaronnen veel land bezitten. Als hun gebied in de jaguarcorridor ligt,
vraagt Panthera toestemming om wildcamera's op te hangen, wat meestal geen probleem is. En soms vragen dedonsPanthera om hulp. Een van de stops die we maken is bij een resort. De eigenaar is een drugsbaron, van wie de hond is opgegeten door een jaguar. Of Panthera camera's wilde ophangen, zodat hij kon zien of er meerdere jaguars op zijn terrein rondliepen...
Als we op de savanne uiteindelijk de foto's downloaden, zien we waar de kogels vandaan komen die Dominguez had gevonden. We zijn op een stuk land van het Britse leger. Belize werd lang geregeerd door Groot-Brittannië en al is het land sinds 1981 onafhankelijk, het Britse leger heeft er nog een post. De militairen doen een training en poseren lachend. 'Die kogels hebben ze voor ons neergelegd om ons te laten schrikken.' Dominguez is opgelucht.
Op het jaarlijkse Cashew Festivalin Crooked Tree houdt landbouwminister Jose Mai een vlammend betoog. Het wordt live uitgezonden op Krem FM. Mai, in een donkerblauw Nike-T-shirt, roept de bevolking van Belize op haar land niet te verkopen aan buitenlandse investeerders maar zelf te bebouwen.'If you grow food, you print your own money',houdt hij de mensen voor. Na afloop vraag ik zijn telefoonnummer. Een paar dagen later bel ik hem via WhatsApp. Mai is ambitieus. Hij wil dat Belize over vijf jaar vijftig procent mínder voedsel importeert. 'Het grootste deel van onze grond gebruiken we niet. Er wonen hier 380.000 mensen, we kunnen genoeg produceren om zelfvoorzienend te zijn, we moeten alleen de productie omhoog gooien.'
Landbouw is de grootste aanjager van boskap. Belize bestaat voor zestig procent uit regenwoud. Toeristen, de belangrijkste inkomstenbron van het land, komen voor de natuur, de jungle, het koraalrif. Hoe gaan uitbreiding van de landbouw en natuurbehoud samen? Het toverwoord isagroforestry.'Een combinatie van agricultuur en forest. Duurzame landbouw, waarbij we niet alle bomen kappen. Er is zoveel land, we kijken welk gewas we waar het best kunnen verbouwen. Een kwestie van training en educatie.' En hoe krijgt hij de mennonieten zover? Zij kopen land op en kappen bomen. 'Precies! Zij hebben een harde les geleerd, als slachtoffers van de droogte en de orkanen. Uiteraard gaan zij voor agroforestry', zegt Mai overtuigd.
Dan is er nog een pluspunt, hoor ik via de instabiele wifi-verbinding. 'Landbouw zorgt voor duizenden banen. We brengen ook de armoede naar beneden. Families krijgen inkomen en we krijgen buitenlandse valuta binnen via de export.'
Ook al verliest Belize veel bos, het bestaat dus nog voor het grootste deel uit regenwoud. Het landje heeft de grootste jaguarpopulatie ter wereld. Die leeft in Cockscomb, het enige jaguarreservaat ter wereld, en bestaat uit tachtig tot honderd individuen. Cockscomb is een beschermd gebied in het midden van het land van een kleine vierhonderd vierkante kilometer tropisch bos. Benedicto Choc is er gids. Ik logeer bij hem in zijn zelfgebouwde open houten huis, in een dorpje waar vooral Mopan Maya's wonen, vlak bij de ingang van het reservaat. Over de eettafel ligt een doek met de afbeelding van een reusachtige jaguar. Zijn vrouw Federica bakt tortilla's op een houtvuur. 'In 2013 zijn alle grote bomen hier weggeveegd, ze werden verbrand voor onze neus. Dat was heel pijnlijk. Ze moesten plaats maken voor een kokosplantage', vertelt Choc.
De volgende dag vertrekken we om zes uur 's ochtends naar Cockscomb. We gaan op zoek naar een jaguar. We lopen het 'balum'-pad -balumis het woord voor jaguar in de taal van de Mopan Maya's. Het pad is vierenhalve kilometer maar we doen er vijf uur over. Al gauw vindt Choc een spoor: de pootafdruk met tenen is duidelijk te zien: 'Deze is twee of drie dagen oud.' Het is moeilijk om een jaguar te spotten, zegt hij: 'Het bos beschermt ze.' Hij stopt bij een boom. In de stam zitten diepe krassen, gemaakt door een jaguar. Het is geen afbakening van zijn territorium, ziet Choc, maarSpielereivan het dier om te laten zien hoe sterk hij is. 'Dit is een week geleden gebeurd, denk ik.'
En dan stopt Choc abrupt. Een urinespoor. 'Kijk, het is nog nat! Jaguars doen dit vaak als ze aan het jagen zijn: ze maken een putje met hun klauw en dan plassen ze erin om hun territorium af te bakenen.' Hij drukt zijn neus dicht op het holletje. 'Ja, deze is heel vers, ik denk anderhalf uur oud. De jaguar is dichtbij, waarschijnlijk is hij nu naar ons aan het snuiven.' Choc is even stil. 'We zijn op dit moment te midden van de jaguars. En dat vind ik een geweldig gevoel.'
Zo ver we kunnen zien is er oerwoud en we weten dat daarin jaguars liggen te slapen op een tak of aan het jagen zijn. Waarom is het belangrijk dat dit dier niet uitsterft? 'De jaguar is een paraplusoort. Als je de jaguar beschermt, bescherm je de andere soorten en ecosystemen onder deze paraplu. Een gezonde jaguar betekent een gezonde wildpopulatie, een gezond bos, gezonde biodiversiteit en de mensen die er wonen zijn ook gezond', zegt Choc. Voor de Maya's is de jaguar heilig: 'Hij is de koning van het bos. Als een jaguar voor je loopt, is je pad veilig. Alle slangen zijn verdwenen. Geen enkel dier zal een jaguar aanvallen.' En er is de spirituele connectie. 'De sjamaan kan met de geest van de jaguar praten. Sommigen kunnen in een jaguar veranderen. Dat klinkt eng, maar het gebeurt in onze traditie.' Het dier is onderdeel van hun bestaan. 'We moeten in harmonie met hen leven. Soms smeren we hun vet op onze neus en hart of aderen om hun geest op te roepen. Dan hebben we de kracht om door te gaan met ons werk en zijn we veilig en beschermd.'
Tikal, in het noorden van Guatemala,is beroemd om de ruïnes van de oude Maya-stad die er ligt. De belangrijkste tempel van het complex is de jaguartempel. Het steile gebouw gaat 44 meter de lucht in en staat op de voorkant van elke vakantiefolder. Het ligt midden in een beschermd natuurgebied en er leven twaalf jaguars, is de schatting. Het park is een kleine zeshonderd vierkante kilometer, vertelt Christel Pineda, ingenieur natuurlijke hulpbronnen, en er werken zestig bewakers. 'Dat is te weinig om dit gebied te controleren.' De omgeving is berucht om zijninvaciones,mensen die illegaal het gebied indringen. Want ook al is het beschermd, ontbost wordt er toch. 'Voor veeteelt. We hebben bewijs dat boeren jaguars doodschieten om te voorkomen dat ze hun vee opeten. En er dringen veel narco's het gebied in', zegt Pineda. In Guatemala mag je als je van inheemse afkomst bent een stuk bos kopen en velen van hen verkopen dat door aan narco's. Die krijgen zo steeds meer bos in handen waar ze ongestoord hun gang kunnen gaan.
We lopen met twee collega's van Pineda naar een meertje waar deze mannen vogels observeren. Er leven krokodillen én ze hebben er jaguars gezien. Het is een goede plek voor wildcamera's, want de katten drinken daar. 'Helaas is het ook een goede plek om de camera's te stelen', zegt een van de vogelaars. De camera's zitten met een metalen ceintuur vast aan een boom. 'Maar als je tijd hebt en gereedschap krijg je dat wel kapot.'
De vogelaars zetten een grote verrekijker op. We wachten geduldig bij het water op de dieren die komen. Een paar krokodillen liggen rustig in het water. Jaguars laten zich niet zien. Precies op de plek waar we staan, waren de vogelaars een jaar geleden overdag vogels aan het observeren toen een jaguar uit het bos kwam gelopen. Hij draalde een minuut of tien rond en verdween. De foto's zijn spectaculair. Waren ze niet bang? 'Nee, de jaguar was waar hij hoort, in zijn natuurlijke habitat. Dus bang was ik niet.'
'De jaguar is de ster in de nacht, die over ons waakt.' Ik had gehoord dat in het toerismebureau in Flores, een stadje met gekleurde huisjes van waaruit veel mensen dagtrips maken naar Tikal, een Maya-priester werkt. Luis Jose Hernández. Als ik hem aanspreek, neemt hij me al gauw mee naar zijn huis. Achter mintgroene houten deuren is een onopgeruimde woning met veel katten. Zijn zoon ligt op de bank met een fles cola en doet een computerspel. Een dochter rommelt in de keuken. Achter in de patio heeft Hernández een altaar gemaakt. Een schedel staat op een kistje met beenderen, daarvoor brandt een lampje in de vorm van een kaars. 'Ik ben de verbinding tussen de mensen hier op aarde en de andere wereld. De voorouders.'
Hernández houdt op deze plek - waar je de backpackers hoort tetteren op het dakterras van het naastgelegen hostel - ceremonies. Hij maakt dan een vuur waar hij offers op legt en steekt een dikke sigaar op. De ceremonie is afgelopen als het vuur is uitgebrand. 'Als iemand bij mij komt en meer regen wil, houd ik een ceremonie waarbij ik contact maak met de andere wereld en dan vraag ik om meer regen.' Hernández is twintig jaar geleden door een andere Maya-priester verkozen om ook priester te worden. 'Don Domingo gaf mij de huid van een jaguar: deze zal je beschermen, zei hij. Toen was de huid nog vers, maar in de loop van de tijd is deze verweerd geraakt. Ik heb een paar goede stukken in een ketting verwerkt die ik draag tijdens ceremonies. Wacht.' Hij loopt het huis in en komt terug met een ijzeren kist. Voor ik het weet heb ik een bijna vergane jaguarstaart in mijn handen. 'Mijn ceremonies houd ik privé, omdat ik stukken jaguarhuid om heb. Ik werk bij het nationale bureau voor toerisme en jagen op jaguars is verboden. Ik wil niet dat mensen denken dat ik illegaal jagen promoot.' Aan Hernández zie je niet dat hij Maya-priester is. Hij loopt net zoals zijn collega's in uniform. Het dier mag nooit uitsterven, zegt hij. 'De jaguar beschermt het bos, de bergen. Het bos geeft ons voedsel. De jaguar is onderdeel van de balans tussen natuur en de mens.'
Meer dan tweehonderd kilometerverderop werkt een jonge vrouw aan de bescherming van het dier. Barbara Escobar doet promotieonderzoek naar uitwerpselen van katachtigen. Aan de poep kan ze zien wat de katten eten én individuen onderscheiden. Zo weet ze of jaguars migreren en of de jaguarcorridor werkt. Escobar doet een aantal maanden veldwerk in de jungle in het departement Izabal. We hebben afgesproken dat ik naar haar toe kom en met haar meega. Een paar maanden van tevoren waarschuwt ze me via WhatsApp dat ik beter niet alleen kan reizen in het gebied. En die waarschuwing blijkt niet overbodig. Half maart verdween een collega van haar, een parkranger van vijftig jaar die ook werkte voor conap, een Guatemalteekse overheidsinstantie voor natuurbehoud. Hij was het laatst gezien op zijn witte motor in een dorp vlak bij het park waar hij werkte. Hij droeg zijn conap-vest. Een maand later, half april, werd een andere parkranger doodgeschoten in het gebied waar Escobar zit. De man, ergens in de twintig, werkte vijf jaar voor Panthera en een andere ngo. Guatemala staat in de top-vijf van landen waar de meeste natuurbeschermers gedood worden ter wereld. Zal ik naar haar toe gaan of niet?
Hendryc Acevedo kent Barbara Escobar. We zitten in een Amerikaans aandoendedinerin Puerto Barrios, een havenstad in de oostelijke punt van het land, dicht bij zowel Belize als Honduras. Hij eet zwarte bonen met tortilla's als ontbijt. Het belangrijkste exportproduct hier zijn bananen. Een niet-aflatende stroom vrachtwagens van Chiquita, Del Monte en Dole rijdt door het stoffige stadje. Acevedo, eind dertig, is directeur van de conap-afdeling in de regio. We praten wat over beschermde gebieden en de dreigingen voor de natuur. Ook hij spreekt het woordnarcotrafficobinnensmonds uit, valt me op. Kun je in het openbaar in een eettent over dit thema praten? Nee, zegt hij.
In het hete conap-kantoortje praat Acevedo wel vrijuit. De Guatemalteekse regering heeft 0,01 procent van het overheidsbudget gereserveerd voor conap. 'Niets.' Natuurbehoud is geen prioriteit van de regering. 'Het geld gaat naar veiligheid, infrastructuur en gezondheidszorg.' In de nationale parken in het land werken in totaal maar een paar honderd rangers, vrijwel allemaal oudere mannen. Het is ongeschoold werk dat slecht betaalt. Er komt weinig nieuwe aanwas. 'Als een controleur elke maandag een gebied in trekt, zijn er nog zes dagen over om te stropen of wat dan ook.' Acevedo heeft het dan ook liever niet over beschermen, maar over managen. In de regio is veel drugsverkeer, vertelt hij. Het is een strategische plek, met Belize, Guatemala en Honduras zo dicht tegen elkaar.
Veel natuurgebieden kun je gewoon in, zegt hij. Maar het gebied waar Barbara Escobar haar jaguaronderzoek doet, heeft acht eigenaren en je moet toestemming krijgen om erin te mogen. Zij kreeg die via conap. Jou gaat dat nu niet lukken, zegt Acevedo. Hij kent de verhalen van de verdwenen ranger en de man die vermoord is. We bekijken de posts erover op Instagram. 'Die ene man werkte ook voor ons. Het is nog steeds niet duidelijk wat er met hem is gebeurd.' En die moord? 'Ja, dat gebeurt. Zoveel is zeker.' Hij valt stil. Meer woorden maakt hij er niet aan vuil.
De volgende dag ga ikmet zijn collega Manuel Ochoa mee om twee camera's op te halen die diep in de bossen van Punta Manabique zijn opgesteld, een landtong in de Caribische Zee. Om zes uur 's ochtends pikken we twee politieagenten op. We rijden een paar uur over onverharde weg, vlak langs de grens met Honduras. Dit is het meest fragiele stuk van de jaguarcorridor. In beide landen leven de dieren alleen nog in het Noord-Caribische deel. Hier is maar een dunne strook bos en worden de bananen verbouwd die naar de haven worden vervoerd. De plantages wisselen af met die van Afrikaanse palmen. Tientallen kilometers lang aan beide kanten van de weg is het om en om banaan en palmolie dat wordt geproduceerd.
Bij een rivier stappen we op een bootje met vier gewapende militairen. Ze varen ons naar de overkant en we lopen met z'n allen in de zinderende hitte naar een dorpje. Dit dorp, waar 21 families wonen, ligt in beschermd gebied. Roxane Saavedra runt er een winkeltje en schenkt glazen cola. De inwoners strijden fanatiek tegen indringers. Ze patrouilleren elk weekend en hebben de camera's van conap. 'Het bos moet gezond blijven. Dat zijn onze longen. De jaguars en de andere dieren zijn zo belangrijk. Wij vechten ervoor als gemeenschap dat niemand ons bos vernietigt.' Heeft Saavedra zelf weleens een jaguar gezien? 'De laatste keer dat er een jaguar tot in ons dorp kwam is alweer vijf jaar geleden. Toen heeft-ie een van onze dieren opgegeten.' Bang zijn ze niet voor de grote kat.
Met negen man trekken we het bos in, om de camera's op te halen. Twee jongens uit het dorp weten de weg in het oerwoud en hebben machetes bij zich om een pad vrij te kappen. De twee politieagenten en de vier militairen zijn er om ons te beschermen tegen stropers of drugskoeriers. Ochoa en ik lopen tussen hen in. In een sliert gaan we door het bos. Het is zo dicht begroeid dat ik degene die een meter voor me loopt al niet meer kan zien. Het is ver boven de dertig graden en vochtig. Ondanks de hitte loopt iedereen in lange broek en lange mouwen. De dichte vegetatie waar we door moeten, zit vaak onder de doornen en stekels. De tropische storm Agatha is net overgetrokken, het is modderig en glibberig. Als je hier loopt, snap je waarom stropers en narco's in het bos opereren. Het is zó dicht begroeid, je kunt hier alles doen wat je wil zonder dat iemand je ziet. Er komt geen mens.
Na een paar uur lopen komen we bij een open plek. Iedereen houdt stil.'Mala noticia',zegt Ochoa. Slecht nieuws. 'Ze hebben onze camera gestolen.' Wie zijn ze? Jagers natuurlijk, zeggen de jongens uit het dorp. We lopen verder naar de plek waar de tweede camera moet hangen. Ochoa, twee militairen en de jongens uit het dorp glibberen een dunne boomstam over die over een rivier ligt. Ik blijf achter met de vier andere gewapende mannen. Een blue morpho, een van de grootste vlinders ter wereld, fladdert langs. Niemand praat tegen me. Even later komen de anderen terug met de camera. Deze hing er nog wel. We beginnen aan de lange terugweg.
In het dorp heeft Saavedra een maaltijd voor ons gemaakt. Varken, rijst en koolsla met fruitsap. Aan tafel zie ik pas hoe jong de militairen zijn die ons moeten beschermen. Ze zijn allen rond de twintig. We eten in stilte. Iedereen is kapot.'Que triste.'Hendryc Acevedo is niet blij dat die ene camera is gestolen, laat hij weten via WhatsApp. Ik ben benieuwd naar de data van de andere camera. Hij stuurt me een paar weken later een filmpje van elf seconden. Om negen uur 's avonds staat een jaguar rustig op het pad voor de camera. De grote buik gaat op en neer. Het vlekkenpatroon is schitterend. Zijn oren bewegen en even draait hij zijn hoofd naar de lens.
Het Caribische kustplaatsjePuerto Viejo in Costa Rica is in de afgelopen twintig jaar geëxplodeerd. Ik herken niets terug van het stoffige dorp waar een paar surfers rondsloften op slippers. Nu blazen de barretjes hun muziek tegen elkaar in en flaneren Nederlandse jaarclubs door de straten. Op een ambachtsmarkt in het centrum vraag ik een kunstenaar of hij een sieraad heeft gemaakt van jaguartanden. Nee, zegt hij. Hij heeft thuis wél een hoektand van een jaguar, maar die is zo kostbaar dat hij goed moet bedenken wat hij ermee gaat doen. Hoe komt hij aan die tand? 'Inheemsen uit de Talamanca-bergen komen eens per jaar naar beneden en ruilen tanden en botten tegen voedsel dat ze zelf niet verbouwen zoals rijst of bonen.' De kunstenares aan het tafeltje naast hem heeft thuis ook een jaguartand. 'Ik ben al zeventien jaarartesanaen dit is mijn eerste. Wetenschappers zeggen dat jaguars geen mensen aanvallen, maar de jaguars eten kippen en honden op, dus doodden de inheemsen ze. Daar kun je moreel van alles van vinden, maar deze mensen zijn bang.' Wat moet het sieraad kosten, als het af is? 'Vijfhonderd dollar.'
In Turrialba, een bergstadje in het midden van Costa Rica, ontmoet ik Roberto Salom. Hij heeft onderzoek gedaan naar de handel in jaguardelen. 'De omvang ervan is niet bekend. We weten wel dat er geen grote internationale markt voor is. Zo is er geen grote Chinese vraag, wat je veel hoort. Het is met name een lokale vraag.' Omdat Chinezen voor hun traditionele medicijnen graag tijgerdelen gebruiken en tijgers uitsterven, zouden ze nu jaguardelen willen. In Midden-Amerika wonen grote Chinese gemeenschappen. 'Dat verhaal is opgeblazen. In het overgrote deel worden jaguars gevild die zijn doodgeschoten door een boer of doodgereden op de weg. Tanden of huid worden verkocht aan rijke mensen die een jaguarvel aan de muur willen of aan toeristen als souvenir.' Salom is bang dat deze vorm van stroperij groot wordt in de toekomst. 'Als drugshandel lastig wordt, vrees ik dat criminelen overstappen naar handel in wildleven. We moeten daar nu al preventief aan werken: wetten aanpassen, daders straffen, mensen trainen.'
Salom is ook coördinator van Panthera in Midden-Amerika en heeft het overzicht van Mexico tot en met Panama. Functioneert de jaguarcorridor? Zijn de bedreigingen van het dier te stoppen? 'Guatemala, Nicaragua én Honduras staan in de top-vijf met de meeste gedode natuurbeschermers per capita in de wereld. Laat dat even tot je doordringen.'
Na veel twijfelen ben ik niet naar Nicaragua gegaan. Journalisten mogen het land niet in en de mensen die ik wilde spreken zijn gevlucht. President Daniel Ortega heeft tientallen ngo's laten sluiten, waaronder organisaties die zich in het westen van het land bezighouden met de bescherming van het regenwoud en jaguars.
'Mensen met macht zijn bereid om natuurbeschermers te stoppen.' Salom neemt een slok koffie. 'De enige plek waar we de bossen kunnen verbinden is aan de Caribische kust. En juist daar wordt het meest gekapt. We verliezen elk jaar meer.' De hoofdreden is landbouw. En de drugsindustrie. Weinig daders worden vervolgd, zegt Salom. 'Je hebt een toegewijde regering nodig om dit aan te pakken.'
Natuurbehoud heeft voor de regeringen geen prioriteit, armoedebestrijding bijvoorbeeld wel. Is daar niet wat voor te zeggen, in landen waar soms meer dan de helft van de bevolking in armoede leeft? 'Dat vind ik een kortzichtige visie. Een veerkrachtige natuur is goed voor mensen: schone lucht, water, bijen, bossen, noem maar op. In Costa Rica is het duidelijk te zien: de biodiversiteit is goed, dat is goed voor het toerisme en brengt geld binnen. Landbouw is niet voor de langere termijn. Veel mensen die eerst van het bos leefden, verkochten hun land. Dat geld is inmiddels op en nu werken ze voor een groot bedrijf. Families zijn nog steeds arm, maar slechter af dan toen ze arm waren en een eigen stuk grond hadden waar ze voedsel op verbouwden.'
Hoe ziet hij de toekomst? 'Soms word ik optimistisch wakker. Soms ontwaak ik en denk ik: het lukt niet. Je hebt zoveel partijen nodig om ontbossing tegen te gaan. De lokale gemeenschap, de regering, de ngo's.'
Maar kijk naar Costa Rica, zestig jaar geleden was er minder dan twintig procent bos en nu veertig, relativeert hij zijn eigen woorden. 'Het kán dus wel, de natuur kan zich herstellen, hoewel er nu opnieuw gekapt wordt.'
Waarom zou iemand in Nederland zich druk moeten maken over de toestand van de jaguar? 'Waarom zou iemand veel geld betalen voor een schilderij?' pareert Salom. 'Omdat het mooi is, het inspireert. Zo is het met jaguars ook. We verliezen iets dat onderdeel is van onze cultuur, onze natuur. Iets dat 't waard is om te behouden. Het is iets spiritueels misschien. We zien het belang voor de mensheid, maar het gaat verder dan dat.'
Ruim twintig jaar later sta ikweer op de plek waar ik een jaguar zag in het wild, in een park vlak boven het Osa-schiereiland. Na een tocht van uren nam het pad een flauwe bocht en daar zat de grote zwarte kat bij een boom. We staarden elkaar aan en na een tijd die voor mij eeuwig leek te duren, draaide hij zich om en liep weg. Zou ik deze keer weer zoveel geluk hebben? Voor ik het pad opnieuw ga lopen, kom ik bij de ingang toevallig een gids tegen. Hier leven geen jaguars meer, zegt hij. Hij plukt een mango en deelt deze met me.