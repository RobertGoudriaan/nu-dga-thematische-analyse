De Chinese chatbots geven politiek correcte antwoorden

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
15 juni 2023
Beijing- Chatbots roepen meer problemen op dan ze oplossen. In China komt daar een probleem bij: de censuur. Onderwijs, kunst, cultuur, literatuur, godsdienst, amusement, de media, alles moet de 'socialistische kernwaarden' uitdragen, chatbots dus ook. Een chatbot mag alleen politiek correcte antwoorden geven en moet daarom op veel vragen het antwoord schuldig blijven. Toch vervelend voor een land dat van zijn opperleider in 2030 een AI-wereldmacht moet zijn.
Vroeger hadden Chinese censoren een welomschreven baan. Dagelijks gaven ze de krantenredacties instructies, en die geven ze nog steeds, over wat er op welke pagina moest komen, en over wat er zeker niet in mocht. De bestraffing van overtreders versterkte de zelfcensuur. Bij radio en tv zit er nog altijd een censor achter een aan-/uitknop voor het onwaarschijnlijke geval dat er iets mis mocht gaan. Internationale tv-kanalen, die alleen in grote hotels en buitenlanderscompounds zijn te zien, gaan direct op zwart als op het scherm iets verschijnt wat de Partij niet zint. Zelfs internet is getemd dankzij de Great Firewall. Maar chatbots, dat is een ander verhaal.
ChatGPT werd direct na lancering verboden in China, want de Amerikaanse regering zou het zeker gebruiken om leugens over China te debiteren. Daarom noemde een commentator ChatGPT opium, een chronisch vergif. Chinese techbedrijven begonnen een race om een eigen chatbot te ontwikkelen. Zoekmachine Baidu won met Ernie Bot. Maar Ernie bleek een kleuter vergeleken bij ChatGPT. De demonstratie waarin hij aan de media werd gepresenteerd was voor de zekerheid niet live, maar opgenomen. Hij kon niet eens de vraag beantwoorden of hij een vergelijking kon opstellen waarin je vijf keer het cijfer 1 gebruikt en uitkomt op 6. Ernie wist het niet, ChatGPT wel: (1+1)(1+1+1) = 6.
Die technologische achterstand kan worden ingelopen. Maar veel ernstiger is een andere handicap: Chinese chatbots mogen niet met alle data gevoed worden. De ontwerpers mogen alleen politiek correcte algoritmes gebruiken, de bots mogen alleen met politiek correcte artikelen worden getraind. Alles wat geldt als subversief, pornografisch, nepnieuws of kritiek op de Partij is taboe. De criteria zijn doelbewust vaag en kunnen wisselen. Een ontwerper zal het zekere voor het onzekere nemen. Dat is de beste garantie voor een slechte chatbot. Het hoogste obstakel voor de ambitie om een AI-supermacht te worden, is China's eigen censuursysteem.