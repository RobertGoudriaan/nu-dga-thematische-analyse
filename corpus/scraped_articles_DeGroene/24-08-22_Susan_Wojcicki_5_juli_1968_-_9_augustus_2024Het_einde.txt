Susan Wojcicki 5 juli 1968 - 9 augustus 2024 Het einde

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
22 augustus 2024
Susan Wojcicki, CEO van Google, 'machtigste vrouw van het internet' en 'machtigste vrouw in de reclamewereld', belandde óók op feministische lijsten.
'Vijfentwintig jaar geleden nam ik de beslissing om me aan te sluiten bij een paar afgestudeerde Stanford-studenten die een nieuwe zoekmachine aan het bouwen waren', schreef Susan Wojcicki in 2023 in haar openbare ontslagbrief. 'Hun namen waren Larry en Sergey.' Het bedrijf waar zij in geloofde had maar een paar gebruikers en geen inkomsten, maar ze zag het potentieel van waar de twee aan werkten. Google is opgericht in een garage. Die garage was van Wojcicki en haar man - verhuurd om de hypotheeklasten iets te verlichten. 'Het zou een van de beste beslissingen van mijn leven zijn.'
De universiteitscampus van Stanford was ooit een manege. Oprichter Leland Stanford fokte er renpaarden, niet omdat hij nou zo'n dierenvriend was, maar omdat hij geloofde in meritocratie. Pasgeboren veulens werden volgens de nieuwste technologieën getest en getraind, en schoten ze tekort in natuurlijke aanleg, dan werden ze afgeschreven. Stanfords paradepaardjes trokken de aandacht, net als de bollebozen die de universiteit later zou voortbrengen.
Zolang als de universiteit bestaat wordt er gespeculeerd over het geheim achter de grote hoeveelheid succesvolle alumni. Is de grond van Palo Alto gezegend of juist vervloekt, is het de ijzeren discipline waarmee de geest van Leland Stanford nog altijd over de campus regeert, zien we daar live wat er gebeurt wanneer je kapitalisme mengt met een aan eugenetica grenzend geloof in de technologische optimalisering van het individu? Of kunnen we spreken van nepotisme, blijven de deuren van Stanford gesloten voor wie niet bij de elite hoort en is de sleutel tot succes de mogelijkheid om de juiste mensen te leren kennen? Hoe het ook zij - wie daar onder de Californische zon wordt geboren of mag studeren, heeft een voorsprong voor het leven.
Susan Wojcicki, dochter van een journalist en een docent natuurkunde aan Stanford, groeide op de universiteitscampus op. Geboren in 1968 moet zij op de voet hebben kunnen volgen hoe de vruchtbare linkse tegencultuur waar Stanford in haar jeugd om bekend stond, die onder meer leidde tot de ontwikkeling van de Apple-computer, omsloeg in breed tech-optimisme.
Talent kun je cultiveren, maar wat als het paard wil springen in plaats van rennen? Voor de vrouw die in 2015 doorTimeals de machtigste vrouw van het internet werd beschreven en doorThe New York Timesals machtigste vrouw in de reclamewereld, stonden de deuren wijd open - ware het niet dat zij in eerste instantie helemaal niet geïnteresseerd was in computers. Haar buurman was George Dantzig, uitvinder van de simplexmethode, een wereldberoemd algoritme. Interessanter voor de jonge Wojcicki en haar zussen was dat er in de tuin van Dantzig citroenen groeiden. De Lemon Sisters, Susan was de oudste, plukten de citroenen en verkochten ze deur aan deur.
InTimestaat beschreven hoe logisch dat eerste baantje leidt tot haar latere loopbaan. Wat zij goed kon, was dingen verkopen. 'Wojcicki brengt iets van iemand anders bij anderen thuis voor een onverslaanbare prijs.' Of het nou een citroen is of een briljant product - zij had de beste deal. Voordat Wojcicki in 1998 haar garage openzette voor Google en een jaar later als zestiende werknemer aantrad, studeerde ze economie en werkte in marketing bij onder meer Intel. Pas aan het einde van haar studie nam ze lessen computertechnologie. In verschillende marketingrollen bij Google richtte ze zich onder meer op het advertentiemodel van de techgigant, inclusief de technologie waarmee Google het gedrag van internetters op de voet volgt en inzet voor reclamedoeleinden. De manier waarop zij volgens collega's zakendeed, pragmatisch op het botte af, maakte haar niet altijd populair maar wel succesvol.
Zoals ze een visie voor Google had, zo adviseerde ze de toenmalige directie in 2005 het jonge platform YouTube over te nemen - naar eigen zeggen omdat ze ongelooflijke mogelijkheden zag voor mensen om hun verhaal te vertellen op manieren die er daarvoor nog niet waren. In 2014 werd ze er zelf CEO, en niet zonder controverse - toen zij in 2023 haar werk neerlegde om zich te richten op haar gezin, gezondheid en andere projecten kon ze rekenen op lof van de Google-top, maar slaakte een deel van de internetgemeenschap een zucht van opluchting.
Tijdens de negen jaar dat Wojcicki het bedrijf runde, steeg de omzet van 4 naar 31 miljard euro en kregen YouTubers verschillende opties om geld te verdienen aan hun video's. Maar zowat elke grote controverse rondom de razendsnel groeiende videosite gebeurde onder haar bewind: bekende YouTubers klaagden over censuur vanuit het platform, terwijl er op hetzelfde moment misinformatie over corona en verkiezingen rondging. Complottheorieën tierden er welig en kinderen werden er onbedoeld naar ongepaste content geleid. Wojcicki stuurde zo goed als het kon bij en richtte een hoek van het platform in speciaal voor educatieve doeleinden.
Tot haar overlijden bleef zij actief. Het feit dat Wojcicki, een vrouw en moeder van vijf, directeur werd van een groot techbedrijf was al reden om haar op feministische lijsten te laten belanden, zoals deForbes-lijst van machtigste vrouwen. Ze riep op tot betaald zwangerschapsverlof en zette zich in voor technologie-onderwijs voor meisjes. In een van de laatste filmpjes voor haar ruim 168.000 YouTube-abonnees adviseert @Susan 'jonge vrouwen die leiders willen zijn' om na te denken over wat zij betekenisvol vinden,'and to make that happen'.
De manier waarop zij zakendeed: pragmatisch op het botte af
2014