In kostuum Fotografie Claude Cahun

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
9 juni 2022
Samen met de opkomst van dequeer theorygroeide fotograaf Claude Cahun na de Tweede Wereldoorlog met terugwerkende kracht uit tot een rolmodel.
Claude Cahun poseertop een foto als gewichtheffer. Ze heeft haar lippen getuit en hartjes op haar wangen getekend. Op haar trui staan stippen op de plek van haar tepels, ertussen staat geschreven:'I am in training don't kiss me'.Er zijn ook foto's waarop ze met een kaal hoofd via de spiegel naar de camera kijkt. Er zijn gemonteerde foto's waarop haar gezicht onder een stolp lijkt te zitten, er zijn foto's waarop ze met geschoren hoofd in de spiegel kijkt. Op één foto zit ze naakt op een deken, benen tegen elkaar, armen voor haar borsten, een Venetiaans masker bedekt haar ogen. Bijna alle foto's waarop Marcel Moore haar levensgezel Claude Cahun portretteerde, zijn geënsceneerd. Alleen de foto waarop je vanuit hun huis in Jersey beneden op het strand Duitse soldaten ziet lopen, is een snapshot.
Al deze foto's, gemaakt door Cahun en Moore tussen ongeveer 1915 en 1950, waren tot begin jaren negentig niet bekend. Nu staan ze centraal in de tentoonstellingClaude Cahun: Onder de huidin de Kunsthal in Rotterdam. Een herkansingstentoonstelling: anderhalf jaar geleden was precies deze expositie als gevolg van de coronasluiting in het Cobra Museum in Amstelveen nauwelijks toegankelijk.
Dat alleen Cahun als auteur in de titel wordt genoemd, heeft voor een deel te maken met de ontdekkingsgeschiedenis van de foto's. De Franse schrijver François Leperlier deed in de jaren tachtig onderzoek naar een boek dat hij toevallig was tegengekomen,Aveux non avenus,(vrij vertaald als 'Fictieve bekentenissen'), met bij elk hoofdstuk een surrealistisch aandoende fotocollage. De teksten waren sensueel, erotisch soms, en hoewel Leperlier eerst had gedacht dat deze Claude Cahun een mannelijke schrijver was, bekroop hem het gevoel dat achter die naam ook weleens een vrouw schuil kon gaan. Inderdaad bleek de vrouw die overal opdook op de fotocollages in het boek ook de auteur te zijn. Via een oproep in een krant op Jersey, het Kanaaleiland waar Cahun in 1954 was overleden, kwam Leperlier in contact met een boedelverkoper die juist de overblijfselen van de inventaris van Suzanne Malherbe oftewel Marcel Moore had overgenomen. Zij had in 1972 op Jersey een eind aan haar leven gemaakt.
Die boedelrest bestond uit boeken, papieren en foto's. Leperlier publiceerde in 1992 een eerste boek over de 'foto's van Claude Cahun', er kwam in datzelfde jaar een expositie in New York. Vanwege de gelijktijdige opkomst vanqueer theorygroeide Cahun met terugwerkende kracht uit tot een rolmodel.Malherbe en Moore verdwenen, bij gebrek aan geschreven bronnen en zichtbaarheid, naar de achtergrond.
Toch is er geen verhaalvan Cahun zonder Moore. Cahun was in 1894 in Nantes geboren als Lucy Schwob, in een liberaal joods intellectueel milieu waarin het bijna vanzelfsprekend was dat ze zou gaan schrijven. Haar vader was journalist, hoofdredacteur van de plaatselijke krantPhare de la Loire,haar grootvader was nog bevriend geweest met Théophile Gautier en Jules Verne.
Op haar zesde ontmoette Lucy de twee jaar oudere Suzanne Malherbe voor het eerst. Ze verkeerden in hetzelfde milieu, Malherbe's vader en grootvader waren arts. Toen Lucy op haar veertiende na een jaar kostschool in Engeland terugkeerde in Nantes, werd ze op slag verliefd op haar oude speelvriendinnetje. Nu gingen ze er vaak met z'n tweeën op uit met de fiets, naar het platteland, om te ontkomen aan veroordelingen of schandalen. 'Suzanne en ik moesten moeilijkheden overwinnen die ik graag aan de verbeelding overlaat', schreef ze later.
Lucy's gezondheid verzwakte als gevolg van een blindedarmontsteking en aansluitend een etherverslaving. De familie Malherbe begreep dat Suzanne's aanwezigheid zo'n gunstige uitwerking op haar had dat ze hun samenzijn wel moesten goedkeuren. In 1917 werd dat nog makkelijker: de gescheiden vader van Lucy trouwde met de moeder van Suzanne, die inmiddels weduwe was. Zo werden de dochters stiefzussen en konden ze samenleven zonder opgemerkt te worden.
Malherbe studeerde aan de École des beauxarts van Nantes en maakte illustraties in boeken en bij artikelen. Schwob schreef die artikelen en ze werden gepubliceerd in de krant van haar vader. Als pseudoniem koos Schwob een voornaam die in Frankrijk zowel voor mannen als vrouwen wordt gebruikt, en de (joodse) achternaam van de moeder van haar vader. De motivatie achter Malherbe's pseudoniem is niet bekend.
Samen maakten ze foto's. Volgens biograaf Jeffrey H. Jackson hadden ze geen van beiden ooit enige opleiding gehad op dat gebied en hadden ze nooit een ander toestel dan een eenvoudige draagbare Kodak-camera. In de tentoonstelling is er vreemd genoeg geen enkele informatie over hoe, waarom en wanneer de twee foto's maakten.
De foto's zelf zijn ook niet in originele vorm te zien. Op twee uitzonderingen na hangen er uitvergrote digitale prints. Volgens de toelichting komt het werk van Cahun in deze vorm dichter bij de bezoeker en wordt het 'theatrale of persoonlijke karakter van het werk' duidelijker - alsof verbloemd moet worden dat de fragiele originelen blijkbaar niet worden uitgeleend.
Op een van de eerste foto's zit de 21-jarige Schwob achter een bureau. Ze lijkt verdiept in een boek, op de rug van het dichte exemplaar is te lezen dat het gaat omL'image de la femmevan Armand Dayot uit 1899. Om te passen in het vrouwenideaal van haar tijd moest ze er serieus op studeren, zo lijkt het idee van Schwob en Malherbe bij de foto. Van Schwob weten we dat ze zichzelf het meest thuis voelde in het neutrale geslacht, zoals dat werd omschreven door de Britse seksuoloog Havelock Ellis, wiens teksten Schwob naar het Frans vertaalde.
In 1920 vertrok het stelnaar Parijs. Ze werden stamgasten bij de literaire salons van Sylvia Beach en Adrienne Monnier, ze ontmoetten Paul Valéry en Jacques Prévert, Gertrude Stein, Tristan Tzara en zo kwamen ze ook in contact met de surrealisten. Ze zouden voor het leven bevriend blijven met Jacqueline Lamba, de vrouw van oppersurrealist (en homofoob) André Breton. In Malherbe's adresboekje stonden de namen van Salvador Dalí, Georges Bataille en Jacques Lacan.
Hier ontstond het boekAveux non avenus,met de intrigerende collages waarin de thema's uit de hoofdstukken suggestief in beeld zijn gebracht. Op posterformaat hangen de collages in de tentoonstelling, die volgens de toelichting door Cahun en Moore samen zijn gemaakt. DeChicago Tribunevermeldt in de rubriekWho's Who Abroadin 1929 dat Malherbe onder haar artiestennaam Marcel Moore de collages met de foto's van Cahun maakt.'Entirely printed by herself, these photographs are something new in the field',staat in het krantenknipsel dat in een vitrine ligt.
Cahun was degene die actrice werd bij avant-gardistische theatergezelschappen en in kostuum poseerde ze voor de Kodakcamera die Moore bediende. Los van de vraag wie de foto's maakte - het model, de vrouw achter de camera of allebei - is er de vraag voor wie de beelden bestemd waren. Afgezien van de collages in het boek maakte het stel de portretten voor elkaar, met een eigen, niet voor de buitenwereld gedocumenteerd verhaal.
Zo is er de intrigerende foto waarop Cahun poseert in een zwarte lange cape, waaraan allerlei maskers zijn bevestigd. Pas na goed kijken zie je dat ook het gezicht van de figuur een uitdrukkingsloos masker is. Een foto die nu meer dan genoeg aanleiding geeft tot analyses over de betekenis ervan, maar de oorspronkelijke bedoeling blijft ongewis.
In 1936 deed Cahunop eigen titel mee met de door Breton georganiseerde tentoonstellingObjetsin een Parijse galerie. Ze toonde er assemblages die verwezen naar de politieke stemming in die tijd - het linkse Volksfront had juist de parlementsverkiezingen gewonnen na een felle strijd tegen extreem-rechts. De objecten die Cahun exposeerde bestaan soms nog, maar in de tentoonstelling in Rotterdam zijn er alleen foto's van die objecten, die ze waarschijnlijk als documentatiemateriaal hadden gemaakt. Als auteur staat hierbij alleen de naam Cahun. Alsof ze niet de objecten, maar de foto's had geëxposeerd.
De politieke stemming werd grimmiger, het traditionele familie-met-kinderen-ideaal steeds verstikkender, en in 1937 besloot het stel voorgoed te vertrekken naar Jersey, het Kanaaleiland waar ze al sinds 1916 regelmatig waren geweest. In 'La Rocquaise', een voormalige boerderij op de granietrotsen met uitzicht op de St Brelade's Bay, presenteerde het stel zich weer als Lucy Schwob en Suzanne Malherbe: gefortuneerde stiefzussen van boven de veertig die kozen voor een rustig leven in de gezonde zeelucht.
Op de bbc-radio hoorden ze de steeds grimmiger berichten uit Duitsland, vanaf juli 1940 waren de Duitsers ook fysiek aanwezig op het eiland. Als reactie op de onverschillige houding van de bevolking van Jersey tegenover die Duitse aanwezigheid begonnen Schwob en Malherbe hun stille verzet.
Ze begonnen met het maken van collages met fragmenten uit propagandaposters en het glossy Duitse propagandatijdschriftSignal. Ze voorzagen de beelden van teksten die de lezers moesten overtuigen van de zinloosheid van de oorlog. Duitse lezers: Malherbe had genoeg Duits geleerd om te weten welke woorden ze moest gebruiken om over te komen als een op dissertatie sturende Duitse soldaat.
Die pamfletten moffelden ze heimelijk in de nog niet verkochte Duitse tijdschriften in de kiosken in het dorp. Ook strooiden ze eigen teksten rond, in het Duits, getypt in oplage met behulp van carbonpapier, die ze ondertekenden met'der Soldat ohne Namen'. 'Paper bullets'noemt biograaf Jackson de pamfletten. Hoewel de geheime politie van de Wehrmacht uiteraard al snel de documenten onder ogen kreeg, duurde het tot juni 1944 totdat de 'zussen' ontdekt werden en gevangen werden gezet.
Ze overleefden de gevangenschap en werden op 8 mei 1945 bevrijd, hun bezittingen, boeken en kunstwerken bleken grotendeels verdwenen. Lichamelijk en geestelijk waren ze aangeslagen, al hadden ze, zo is te zien op foto's uit 1947, genoeg energie om Cahun te laten poseren alsSoldat ohne Namen- sigaret in de mond, schedel in de hand.
Dat ze als vrouwenvan boven de veertig weinig aandacht trokken, had in hun voordeel gewerkt. Het is jammer dat het in de tentoonstelling in Rotterdam niet is gelukt een verhaal te presenteren over Cahun en Moore, over de naadloze samenwerking waaruit zou blijken dat de vrouwen niet alleen interessant zijn vanwege wát ze maakten en wie of wat ze waren. Een gelijkwaardig co-auteurschap binnen een liefdesrelatie is blijkbaar nog steeds ondenkbaar - alsof er altijd één van de twee de gewichtheffer moet spelen.
Jersey Heritage Collections | Claude Cahun & Marcel Moore, Untitled (Cahun with mirror image), 1928. 107 mm x 82 mm