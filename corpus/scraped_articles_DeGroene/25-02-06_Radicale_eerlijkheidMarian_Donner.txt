Radicale eerlijkheid Marian Donner

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
6 februari 2025
In Turkije is een vrouw opgepakt omdat ze van plan was seks te hebben met honderd mannen in 24 uur. Waarschijnlijk liet ze zich inspireren door de Engelse OnlyFans-ster Lily Philips die eind vorig jaar in veertien uur 101 mannen afhandelde. Toen Philips na afloop geïnterviewd werd voor een documentaire, vulden haar ogen zich met tranen. Het was haar tegengevallen, zei ze:'It's just one in, one out.'Dan oogde de Australische Bonnie Blue, ook bekend van OnlyFans, toch vrolijker nadat ze een paar weken geleden in twaalf uur meer dan duizend mannen verwerkte. Volgens eigen zeggen had Blue slechts vier pauzes genomen van maximaal drie minuten. En dan las ik ook nog eens dat in een Saoedische schoonheidswedstrijd voor kamelen veertig dieren waren gediskwalificeerd wegens het gebruik van botox.
Dit alles om maar te zeggen dat ik me niet bepaald verheugde omBabygirlte zien, de film van Halina Reijn waarover al zoveel gezegd en geschreven was en die, naar ik begrepen had, ging over een gebotoxte vrouw met een fetisj.
Boy, zat ik er even naast. Ik heb in geen tijden een film gezien die zo energiek, zo vreugdevol, zo menselijk is. Dit met dank aan de stijl. Het was het acteerwerk, lichtvoetig én dicht op de huid, de cameravoering, de montage, die stamelende dialogen, de muziek. Bij de beeldsequentie onder het nummer van INXS kreeg ik zowaar tranen in mijn ogen (zat ik nu te huilen omdat Nicole Kidman een orgasme had gehad?).
Waarom ging het de afgelopen tijd in al die commentaren nauwelijks over de stijl vanBabygirl? Weten mensen dan niet dat stijl alles is? Tegenwoordig zijn films, van arthouse tot Hollywood, vaak zo log, zo zompig en zwaar. Het bruist niet, er zit geen leven in. Zoals er ook geen leven zat in Reijns eersteling,Instinct, uit 2019. Die film ging ook al over een vrouw die gedomineerd wil worden, maar was naargeestig en bestraffend, lag qua vorm nog volledig in lijn met het werk van Reijns mentor, de dom bij de sub zeg maar, Ivo van Hove. MetBabygirldaarentegen lijkt Reijn zich te hebben bevrijd. Alsof ze zegt: fuck it, ik ga eindelijk dansen!
Ik vroeg me af of hetzelfde gold voor OnlyFans. Dansen vrouwen hier ook? Anders dan in de porno-industrie zijn ze zelf de baas, ze kunnen al hun fetisjes uitleven, sommigen verdienen daar miljoenen mee. Ja, zei de Amerikaanse techniekstudent Zara Dar onlangs in een interview, ze voelde zich absoluut bevrijd. Ooit legde ze op YouTube ingewikkelde, wetenschappelijke concepten uit aan een groot publiek, tot ze met haar studie stopte om fulltime aan de slag te gaan op OnlyFans.
Wat zegt het over deze wereld dat een carrière in porno aantrekkelijker is dan een in de wetenschap? Of dat OnlyFans voor steeds meer vrouwen de beste kans lijkt om goed geld te verdienen? Het afwerken van honderden mannen in een paar uur tijd lijkt mij persoonlijk behoorlijk naargeestig en bestraffend.
En toch. Toen ik onlangs met een vriendin had afgesproken, vertelde ze dat ook zij gestopt was met haar baan in de wetenschap. Niet voor OnlyFans, maar om fulltime zelfstandig escort te zijn. Jarenlang kluste ze bij voor een bureau, dat waar ik telefoniste was geweest, zo hadden we elkaar ooit ontmoet, maar wat ze daar verdiende was peanuts in vergelijking met haar huidige inkomsten als eigen baas. En het mooie was, zei ze opgetogen: tegenwoordig vertelde ze vrienden ook gewoon dat ze escort was en hoe leuk ze dat werk vond.
In de tijd dat ik telefoniste was, een jaar of tien geleden, was die openheid ondenkbaar. Het taboe was veel te groot, drukte net als de schuld en de schaamte de schouders nog omlaag. 'Maar wat is er dan veranderd?' vroeg ik verbaasd. Ze keek me stralend aan: 'OnlyFans!'
OnlyFans heeft sekswerk genormaliseerd. En misschien heeft het zelfs vrouwelijke seksualiteit, in al haar verscheidenheid, genormaliseerd. Aan dat laatste heeftBabygirlin ieder geval zéker bijgedragen. Of dat iets is om toe te juichen mogen mensen zelf bepalen, maar persoonlijk gun ik iedereen de radicale eerlijkheid waarmee zowel mijn vriendin als Halina Reijn zich momenteel aan de wereld tonen. Ze doen het met stijl.