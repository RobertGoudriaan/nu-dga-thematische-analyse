Sorry buren

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
28 april 2022
POPMUZIEK Hef
In de dynamiek van hitlijsten is sinds het streamingtijdperk nogal iets veranderd; zo waren laatst een paar nummers in de Nederlandse top-tien van dezelfde (eveneens Nederlandse) artiest: de twintigjarige rapper Antoon. Maar wat de Rotterdamse rapper Hef twee weken geleden voor elkaar kreeg, was uniek: hij stond met zijn nieuwe albumHefvermogen 2op 1 in de Album top-honderd, en met zijn debuutHefvermogenuit 2010 op nummer 2. Dat had weer een andere reden: het album is eindelijk alsnog verschenen op vinyl, ook onder jonge muziekliefhebbers inmiddels populair.
Hef, wiens leven momenteel wordt vastgelegd door schrijver en dichter Erik Jan Harmens (een boek waar de rapper in het slotnummer op vooruit loopt), valt al zijn hele loopbaan niet zozeer op door zijn thematiek, maar vooral door zijn stem, zijn geluid en zijn verwoording van die thematiek.
Hef heeft een vrij lage stem, en een vrij langzame manier van voordragen. Dat viel altijd al op, maar anno 2022 nog veel meer, omdat door het veelvuldig gebruik van autotune veel rappers een hoge stem hebben, ook als die stem in werkelijkheid veel lager is. Hef klinkt niet naar autotune, maar naar Hef. Hij zet ook niet in op acceleratie naar zo veel mogelijk woorden binnen een minuut, maar klinkt altijd alsof het voortjakkeren van de wereld aan hem voorbijgaat, en hij erin slaagt vast te houden aan zijn eigen tempo - net als zijn stem: laag. Het is niet alleen een verademing, de rapversie van slow-tv, het trekt ook meteen de aandacht naar zijn teksten.
Ook zijn geluid is bijzonder, want tamelijk kaal. Hij doet in dit opzicht denken aan zijn Amerikaanse collega Nas: als Hef een goede beat heeft en een goed verhaal heeft hij voldoende ingrediënten voor een nummer. Niet elk knopje in de studio hóeft te worden ingedrukt.
Het straatleven is altijd het belangrijkste onderwerp van Hef geweest, maar hoe ouder hij wordt en met hoe meer afstand en wijsheid hij erover zingt, hoe fraaier zijn teksten worden - ook daarin lijkt hij op Nas. Er klinkt voortschrijdend inzicht uit zijn teksten, en daarmee spijt, een nummer is er zelfs naar vernoemd:Sorry. 'Sorry buren dat ik altijd voor de flat hing/ Sorry schatje voor de keren dat ik sorry zei/ En het daarna weer ging doen/ Het is moeilijk, maar het hoort erbij.' Hef schakelt soepel van emotie: hij rouwt om zijn moeder, herhaalt graag dat hij in een amg rijdt (het luxe sportmerk van Mercedes) en knipoogt ook nog even naar André Hazes, wanneer hij het toppunt van een verbroken relatie aanhaalt: de verscheurde foto.
Leon Verdonschot
Hef,Hefvermogen 2 (Noah's Ark).Hef speelt onder meer op 10 mei in de Melkweg
Mojo