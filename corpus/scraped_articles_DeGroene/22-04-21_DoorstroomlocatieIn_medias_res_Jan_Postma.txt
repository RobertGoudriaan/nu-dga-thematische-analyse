Doorstroomlocatie In medias res Jan Postma

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
21 april 2022
Is het soms beter om de regels niet te volgen? Bijvoorbeeld in een nieuw, overdadig museum, waar je je afvraagt waar je eigenlijk bent? En waar je naar op zoek bent? Het sublieme, of het aardse.
De man naast me kon het blijkbaar niet langer aanzien. Hij nam de paraplu over in zijn linkerhand en begon met zijn vrijgekomen rechterhand te zwaaien naar de portier. Toen hij zich verzekerd wist van diens aandacht draaide hij een kwartslag in mijn richting en wees hij naar mij, er blijkbaar van overtuigd dat mijn aanblik voldoende zou zijn om de man zijn gedachten te doen raden.
We stonden vooraan in een rij die in totaal een stuk of veertig mensen - waaronder zeker drie onvervalsteEmily's in Paris- telde. Voor mij was het museum een tussenstop op weg naar het station en ik was de enige in de rij met bagage. Omdat het me nooit is gelukt de aanschaf van een weekendtas hoog genoeg op mijn prioriteitenlijst te zetten om er ook daadwerkelijk aan toe te komen, zat alles wat niet in mijn rugzak paste in een grote linnen tas. Ik was ook de enige in de rij zonder paraplu.
'He doesn't have an umbrella',riep de man.
De portier liep naar ons toe en gaf mij zijn eigen paraplu. Ik zei bedankt en hij ging schuilen in de ingang van het museum.
'He should just let you in',zei de man, een beetje verbolgen.'Everything is too well organized. Everybody is following the rules. Sometimes it is better when people don't follow the rules.'
Ik knikte terwijl ik onder de paraplu de regen uit mijn gezicht wreef.
'It's better in Turkey',zei hij.
'It's worse in the Netherlands',zei ik.'No one would ever give you their umbrella.'
Ik zei het veel stelliger dan ik het geloofde, maar soms weet ik geen andere manier om überhaupt iets te zeggen.
In een van de zalen van het cirkelvormige gebouw stond en hing werk van Roni Horn en Félix González-Torres. Haar sculpturen van gekleurd glas op de grond, zijn gloeilampen aan lange koorden vanaf het plafond naar beneden. De mensen bewogen zich zonder tot stilstand te komen door de zaal. Een enkeling probeerde nog wel een Instagram-waardige foto van de lampen te maken, maar hij gaf zijn poging schijnbaar meteen weer op en liep resoluut de zaal uit.
In een aangrenzende ruimte wisten de sculpturen van de Amerikaan Charles Ray - uitvergrote figuren in glimmend zilver of dof maar smetteloos wit - de bezoekers wel tot stilstaan te verleiden. Dwongen ze het af met hun schijnbare menselijkheid? Of waren ze gemakkelijker te fotograferen? Want dat was wat de meeste mensen direct deden.
Ik ging zitten ter hoogte van het beeld van een man op een kruk. De figuur moest zeker anderhalf keer zo groot zijn als het model kon zijn geweest. En hoewel dat model een zwarte man moest zijn geweest, was het beeld volledig wit. Zijn haren, zijn gezicht, zijn armen, zijn T-shirt, zijn broek en zijn sneakers - alles was wit. Hij zat licht voorover gebogen op de kruk en hij keek naar wat hij met twee handen vasthield: een hamburger waaruit hij twee of drie happen had genomen.
En face had ik gedacht op zijn gezicht iets als diepe gelukzaligheid te bespeuren, maar en profil scheen hij me ineens vooral hopeloos vermoeid toe. Als ik het informatiebordje had gelezen, had ik geweten dat het beeld de curatoren aan RodinsDe denkerhad herinnerd. Als ik een interview met de kunstenaar had gelezen, had ik geweten dat hijzelf aan de eucharistie dacht als hij naar het beeld keek. Maar aangezien ik dit alles niet wist, zag ik goedkope arbeid die zich moest voeden met goedkoop voedsel, voedsel waarvoor nu elders en in de toekomst overal een prijs werd of zou worden betaald.
Geen wereldschokkende gedachte, en ze zei natuurlijk meer over mijn preoccupaties dan over het werk zelf -we dotenslottenot see things as they are, wedaarentegensee things as we are- maar toch ook weer niets om je voor te generen, dacht ik. Het had even geduurd voordat ze überhaupt was opgekomen. Ik had ervoor moeten gaan zitten en er was zeker een kwartier verstreken voordat de mensen die in een lange processie naar het beeld toe schuifelden om van heel dichtbij de hamburger te inspecteren me niet langer fascinerender toeschenen dan het beeld zelf.
Dit had natuurlijk alles te maken met mijn door het algoritmisch kapitalisme totaal vernietigde concentratievermogen, maar ik kon me toch niet helemaal aan de indruk onttrekken dat het museum zelf hierin ook een rol speelde. Het gebouw was prachtig, maar het was ook zo duidelijk een aaneenschakeling van doorstroomlocaties. De centrale hal, een ruimte waarvan de duizelingwekkende omvang werd benadrukt door de slechts drie sculpturen die erin waren geplaatst, was de enige plek waar sommige mensen om zich heen keken alsof ze de ervaring daar en nergens anders te zijn op zich wilden laten inwerken.
Het recent geopende museum huisvestte een deel van de privé-collectie van een van Frankrijks rijkste zakenmannen, en terwijl ik naar de mensen beneden in de hal keek, wist ik opeens niet meer wat wij hier deden. Deelden we in zijn weelde? Streelden we zijn ego? Waren we op zoek naar een sublieme ervaring? Of hoopten de meesten van ons slechts op een respectabele manier wat te tijd verdoen?
'It's worse in the Netherlands',zei ik.'No one would ever give you an umbrella'