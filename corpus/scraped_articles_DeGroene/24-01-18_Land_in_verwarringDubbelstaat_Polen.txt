Land in verwarring Dubbelstaat Polen

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
18 januari 2024
Bij het ongedaan maken van de anti-rechtsstatelijke maatregelen van haar voorganger stuit de nieuwe Poolse regering op veel weerstand. De erfenis van het verslagen PiSregime blijkt taai, maar de nieuwe regering is onverbiddelijk.
Men buigt één arm in L-vormhorizontaal voor de borst en steekt de andere arm er onderdoor om die vervolgens verticaal met gebalde vuist te verheffen richting degene die men wil beledigen. Debras d'honneurwordt in veel Europese landen gebruikt als equivalent van de middelvinger. Zo ook in Polen, waar hij sinds kort tot de parlementaire mores behoort. Oppositieparlementariër Mariusz Kaminski maakte dit gebaar nadat hij door een rechtbank was veroordeeld wegens machtsmisbruik. De boodschap was duidelijk: jullie kunnen me toch niets maken. Of hij gelijk had, moet nog blijken.
De brede coalitieregering van de nieuwe premier Donald Tusk staat voor de herculestaak om van Polen weer een rechtsstaat te maken volgens Europese criteria. De zaak-Kaminski laat in een notendop zien hoe moeilijk dit is, na acht jaar waarin rechts-populisten de samenleving op autoritaire leest hebben geschoeid. Jarenlang was Kaminski de baas van de veiligheidsdiensten. Zijn partij Recht en Rechtvaardigheid (PiS) bezette het OM, media en een groot deel van de rechterlijke macht met partijgenoten en sympathisanten. Ontoelaatbare politieke invloed op de rechterlijke macht, zo oordeelden de Europese gerechtshoven in Luxemburg en Straatsburg keer op keer, maar daar trok PiS zich niets van aan. Beschuldigingen aan het adres van PiS-politici, inclusief PiS-baas Jaroslaw Kaczynski, belandden in de prullenbak en werden door de gecontroleerde media voorgesteld als laster.
Tot 11 december afgelopen jaar. Die dag nam een brede coalitie van conservatieven, liberalen en links het stokje over na een onverwacht ruime verkiezingszege. Donald Tusk belooft de rechtsstaat te herstellen en van Polen weer een serieuze speler in Europa te maken. Daarvoor moet niet alleen legio wetgeving worden teruggedraaid, maar moeten ook de verantwoordelijke politici ter verantwoording worden geroepen wegens machtsmisbruik, corruptie en fraude. Kaminski is nog maar het begin. 'U kunt zich niet voorstellen wat Polen de komende weken te zien krijgt', waarschuwde een zichtbaar vermoeide premier Tusk vrijdagavond in een televisie-interview. 'De schaal waarop PiS-functionarissen in de staatsbedrijven financiële misdrijven hebben gepleegd is werkelijk ongelooflijk.'
De casus van Mariusz Kaminski en zijn rechterhand Maciej Wasik is dan ook een lakmoesproef. Op 12 december werden beide heren tot twee jaar onvoorwaardelijke gevangenisstraf veroordeeld en vijf jaar lang uitgesloten van publieke functies. De PiS-partij beschuldigt Tusk van een 'staatsgreep', 'schenden van de grondwet' en 'politiek geweld' en zet alle instituties in die ze nog onder controle heeft: het Constitutionele Hof, een deel van het Hooggerechtshof, een deel van het OM, sommige rechtbanken en vooral PiS-president Andrzej Duda.
De dag waarop het tweetal naar de gevangenis zou worden geëscorteerd, nodigde Duda hen uit op het presidentieel paleis. Ze gingen in alle vroegte, waardoor de politie bot ving bij hun huisadressen. De twee veroordeelde criminelen poseerden op het paleis met hun gastheer die hun onschuld prees. Buiten lag een politiecordon te wachten om ze in te rekenen. Polen zat aan de buis gekluisterd en maakte zich al op voor een lange belegering. De politie onder leiding van een nieuwe korpschef maakte echter korte metten met de zaak. Agenten gingen via de achterdeur het paleis binnen en vatten de twee PiSpolitici in de kraag.
De rechtsstaatsdiscussie werd opeens een spannende tv-serie. In plaats van taaie, juridische uiteenzettingen over rechtbanken, tribunalen, de scheiding der machten en andere ver-vanmijn-bed-zaken, zagen de Polen een thriller die de hele kwestie simpel samenvatte: zijn democratisch gekozen politici onderworpen aan vonnissen van onafhankelijke rechters?
De PiS-partij heft het tweetalonmiddellijk op het schild, blijkt op donderdag 11 januari tijdens de eerste grote anti-Tusk-demonstratie. Een boze menigte bewapend met het nationale wit-rood eist vrijlating van de 'politieke gevangenen' en scandeert: 'Wij zijn met jullie!' De meeste betogers zijn op leeftijd. 'Natuurlijk zijn zij politieke gevangenen', zegt Dariusz Laszynski, die met tienduizenden andere Kaczynski-aanhangers naar het parlement is gekomen. 'Wij verzetten ons, want dit gaat richting een dictatuur.' Mededemonstrant Jerzy Wedzin vult aan: 'Bij jullie in Nederland is al geen democratie meer. Probeer daar maar eens een conservatief standpunt op televisie te verkondigen.' In Polen dreigt hetzelfde te gebeuren, menen ze, nu de regering-Tusk het bestuur van de publieke omroep heeft vervangen. 'Tusk heeft met geweld de media overgenomen', zegt de grijs besnorde Laszynski stellig.
Maar het valt toch moeilijk te ontkennen dat PiS de publieke media acht jaar geleden omsmeedde tot een propagandazender voor de PiS-partij? 'Misschien was tvp wel gepolitiseerd', geeft hij toe, 'maar het garandeerde wel pluralisme. De publieke tv ging naar rechts en daarnaast was er tvn.' De privé-zender tvn is volgens hem heel links, net als premier Tusk. 'Polen konden met de afstandsbediening kiezen wat ze wilden zien.'
De strijd om de publieke omroep illustreert hoe PiS zich heeft ingegraven. Acht jaar geleden omzeilde PiS de grondwet door een nieuw orgaan op te richten, de Raad voor Nationale Media. Dit orgaan nam cruciale bevoegdheden over, die volgens de grondwet toebehoorden aan de Landelijke Mediaraad. 'Alle personele veranderingen moeten volgens de wet worden doorgevoerd door de Raad voor Nationale Media', verklaarde Mateusz Morawiecki in december kort nadat hij premier-af was.
De boodschap aan zijn opvolger was duidelijk. De PiS-mediaraad kan alleen worden vervangen met een wet en elke wet wordt onmiddellijk getroffen door een veto van PiS-president Andrzej Duda. De regering-Tusk heeft niet de vereiste zestig procent van de zetels om zo'n presidentieel veto te verwerpen. Het gevolg: Donald Tusk moet accepteren dat tvp nog zeker anderhalf jaar lang miljoenen Polen trakteert op PiS-propaganda betaald met belastinggeld.
De regering-Tusk vond echter een maas in de wet. Met een beroep op het handelsrecht verving de bevoegde minister als eigenaar van de publieke omroep de volledige besturen van radio, televisie en persbureau. PiS-politici waren razend en bezetten gebouwen van tvp om 'overname door Tusk' te voorkomen. PiS-getrouwen bij de rechtbank verantwoordelijk voor het handelsregister weigerden de nieuwe bestuursleden in te schrijven. Ook sommige juristen, waaronder die van de Helsinki-stichting, laakten de zet van Donald Tusk als juridisch ontoelaatbaar.
Maar Tusk kreeg hulp uit onverwachte hoek. Vlak voor de kerst sprak PiS-president Duda zijn veto uit over een wet waarin de subsidie voor tvp werd vastgelegd. Dit zou Tusks plannen met tvp definitief torpederen, zo calculeerde het presidentiële paleis. Een misrekening. Het bleek een kerstcadeautje. Geen subsidie? Oké, dan is het verlieslijdende tvp insolvabel. Niet het bestuur, maar een legaal aangestelde 'curator' maakt de komende jaren de dienst uit binnen de publieke omroep. Schaakmat. Een ambtenaar van het ministerie van Arbeid en Sociale Zaken twitterde: 'Misschien dat Andrzej Duda eindelijk leert dat je nooit tegen de wind in moet plassen.'
Het was de eerste politieke overwinning van de regering-Tusk. Tot woede van de PiS-aanhang, die vorige week met tienduizenden, veel meer dan verwacht, de straat opging. Opvallend is dat de aanhang van Kaczynski precies dezelfde leuzen scandeert als de aanhang van Tusk voor de verkiezingen. 'Constitutie!' 'Vrije media!' 'Democratie!' Alleen hebben de woorden een heel andere betekenis. 'Tusk = Putin' verkondigt een spandoek. De man die het vasthoudt wil het wel even uitleggen. 'Poetin breekt de wet en schendt de grondwet. Precies hetzelfde gebeurt nu in Polen. Tusk maakt de Poolse democratie kapot.' Een oude vrouwt vult aan: Wij willen geen WitRusland in Polen!' En die kant gaat het wel uit, zo gelooft men hier, nu Polen voor het eerst sinds de val van het communisme weer twee politieke gevangenen heeft.
Rond de arrestatie van de ministersKaminski en Wasik is een juridische veldslag ontstaan. Het tweetal werd in december veroordeeld voor het inzetten van een geheime dienst tegen een politieke tegenstander. In 2007 lag Kaczynski namelijk overhoop met zijn coalitiegenoot, boerenleider Andrzej Lepper. Om Lepper politiek een kopje kleiner te maken, organiseerden Mariusz Kaminski en Maciej Wasik een provocatie. Ze lieten Lepper afluisteren zonder toestemming van een rechtbank, lieten documenten vervalsen en probeerden de boerenleider en zijn medewerkers te verleiden tot het aannemen van steekpenningen. Kaczynski gooide Lepper uit de regering en gokte op vervroegde verkiezingen, die hij prompt verloor.
In 2015 oordeelde een rechtbank dat Kaminski en Wasik hun boekje ver te buiten waren gegaan en veroordeelde hen tot drie jaar onvoorwaardelijke gevangenisstraf en tien jaar verbanning uit het publieke leven. Het tweetal kon in hoger beroep, maar daar wilden ze niet op wachten, want PiS stond op het punt een nieuwe regering te vormen. Nieuwbakken PiSpresident Andrzej Duda verleende gratie, naar eigen zeggen 'om de rechterlijke macht van deze last te ontslaan'. Rechtsgeleerden wezen erop dat de president hiermee op de stoel van de rechter ging zitten. Het proces was nog niet afgerond en dus waren de verdachten onschuldig en je kunt geen gratie verlenen aan iemand die onschuldig is. Maar PiS had geen boodschap aan deze juridische argumenten. Kaminski en Wasik werden opnieuw als ministers verantwoordelijk voor de veiligheidsdiensten en opnieuw waren er volop aanwijzingen dat ze deze diensten inzetten tegen politieke tegenstanders.
In mei 2017 oordeelde het Hooggerechtshof, nog niet in handen van PiS, dat de president inderdaad onrechtmatig gratie had verleend. Daarop bepaalde het Constitutionele Hof, stevig in handen van PiS, dat de president wel gratie mocht verlenen, hoewel het Constitutionele Hof helemaal niet bevoegd is om over individuele zaken te vonnissen. De zaak bevond zich in een juridisch limbo, totdat de Kamer voor Strafrecht van het Hooggerechtshof, niet in handen van PiS, in maart 2023 concludeerde dat het proces moest worden voortgezet. Dat deed de rechtbank van Warschau, met als resultaat het definitieve vonnis van 12 december: twee jaar cel en vijf jaar verbanning uit het publieke leven.
Met deze veroordeling verloren Wasik en Kaminski automatisch hun mandaat als parlementariërs. Kaminski, vice-voorzitter van de PiS-partij, was dus onrechtmatig aanwezig in de plenaire vergaderzaal van de Sejm, het Poolse parlement, toen hij zijn bras d'honneur liet zien. PiS gaat ervan uit de instituties die PiS nog controleert alles in het werk zullen stellen om PiS-politici te vrijwaren van vervolging.
In de eerste plaats de president, het enige PiS-getrouwe instituut waarvan de legaliteit niet ter discussie staat. President Andrzej Duda kan nog anderhalf jaar wetten torpederen en gratie uitspreken, mochten er meer PiS-politici worden veroordeeld. Dankzij Duda houdt PiS ook het Openbaar Ministerie in zijn greep. PiS verschoof vlak voor de verkiezingen de belangrijkste bevoegdheden van de procureur-generaal, tevens minister van Justitie, naar een 'landsprocureur'. Een voorzorgsmaatregel voor het geval van een verkiezingsnederlaag. Deze landsprocureur is een persoonlijke vriend van Zbigniew Ziobro, de minister van Justitie die afgelopen acht jaar de rechterlijke macht hervormde.
De nieuwe minister van Justitie, Adam Bodnar, is weliswaar procureur-generaal, maar zonder hulp van de landsprocureur kan hij weinig uitrichten. Maar ook hier vond de nieuwe regeringsploeg een gaatje in het PiS-bastion: een procedurele fout bij het benoemen van de landsprocureur. Vrijdag maakte minister Bodnar bekend dat de landsprocureur per direct op non-actief is gesteld. Daar is geen wet voor nodig en dus kan president Duda geen veto uitspreken.
De nieuwe coalitie is voortdurend op zoek naar wegen om het veto van Duda te omzeilen. Dat lukt niet altijd. De spil in het PiS-web is de Landelijke Raad voor de Rechtspraak (krs), die rechters benoemt en promoveert. Volgens de grondwet worden de meeste leden van deze krs aangewezen door rechters, maar de PiS-partij creëerde haar eigen 'neo-krs', helemaal benoemd door politici. Deze neo-krs heeft bijna drieduizend rechters benoemd of gepromoveerd. Niemand kan met zekerheid zeggen of de duizenden vonnissen van deze zogenoemde neo-rechters geldig zijn. De regering-Tusk kan de samenstelling van de krs niet veranderen zonder het verwijt te krijgen dat ze zelf onrechtmatig handelt. Voorlopig draagt minister Bodnar van Justitie geen nieuwe rechters voor om te voorkomen dat er nog meer neo-rechters van twijfelachtig statuur rondlopen.
Neo-rechters zitten in het Constitutionele Hof en controleren ook het grootste deel van het Hooggerechtshof. Bij dat Hooggerechtshof klopten de veroordeelde oud-PiS-ministers Kaminski en Wasik aan om het intrekken van hun parlementaire mandaat ongedaan te maken. De Kamer voor Buitengewone Controle die hierover zou moeten gaan, is onder PiS opgericht en wordt door neo-rechters bezet. Het Europees Hof van Justitie kwam dan ook tot de conclusie dat deze Controlekamer geen onafhankelijke rechtbank is. Sejm-voorzitter Szymon Holownia stuurde daarom het bezwaarschrift van beide PiS-politici naar de Kamer voor Arbeidsrecht van het Hooggerechtshof, waarvan de status minder twijfelachtig is.
Daar werd geloot welke rechter welke zaak zou behandelen. De zaak-Wasik belandde bij een neo-rechter, die het dossier alsnog naar de Kamer voor Buitengewone Controle bracht en vervolgens bepaalde dat Wasik parlementariër mag blijven. De zaak-Kaminski daarentegen werd behandeld door 'oude', volgens grondwettelijke procedures benoemde rechters. Deze bevestigden dat Kaminski geen parlementariër meer is. Twee tegenovergestelde uitspraken in dezelfde zaak binnen een en hetzelfde gerechtshof.
Na acht jaar 'hervormen' heeft PiS het land opgezadeld met twee parallelle rechtssystemen. Grondwetdeskundige Ewa Letowska vatte het kort samen met het Duitse woordDoppelstaat. De oude rechtsorde wordt binnen de EU erkend, het alternatieve systeem dient de PiS-partij. Hoe langer deze situatie duurt, hoe groter de chaos.
In Warschau staan de PiS-demonstrantente koukleumen in de sneeuw als het nieuws doordringt dat president Duda heeft besloten nog een keer gratie te verlenen. Er klinkt gejuich, maar de juridische kluwen is nog verder in de war. Impliciet geeft de president toe dat zijn eerdere gratie uit 2015 ongeldig was, iets wat hij twee dagen eerder nog bij hoog en laag ontkende. Impliciet erkent hij de veroordeling in hoger beroep, dat hij niet erkent, want daarmee zou hij ook erkennen dat beide mannen geen parlementariërs meer zijn. En het plan is natuurlijk dat beide PiS-prominenten straks hun 'rechtmatige' plaats in de Sejm opeisen.
Als ze die niet krijgen, hebben Kaczynski en zijn partij een juridisch voorwendsel om het hele parlement als illegaal te bestempelen. 'Een gemankeerde Sejm mag geen wetten of resoluties aannemen en mag ook niemand benoemen in overheidsfuncties', zegt Kamil Zaradkiewicz, neo-rechter bij het Hooggerechtshof en naaste medewerker van oud-justitieminister Ziobro. Om de chaos verder te vergroten, verleende president Duda niet gewoon gratie, maar startte hij een lange administratieve procedure waarbij de verantwoordelijkheid voor het al dan niet vrijlaten van de veroordeelde PiS-politici bij de minister van Justitie ligt.
De verwarring is nu compleet, ook onder de PiS-aanhang. 'Het mandaat van Wasik en Kaminski is illegaal afgepakt door voorzitter Holownia van de Sejm', oordeelt demonstrant Laszynski. Zijn mededemonstrant vult aan: 'Die Holownia mag toch niet zomaar zelf bepalen welke rechter oké is en welke niet?' Willen deze PiS-stemmers dan in een land wonen waar politici boven de wet staan? Nee, dat willen ze niet. Maar politici die tot in hoogste instantie zijn veroordeeld moeten dan toch de gevangenis in, net als iedere andere burger? Laszynski is even van zijn stuk gebracht, maar verwijst snel naar de gratieverlening: 'Zelfs als ik geen gelijk heb, dan hebben ze nog altijd gratie gekregen. Ik zeg dat ze gratie hebben gekregen.' Hij doet een laatste poging tot samenvatting: 'Er zijn drie vonnissen, waarvan twee in hun voordeel.' Ten slotte verzucht hij: 'Ik weet niet waarom het zo'n puinhoop is.'
Damian Lemanski / Bloomber / Getty Images | Karikatuur van Donald Tusk, premier van Polen tijdens een anti-regeringsdemonstratie in Warschau. Polen, 11 januari