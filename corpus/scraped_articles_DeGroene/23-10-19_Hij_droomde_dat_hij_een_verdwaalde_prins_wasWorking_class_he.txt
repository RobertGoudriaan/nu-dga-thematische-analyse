'Hij droomde dat hij een verdwaalde prins was' Working class hero A.F.Th. van der Heijden

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
19 oktober 2023
Het leven is niet lang genoeg om je afkomst te ontgroeien, zeker niet als je zelf dat leven in de volle breedte bent gaan beschrijven, uitgerekt, alsof het zich afspeelt in volle gelijktijdigheid en nooit zal eindigen. Toen ik in Nijmegen van het station werd opgehaald door de organisator van een literaire bijeenkomst in Kasteel Geldrop gidste deze me langs de pleisterplaatsen van de jeugd van A.F.Th. van der Heijden in Geldrop. Het geboortehuis, het spoorwegviaduct, het stamcafé van de vader, het Hemelrijkpad dat voert naar 'de gevarendriehoek' van Albert Egberts' jonge jaren, beschreven in de romancyclusDe tandeloze tijd.In werkelijkheid allemaal klein en bruinig, in de beschreven werkelijkheid magisch en schitterend.
Ik herinner het me als een fysieke ervaring, het lezen van die dikke delen medio jaren tachtig, zoals iedereen die toen las en erover praatte, en dat ik dacht: het is Vestdijk maar dan wulps, zonnig, komisch, het is Wolkers maar dan intellectueel, warm, vrouwverzot (het woord vrouwvriendelijk bestond nog niet, maar zou ook te soft zijn geweest), het is Proust maar dan nabij.
Wrik ik nu deDe gevarendriehoekenVallende ouderste voorschijn uit mijn boekenkast, dan valt er van alles mee: brievenboekjes, tijdschriftbijlages, handbeschreven vellen, geschreven groepsportretten, alles door liefhebbers van meer en minder professioneel allooi bijeengebracht, uitgezocht, geboekstaafd. Natuurlijk, er is zoveel meer door A.F.Th. geschreven ná de eerste delen van zijn romancyclus, maar de kiem van de hartstocht voor zijn schrijverschap is toen gelegd, bij jan en alleman zou ik bijna zeggen.
Een van die kleine boekjes bevat een wandeling door Geldrop, vijf jaar geleden gemaakt door een lokale werkgroep, met tekst van Han Roijakkers. Minutieus en liefdevol verbindt ze werk aan plaats, het alledaagse aan het gefabuleerde. Onwillekeurig rijst opnieuw het raadsel van het talent dat daar stilletjes in die woning aan de Poemastraat groeit, waar de ouders inwoonden bij de grootouders, een luisterend kind, stil weggedoken achter een boek, oefenend op de woorden voor een eigen verhaal.Working Class Herohad dat aanvankelijk moeten gaan heten, maar het werdKermis in de hel,zijn oerboek, geschreven in de tuin bij zijn ouders toen hij twintig was.
Vader Van der Heijden was lakspuiter, eerst bij Brabantia, later bij Philips. Zijn moeder was huisvrouw en zorgde voor de drie kinderen, naast Adri waren dat zijn zusje Marianne en zijn broer Frans.
'Wat voor zoon was hij? Uit een arbeidersnest komen en nooit een voet in een fabriek zetten... Op een kakschool had hij gezeten... een beetje gedagdroomd... En zijn oude had al die jaren de verfspuit en de kwast gehanteerd.'
In gesprek met collega-schrijver Frans Thomése bij de verschijning van de proloog en het eerste deel vanDe tandeloze tijdvertelde hij dat hij zich niet kon voorstellen dat enige andere schrijver Geldrop tot decor zou nemen. 'Het is een lelijk dorp. Maar voor mij is het anders, de fabels en mythen van mijn jeugd zijn er gevormd, die horen bij Geldrop, dus waarom zou zo'n lelijk dorp dan niet genoemd mogen worden?'
Hetzelfde vond hij gelden voor het dialect. Als hij zijn verhaal in Brabant zou laten spelen, hoorde daar de Brabantse taal bij. 'Bovendien schuilt er veel poëzie in dialect.' Dat duurde wel even, voordat hij dat zag. Eerst was er schaamte over zijn gewone naam en achtergrond, en droomde hij dat hij eigenlijk een verdwaalde prins was. Hij bedacht een naam voor deze figuur om te kunnen debuteren: Patrizio Canaponi. Na twee boeken kon hij deze nep-Italiaan uitwuiven en was hij klaar voor het echte werk. De schaamte had plaatsgemaakt voor trots, en het besef dat hij met zijn afkomst een goudmijn met zich meedroeg.