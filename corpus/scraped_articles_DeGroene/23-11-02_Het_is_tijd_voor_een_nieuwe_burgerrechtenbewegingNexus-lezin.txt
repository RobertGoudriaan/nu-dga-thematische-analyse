'Het is tijd voor een nieuwe burgerrechtenbeweging' Nexus-lezing 2023 Wynton Marsalis

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
2 november 2023
Jazzlegende Wynton Marsalis ziet muziek als metafoor voor politiek. En in Amerika is de politiek haar ritme kwijt. 'Het doel is vernietiging van de ander geworden.' Op 12 november houdt hij in Rotterdam de Nexus-lezing.
Philadelphia, 1787:'Thomas Jefferson uit Virginia, de hooghartige New Yorker Alexander Hamilton, de briljante Ben Franklin in zijn nadagen, de belichaming van eenvoudige beschaving.' Wynton Marsalis, Amerika's meest bekroonde jazzmuzikant, somt een voor een Amerika'sfounding fathersop. Het moment dat ze bij elkaar kwamen blijft voor Marsalis het ijkpunt in de geschiedenis van de Verenigde Staten, hoezeer het land ook tekortschoot - en blijft schieten - in het verwezenlijken van de vrijheidsbelofte die toen constitutioneel werd vastgelegd. 'Er zat veel kennis in die groep, en veel geheugen, en alles wat gepaard gaat met kennis en geheugen', zegt Marsalis inThe Ballad of the American Arts,een lezing die hij gaf in 2009. 'En dan heb ik het over trots, arrogantie en koppigheid.' Niettemin bezaten deze mannen volgens hem 'tijdloze wijsheid en de bereidheid om samen te werken'.
En dan nog een opsomming, deze keer Harlem, 1941, en opnieuw een samenkomst van genieën: 'Charlie "Yardbird" Parker, uit Kansas City, cool en de belichaming van eenvoudige beschaving. John "Dizzy" Gillespie, uit Cheraw, South Carolina, vol ritmisch vuur en intellectuele nieuwsgierigheid. Thelonious Monk, uit Rocky Mount, North Carolina, wiskundige en meester van de improvisatie.' Net als de founding fathers hield dit gezelschap zich bezig met de 'fundamenten van Amerika', aldus Marsalis. En ze bedachten daarbij in samenspel iets nieuws: een muziekstijl die bebop heette, die een basis legde voor de jazz. Ook de taal van de swing gaat volgens Marsalis over de verhouding tussen individuele vrijheden en collectieve verantwoordelijkheden, en heeft daarmee dezelfde basis als de politiek.
Een groepje rijke landeigenaren in een jonge natie en een improviserend muziekensemble een tweetal eeuwen later. Beide bezaten virtuositeit, volgens Wynton Marsalis. Maar denk niet dat dat een individuele kwaliteit is. Zowel politici als jazzmuzikanten kunnen alleen excelleren door nauwgezet naar elkaar te luisteren. 'De foundings fathers beseften dat hun vrijheid verbonden was met de vrijheid van anderen. En met de kunst van de pen creëerden ze het meest flexibele en poëtische politieke document in de geschiedenis. Het was een uitmuntend voorbeeld van groepsimprovisatie op een van de grootste menselijke thema's: hoe kan ik in deze wereld mezelf zijn, zonder te verhinderen dat jij jouzelf kunt zijn.' En daarom is jazz volgens Marsalis door en door Amerikaanse muziek: ook bij het jazz-ensemble zijn improvisatie en vrijheid de uitgangspunten. Hij ziet jazz als metafoor voor democratie. Wie speelt in een jazz-ensemble moet zich laten leiden door het belang van het eigen instrument en tegelijk beseffen dat 'het momentum van de groep' dat eigenbelang dient, zo vatte hij het ooit samen inThe New York Times.
Maar terwijl de jazz in de VS nog volop klinkt, onder andere in het Lincoln Center of the Arts in New York waar Marsalis artistiek directeur jazz is, gaat het met dat maatschappelijk luisteren en inspelen op elkaar een stuk minder. Dat is Marsalis' boodschap, die hij via het beeldscherm deelt vanuit een hotelkamer in Nebraska, gestoken in een casual hemd en met zijn karakteristieke dikgerande bril op de neus. 'Swing, ritme en vorm zijn de drie essentiële ingrediënten van jazz. Je moet het daar eerst over eens zijn voordat je kunt samenspelen. De overeenstemming over de basisregels van het samenleven ontbreekt momenteel in Amerika. Diepe verdeeldheid en gebrek aan wederzijds respect zijn het gevolg.'
Het dagelijks nieuws uit Washington ten tijde van ons gesprek onderstreept zijn punt. Het Huis van Afgevaardigden zat wekenlang zonder voorzitter, met als gevolg dat er geen wetten konden worden aangenomen of begrotingen worden vastgesteld. De miljoenen extra aan militaire steun die president Joe Biden heeft toegezegd aan Oekraïne en inmiddels ook aan Israël moeten nog door een uiterst verdeeld Congres worden geloodst, terwijl de volgende begrotingscrisis alweer dreigt. Normaal is het besef dat het parlement nu eenmaal moet functioneren voldoende om Democraten en Republikeinen tot een compromis te dwingen. 'Maar nu is de compromisbereid weg', zegt Marsalis. 'Het doel van de Amerikaanse politiek is vernietiging van de ander geworden.'
De palmares van Wynton Marsalisligt in eerste instantie op muzikaal gebied. Er staan negen Grammy Awards op zijn plank, voor zowel jazz als klassieke muziek. Hij is de enige artiest die ooit in hetzelfde jaar in die twee categorieën deze muzikale onderscheiding kreeg. Hij was toen 22. Ook was hij de eerste jazzmusicus die een Pulitzer Prize voor muziek kreeg, halverwege de jaren negentig voorBlood on the Fields,een tweeënhalf uur durend jazz-oratorium over de geschiedenis van de slavernij en de nasleep ervan. 'Hij is een Amerikaan voor wie grootsheid geen mogelijkheid, maar een onvermijdelijkheid is', zo luidde het juryrapport. Kort voor ons gesprek was Marsalis in Japan, waar hij een onderscheiding van de Japanse keizerlijke familie kreeg. En vanuit de gedachte dat muziek ook politiek
is, luistert Amerika net zo goed naar zijn woorden als naar zijn noten. Hij geeft lezingen, hij blogt en schrijft en mengt zich zo in de grote maatschappelijke debatten. Op zondag 12 november komt hij in Rotterdam de Nexus-lezing houden.
Marsalis schuwt de controverse niet. Hij stortte zich in de strijd voor het verwijderen van de standbeelden van de militairen die vochten voor de geconfedereerde zuidelijke staten in de Amerikaanse burgeroorlog. Dat in zijn geboortestad New Orleans het beeld van generaal Robert E. Lee van de sokkel werd gehaald kwam mede door zijn inzet. Tegelijk oordeelt Marsalis dat hiphop, een muziekstroming die in 2018 ook haar eerste Pulitzer kreeg, 'minstens zoveel schade toebrengt als een beeld van Robert E. Lee'.
Hiphop begon in de jaren tachtig als innovatief en emancipatoir genre, zo stelde Wynton Marsalis in een interview metThe Washington Post,maar inmiddels is het vooral een 'pijplijn van vuiligheid'. Hij vergeleek de hedendaagse hiphopartiest met deminstrelvan een eeuw geleden: de zwartgeschminkte komediant die een karikatuur van de Afro-Amerikaan neerzette.'Now, all this "nigger this", "bitch that", "ho that", that's just a fact at this point',aldus Marsalis in gesprek met Jonathan Capehart, columnist bijThe Washington Post.
Marsalis' uitlatingen kwamen hem op fikse kritiek te staan. In respons schreef hij een uitgebreide post op Facebook waarin hij voet bij stuk hield. Hij wees erop dat verschillende hiphopartiesten zelf aangaven dat 'de markt en de industrie' aanmoedigen om zo veel mogelijk geweld, grof taalgebruik en materialisme in hun werk te stoppen. Het gevolg, stelde Marsalis, zijn 'over-de-top stereotypen' plus een 'mythologie die destructief gedrag in Amerika bevordert' en het beeld van Afro-Amerikanen 'in een negatieve richting duwt'. Deze episode laat zien hoezeer een goed doordachte dissonant evengoed thuishoort in het samenspel dat de Amerikaanse samenleving is, en hoezeer de publieke stemmen in het Amerikaanse debat moeilijk in vastomlijnde hokjes te plaatsen zijn.
Ook in zijn liefde voor de Amerikaanse grondwet is Marsalis wellicht atypisch. Zeker aan de linkerzijde van het Amerikaanse politieke spectrum wordt meer aandacht besteed aan de onvolkomenheden van het Amerikaanse project dan aan het bewonderen ervan. De rol van George Washington en Thomas Jefferson als slavenhouders weegt daarbij vaak zwaarder dan die als grondleggers van de natie. Marsalis sluit zijn ogen niet voor de hypocrisie die schuilt in het belijden van vrijheidsidealen en deze ondertussen onthouden aan de zwarte bevolking. Tegelijkertijd kun je de grondwet als leidraad nemen, vindt hij. 'Het grote doel van Amerika is om de realiteit meer te laten overeenkomen met wat er in de grondwet staat', zegt hij.
En precies op dat punt gaat het in zijn optiek momenteel vaak de verkeerde kant op. De Amerikaanse democratie is volgens Marsalis een systeem van 'predatie', waarbij de achtergestelden een prooi vormen die de rijken voedt. 'We zijn teruggekeerd naar een primitieve situatie', zegt hij. 'Deregulering en mondialisering hebben geleid tot een systeem waarvan een economische bovenlaag kan profiteren ten koste van de rest.' Het heeft volgens hem geen zin om dit probleem toe te schrijven aan een van beide politieke partijen. Zowel Republikeinen als Democraten hebben meegewerkt aan het roofmodel, meent hij. Wat dat betreft kan hij maar tot op zekere hoogte meegaan in het enthousiasme dat klonk toen Donald Trump verslagen werd en het Witte Huis werd ingericht voor Joe Biden. 'Amerika's problemen gaan veel dieper dan de vraag wie er president is.'
Hier klinkt de steeds luidere zelfkritiekvan de VS: dat de modellen die zijn gekozen om de burgers basisgoederen te leveren, zoals een woning, gezondheidszorg en onderwijs, fundamenteel verkeerd in elkaar zitten. Wynton Marsalis is het eens met iemand als Matthew Desmond, een invloedrijke socioloog en auteur van het boekPoverty, by America. Desmond laat zien dat de vele miljarden die Amerika in de loop van de decennia heeft uitgegeven aan armoedebestrijding en sociale ondersteuning weinig resultaat hebben opgeleverd. Het aantal armen in Amerika is niet afgenomen en de aard van de armoede is in relatief opzicht schrijnender geworden. Armoede is in het rijkste land ter wereld structureel verankerd, stelt Desmond.
Marsalis sluit daarbij aan. 'Het is voor de minst welvarende groepen bijvoorbeeld veel ingewikkelder geworden om toegang te krijgen tot betaalbare zorg of een betaalbare lening', zegt hij. Amerika zou volgens hem veel hebben aan de idealen van Muhammad Yunus. Deze Bengaalse econoom is een van de grondleggers van de microfinanciering, een kleine, goedkope lening voor groepen die niet terechtkunnen bij traditionele financiële instellingen. 'Yunus heeft laten zien hoe het moet. Mensen zijn prima in staat hun eigen lot te verbeteren als ze het juiste steuntje in de rug krijgen.'
Het gaat Marsalis daarbij meer om de gedachte van Yunus dan om het geld. Hij heeft twijfels bij het uitdelen van reparatiegelden aan de Afro-Amerikaanse gemeenschap als compensatie voor historisch onrecht. Het benadrukt volgens hem te veel de rol van het slachtoffer. Onrecht herstellen gaat volgens hem beter via een institutionele band, zoals het bieden van goed onderwijs, goede huisvesting en andere publieke voorzieningen. Ook cultuureducatie op scholen, in de muziek en in musea speelt daarbij volgens hem een belangrijke rol.
Die hersteloperatie betreft volgens Marsalis ook het Amerikaanse gevangenissysteem, dat vijf keer zoveel zwarte als witte gedetineerden vastzet. Dit is 'de nieuwe Jim Crow', zoals ook de titel luidt van het invloedrijke boek dat burgerrechtenactivist Michelle Alexander in 2010 publiceerde. Gevangenschap, en vooral het verlies van stemrecht en andere rechten als gevolg daarvan, is de volgende manier geworden om Afro-Amerikanen buiten de politieke gemeenschap te houden, betoogde Alexander. Marsalis vertaalde deze problematiek in muziek. In 2007 kwamFrom the Plantation to the Penitentiaryuit, een jazzcompositie die het Amerikaanse roofkapitalisme aan de kaak stelt, harde noten kraakt over zwarte stereotyperingen in de entertainmentindustrie en de vraag stelt - in eenspoken word trackdoor Marsalis zelf - waar toch de inspirerende leiders zijn die hun verantwoordelijkheid nemen:'Where y'all at?'
'Het speelveld in Amerika is fundamenteel ongelijk', aldus Marsalis, 'en de klasse die daaraan ten prooi valt lijkt zich daarbij te hebben neergelegd.' Verandering in Amerika, is zijn stellige overtuiging, moet komen van beide groepen, de winnaars en de verliezers. De eerste groep moet opnieuw leren spelregels te accepteren, de laatste moet 'constante druk op het systeem zetten'.
Die laatste opmerking wijst op een constante in Marsalis' denken. Ja, er bestaan structurele achterstand en armoede in Amerika, maar er dreigt altijd het gevaar dat de slachtoffers daarvan te veel berusten in hun lot. Wat dat betreft is hij een kind van zijn tijd. Wynton Marsalis werd geboren in New Orleans in 1961, in een muzikaal gezin. Zijn vader was Ellis Marsalis, een beroemde jazzpianist. Jazzgrootheden als Miles Davis en Clark Terry waren huisvrienden. De zes broers Marsalis kregen allemaal een instrument toegewezen, voor Wynton werd het de trompet. Tegelijk met de jazz werd in het gezin Marsalis ritme geslagen door de burgerrechtenbeweging die haar hoogtepunt bereikte in Wyntons jonge jaren. Wat hij vooral meekreeg uit die tijd is hoezeer de strijd voor raciale gelijkheid in Amerika een geïntegreerde strijd was, waar allerlei groepen aan meededen, een strijd die elke gemeenschap in beweging kon brengen en waarin iedereen een rol kon spelen, hoe bescheiden ook.
Amerika moet de geest van die tijd herwinnen, bepleit Marsalis. 'Verandering komt tot stand door een miljoen kleine handelingen. Je moet identificeren wie je gemeenschap is en hoe je als individu daarbinnen kunt handelen. Iedereen heeft het vermogen om iets betekenisvols te doen. Dat was de methodologie van de burgerrechtenbeweging en die moet opnieuw leven worden ingeblazen', zegt hij.
Hij is niet altijdzo somber geweest over de staat van de democratie in Amerika. In 2008 functioneerde deze nog behoorlijk goed, simpelweg omdat toen 'de beste kandidaat won'. Marsalis was getuige van wat hij destijds omschreef als 'de meest historische inauguratie van onze tijd', en net als velen hunkerde hij naar'change we can believe in'.Het aantreden van Barack Obama was volgens hem een 'voortzetting van de glorieuze traditie van het Amerikaanse volk om een eenheid te vormen'. Marsalis zou jazz spelen voor de Obama's in het Witte Huis. Die plek werd voor even de 'Marsalis Music Academy', aldus de pers, toen de familie Marsalis aan honderden kinderen muziekles mocht komen geven. Wynton kreeg de bijnaam 'De Obama van de Jazz', een vergelijking die nog sterker werd dankzij het gedeelde geboortejaar van Amerika's eerste zwarte president en de trompettist die hij bewondert.
Obama's twee termijnen werden gevolgd door een president waarvan velen vonden dat hij in plaats van het beste, het slechtste in Amerika naar boven haalde, in het bijzonder op het gebied van raciale verhoudingen. Ook in die context wendde Amerika zich tot Marsalis, die een traditie voortzette waarin onrechtvaardigheden niet alleen met het woord, maar ook met muziek aan de kaak worden gesteld.
In de zomer van 2020 werd zijnThe Ever Fonky Lowdownopnieuw uitgebracht, een panoramische jazz-opera in 53 tracks over slavernij, racisme, segregatie en andere duistere kanten van de Amerikaanse geschiedenis. Marsalis liet zich naar eigen zeggen inspireren door Fannie Lou Hamer, de burgerrechtenactivist uit Mississippi die tijdens het Democratische partijcongres van 1964 de beroemde uitspraak deed:'I am sick and tired of being sick and tired.'Fannie Lou Hamer komt voor inThe Ever Fonky Lowdownals'the freedom fighter'en staat tegenover 'Mr. Game', het fictieve karakter dat Marsalis voor deze productie verzon en dat staat voor de gebakken lucht die Amerika graag aan zichzelf verkoopt. Lou Hamer, die het opnam tegen het staatsapparaat in gesegregeerd Mississippi, was een 'vrouw van de daad, en niet van het praten', aldus Marsalis. Van die laatste groep zijn er te veel, van die eerste te weinig, wil hij maar zeggen.
Het voorlopige dieptepunt voor Wynton Marsalis kwam in de zomer van 2020 met een knie op een zwarte nek. De politiemoord op George Floyd en de nasleep ervan leidde tot de sombere bespiegeling dat zijn woorden en noten, veertig jaar onafgebroken werk, misschien wel tevergeefs waren geweest. Hij kreeg aan zijn toen elfjarige dochter niet uitgelegd hoe een agent zo openlijk, terwijl de camera alles vastlegt, iemands leven kon nemen. Plotseling leek Amerika minstens zo ver verwijderd van zijn idealen als toen Wynton geboren werd. 'Veel landen in de wereld lijken afscheid te nemen van hun democratie', schreef hij destijds inThe Guardian.'Ons afscheid is anders. Vanwege ons credo over gelijkheid, vrijheid en waardigheid moeten we onszelf een steeds ingewikkelder en gekunstelder verhaal vertellen over waarom we niet de wil en menselijkheid hebben om een hardnekkig probleem op te lossen: de langzame verstikking van alles wat zwart is in Amerika.'
In zijn essay inThe Guardianconcludeerde Marsalis dat 'hedendaagse Amerikanen misschien niet in staat zijn de last van de democratie te dragen'. Een zwaar oordeel, dat hij graag toelicht. 'Onderdeel zijn van de democratie betekent ook met waardigheid je verlies kunnen nemen', zegt hij. 'Dat gebeurt nu vaak niet. De verliezer kiest als snel voor wraak.'
Tegelijk zet hij vraagtekens bij de reactie op de moord op George Floyd. Er klonk toen de roep tot het afschaffen van de politie, zowel een concrete eis als een metafoor voor het ontmantelen van de instituties in Amerika, omdat die door en door rot van het racisme zouden zijn. Die respons was te destructief, in de ogen van Marsalis, die de overtuiging koestert dat vooruitgang in Amerika het verbeteren van het institutionele bouwwerk betekent in plaats van de afbraak ervan. 'Kijk bijvoorbeeld hoe er over staten wordt gedacht. In de jaren zestig was de individuele staat de vijand omdat die burgerrechten onthield. De afgelopen jaren bleken staten juist een bolwerk tegen de onrechtvaardigheden die vanuit Washington kwamen.' Dit is volgens hem ook waarom Amerika zijn grondwet en de architecten daarvan moet koesteren: die bieden een houvast en zijn een 'poolster' in de constante strijd voor zelfverbetering.
Inmiddels lijkt Wynton Marsalis het optimisme weer te hebben gevonden. De afgelopen jaren waren in de Verenigde Staten een tijd waarin het bewustzijn over de eigen democratie en wat daarin op het spel staat zeer werd vergroot.'Raising consciousness'is de term die Marsalis hiervoor kiest, afkomstig uit de oude burgerrechtenbeweging en wat hem betreft een aanjager van een nieuwe. 'Het is ons altijd gelukt. De founding fathers kwamen samen. Wij kwamen bijeen na de burgeroorlog. Wij kwamen bijeen ten tijde van de burgerrechtenbeweging. We zijn uiteindelijk nog steeds een jonge natie. We zijn pas net begonnen.'