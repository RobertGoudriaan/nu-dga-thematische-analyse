Marja Pruis

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
7 december 2023
Ik moet de dingen weer even in perspectief zien en verdiep me in Niger. Hoe dit anders te doen op een woensdagochtend vanuit je droge huis dan door de krant te lezen? Een stukje onderaan op pagina 11, fotootje erbij van twee kennelijk schreeuwende mannen, eentje houdt een affiche voor zich waarop een man in legeruniform morose voor zich uit staart. Morose, groot woord voor kleine foto. Het onderschrift: 'Een aanhanger van Tchiani houdt zijn beeltenis omhoog.'
Hier zit ik, het grootste onmiddellijke gevaar dat mij bedreigt is een kat die dichter en dichter mijn kommetje havermout nadert.
Ik probeer voorzichtig te zijn met het zeggen waar ik allemaal nog nooit van heb gehoord. Voor je het weet moet je iets bekennen. Ik kwam er nog maar onlangs achter dat degene met wie ik toch al zo'n vier decennia mijn leven deel de krant heel anders leest dan ik. Nadat ik een keer of drie achter elkaar bot had gevangen - 'heb je dit gelezen?' 'dit dan?' 'en dit, wat vond je?' - vroeg ik: 'Wat lees jij eigenlijk wél?'
We gingen er eens goed voor zitten. Pagina voor pagina sloegen we om, wijzend, dat, dat, o ja, dat. Ik werd kleiner en kleiner. Bijna zo klein als het kind dat ik ooit was, dat alleen de krant opensloeg voor de stripjes. En de mopjes. Het verklaarde wel even wat. Bijvoorbeeld dat ik van de week moest peinzen in een kledingzaak in de Huidenstraat in Amsterdam. De jas waarvan ik de mouwen aan het bevoelen was, was gemaakt in Korea, zo vertelde de verkoper mij ongevraagd. Hij bracht het als een aanbeveling, maar ik zag rijen identiek vermagerde kindertjes voor me. Ze bevonden zich in een geblindeerd kledingatelier en haalden hun vingertjes tot bloedens toe open bij het zetten van de knoopsgaten. Die jas is lekker warm voor ons omdat de stof onhandelbaar dik is.
Korea. Ik moet altijd even denken welk deel goed is en welk fout, heb er een te ingewikkeld ezelsbruggetje voor. Ik was in die kledingzaak zeker drie truien en een paar blouses verder toen ik durfde te vragen: 'Bedoel je Zuid-Korea?' Het kwam me op een uiteenzetting te staan over hoe precíes de kleding wordt gemaakt daar. En dat er over ieder detail wordt nagedacht. Ik kreeg de jas weer in m'n handen gedrukt, moest met m'n vingers alle stiknaden nalopen.
'Ik werk heel graag met Koreanen', zei de verkoper. Hij had een mutsje op, uit zijn manier van doen maakte ik op dat het een modestatement was. Hij vertelde bevlogen over schoenen, wanten, parfum. Dit klinkt nu opdringerig, maar dat was het wonderlijke: ik vond alles interessant wat hij zei. Ik kreeg ook zomaar opeens een zonnebril op mijn neus gedrukt. Ik was de zaak binnengekomen voor een paar handschoenen, dat bij nader inzien te duur was om voor kerstcadeautje door te gaan. Als ik nu de naam noem van deze winkel in de Huidenstraat krijg ik ze in vloeipapier toegestuurd. Niet de fantasie met me op de loop laten gaan nu. Opzoeken hoe groot Niger is en waar het ligt. Het leek zo overzichtelijk, mijn huiswerk voor vanochtend: dat hele kleine krantenstukje van a tot z lezen. Een paar keer die naam voluit schrijven: Abdourahmane Tchiani. Begrijpen dat er een wet was, geldend in Niger maar zich uitstrekkend tot ons kennelijke voordeel. En dat er nu een generaal aan de macht is die meteen als eerste daad die wet heeft afgeschaft. Zodat Nigerese mensensmokkelaars weer kunnen verdienen aan de tocht door de Sahel die mensen uit de omringende landen durven te maken om bij de Middellandse Zee te komen.
Ik voel me alsof ik examen moet doen in begrijpend lezen, als ik dit stukje lees. Ik scheur het uit, leg het naast m'n laptop. Wie is precies waar op uit? Waarom wordt wat in Niger gebeurt 'desastreus voor Europa' genoemd? Het is zeker niet moeilijk geschreven, dat is het niet. Het is meer de hoeveelheid informatie op de vierkante centimeter. En dat wat als feitelijk wordt gepresenteerd te ziek voor woorden is. Maar nu weet ik het.
'Waarom zouden ze ervoor uitkomen dat ze als enigen hun huiswerk hebben gedaan?'
Michael Cunningham,Dag