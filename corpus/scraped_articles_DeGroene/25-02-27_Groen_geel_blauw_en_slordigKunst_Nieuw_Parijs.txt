Groen, geel, blauw en slordig Kunst Nieuw Parijs

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
27 februari 2025
De impressionisten die zich in de negentiende eeuw verzamelden in Parijs waren modern en rebels. Toch liepen ook conservatieven met hen weg. En hun revolte begon niet met één donderslag.
De jonge Christine Hallegrainkomt aan in Parijs, ergens midden in de negentiende eeuw, op zoek naar een baantje. Ze wordt opgepikt door Claude Lantier, een kunstschilder die denkt dat Christine weleens het ideale model zou kunnen zijn voor een nieuw, groot meesterwerk van zijn hand. Hij troont haar mee naar zijn atelier. Dat is schrikken. Het atelier is een puinhoop: 'Ze wierp er een voorzichtige blik op, verbijsterd door zo'n grote wanorde, en zo'n grote verwaarlozing. Voor de potkachel lag nog de as van de afgelopen winter. Behalve het bed, de kleine kaptafel en de bank was er geen ander meubilair dan een oude, kapotte eikenhouten kledingkast en een grote grenen tafel, vol met kwasten, verf, vuile borden en een spiritusbrander, waarop een met vermicelli besmeurde steelpan was blijven staan.' Wat Christine echter het meest schokt, is Lantiers kunst, '... een lawine van doeken die door elkaar heen lagen. Nog nooit had ze zo'n verschrikkelijke manier van schilderen gezien, ruw, oogverblindend, met kleuren die zo gewelddadig waren dat ze haar pijn deden, als de vloek van een koetsier voor de poort van een herberg'.
Zo presenteert Emile Zola inL'oeuvre (Het meesterwerk,1886) Lantier als een kunstenaar-armoedzaaier, levend in wanorde, die verwoed probeert weg te komen van de burgerlijke, stijve kunst van zijn tijd. Lantier wil de mens bestuderen en tonen zoals die is, 'niet de metafysische marionet, maar de fysiologische mens, die wordt bepaald door zijn milieu en de speelbal is van zijn organen', maar in het streven naar dat meesterwerk verzaakt hij aan vriendschap en liefde, en uiteindelijk ook aan de kunst. Hij pleegt zelfmoord. Het heeft veel weg van Henri MurgersScènes de la vie de bohèmeuit 1849, maar Zola's boek is gebaseerd op het leven van Paul Cézanne, een vriend uit zijn schooljaren die jarenlang ploeterde en pas laat tot succes kwam.
De geschiedschrijving van 'het impressionisme' en 'de impressionisten' wordt al anderhalve eeuw gekleurd door precies de twee thema's die Zola met zijn Lantier illustreerde: het gebrek aan erkenning en de navenante armoede van de kunstenaars enerzijds en anderzijds het avontuur van een nieuwe manier van schilderijen maken, met agressieve, heldere kleuren, die klinken als de vloek van een koetsier.
Tussen 1874 en 1886 werden er in Parijs acht tentoonstellingen gehouden van werk van kunstenaars die flinke overeenkomsten hadden in hun artistieke uitgangspunten. Het was een nogal los verband, een collectiefje waar in die twaalf jaar zo'n dertig kunstenaars deel van uitmaakten; het plan voor een gemeenschappelijke presentatie was al in 1867 geopperd door de schilder Frédéric Bazille, maar de Frans-Duitse oorlog en de burgeroorlog van de Commune, 1870-1871, kwamen ertussen. Allerlei filosofische, artistieke en politieke verschillen staken in dat gezelschap de kop op. De bijdragen waren zeer verschillend van karakter, er waren kunstenaars bij van conservatieve snit, die niet waren geweigerd door de Salon, maar er zelf niet aan wilden deelnemen. De term 'impressionisme' werd in 1874 gemunt in een sarcastisch commentaar door Louis Leroy, en die naam plakte; het collectief had nou juist een gemeenschappelijke naam vermeden.
Waar de werken van dieimpressionisten in die anderhalve eeuw geleidelijk populair werden, hun agressieve impact versuikerde en werd toegepast op kalenders en dekbedden en bonbondozen, daar spant die geschiedschrijving zich de laatste jaren vooral in om de moderniteit van dat 'impressionisme' te benadrukken, de rebelse radicaliteit ervan. Is het immers niet onmiskenbaar zo dat die schilders niet alleen zonovergoten bloemperken of bedaagde flaneurs langs de Seine afbeeldden, maar even zo vaak walmende schoorstenen, werkschuiten, spoorbruggen, zwervers, baliekluivers en urinoirs? Paste dat niet allemaal naadloos in de meest moderne stad van Europa, het Parijs dat onder Napoleon III en Haussmann een totale transformatie onderging en één grote bouwplaats was? Waren die atmosferische zonsopgangen en -ondergangen niet ook het gevolg van moderne luchtvervuiling? En was het niet zo dat het water van de Seine bij Argenteuil zo mooi blauw was omdat de textielfabrieken in de buurt er hun kuipen op loosden?
De heersende smaak in het Second Empire was behoudend en antirevolutionair. De kunstacademies benadrukten realisme, helderheid en nauwkeurigheid, en onderwerpen met liefst een moreel verheffend karakter. Elk verhaal over 'de impressionisten' schrijft dan ook dat zij zich daartegen verzetten en zich keerden tegen de macht van de Salon, de tweejaarlijkse tentoonstelling onder supervisie van de Académie des beaux-arts. Vanaf 1852 werd het Palais de l'Industrie ervoor gebruikt, en daar konden zevenduizend werken tegelijk worden tentoongesteld. De Salons werden door tienduizenden mensen bezocht, er werd gescholden en gelachen, gefulmineerd en gekankerd. Was dat allemaal conservatieve bagger? Natuurlijk niet. Het aardige is dat veel van de 'rebelse' nieuwelingen er graag zelf hingen, Édouard Manet zelfs ettelijke keren. ZijnSpaanse zangerwas er in 1861 onderscheiden.Dejeuner sur l'herbewerd geweigerd, in 1863, maar zijn even scabreuze naakteOlympiain 1865 niet.
Het is waar dat de heldere kleuren van 'de impressionisten' provinciale meisjes als Christine rauw op het dak vielen, mede door de beschikbaarheid van nieuwe synthetische pigmenten met veel hardere tinten groen, geel, blauw. Het is waar dat de vrije manier van schilderen door veel mensen als vreemd werd gezien, te onnauwkeurig, te slordig, te weinig in overeenstemming met de werkelijkheid en ook te weinig sociaal, te weinig ambitieus - het waren immers maar vluchtige momenten, die bij één individu een impressie had opgeleverd.
Maar ook de conservatieven zagen er het belang van, en de waarde; het was per slot de keizer zelf die in 1863 een Salon der Geweigerden liet organiseren zodat het volk zelf over de controversiële werken kon oordelen. Meer vooruitstrevende critici als Louis Edmond Duranty (inLa nouvelle peinture,1876) zagen in de 'onvoltooide', schetsmatige manier van werken een innovatieve stijl die juist relevant was voor het afbeelden van eigentijdse onderwerpen.
En wie verder keek, wist dat die nieuwe manier van schilderen natuurlijk helemaal niet zo nieuw was. Manet had zich openlijk schatplichtig verklaard aan de losse toets van Goya en Velasquez; alle Franse kunstenaars verhielden zich tot Courbet en Delacroix, de vernieuwers; en dan was er die andere pionier van het alledaagse, vrijuit geschilderde stadsgezicht: Johan Barthold Jongkind. In artistiek opzicht lag de zaak al wijd open.
Maar er zijn er altijddie willen dat zulke veranderingen beginnen met één gebeurtenis, één donderslag, één revolutie. De Australische criticus Sebastian Smee, bijvoorbeeld, poneert in het boekVerscheurd Parijsde stelling dat het 'het gruwelijke jaar 1870-1871' was dat leidde tot de Grote Vernieuwing. Het is een buitengewoon informatief en vief geschreven boek, waarin alle grote namen uit correspondenties, dagboeken, krantenberichten tot leven worden gebracht. Het is filmisch, met knappe evocaties van die extreem gewelddadige periode, maar ook van het amicale sociale verkeer, de muziekavondjes, de cafés, de salons. Monet, Renoir, Degas, de betreurde Frédéric Bazille, Victor Hugo, de Goncourts, Nadar, Gustave Courbet; iedereen passeert. Kern van het relaas is de innige relatie tussen Édouard Manet en Berthe Morisot, waarvan Smee zonder een spoor van bewijs aanneemt dat die romantisch was, wat zou blijken uit hun wederzijdse schilderijen.
Maar de centrale stelling van het boek is larie. Het beleg van Parijs en de bloedige burgeroorlog van de Commune waren de aanleiding tot de nieuwe kunst, schrijft Smee: 'Impressionisme was de esthetische reactie op de geïntensiveerde waarneming van de "existentiële kwetsbaarheid" van het leven, zoals de kunstenaars die in dat verschrikkelijke jaar ondergingen.' Die vlieger gaat niet op. Om te beginnen klopt de chronologie niet: dat 'impressionisme' zoals Smee het ziet bestond in 1874 al zo'n vijftien jaar. En dan: het is een puur historistische gedachte dat Grote Gebeurtenis A onherroepelijk zal leiden tot Cultuuruiting B, en zo werkt het niet, althans niet in de kunsten. Áls de ogen van 'de impressionisten' al door de gruwelen van de Commune werden geopend, dan blijkt dat niet uit hun werk. Afgezien van de paar dingen die Manet tijdens het beleg maakte, keken ze juist nadrukkelijk de andere kant op: de zonnige - wat Smee dan weer als een bewust commentaar ziet, en ja, zo kan ik het ook.
De 'existentiële kwetsbaarheid van het bestaan' was altijd al een thema in de kunsten, de vanitas-stillevens uit de zeventiende eeuw zitten er vol mee, de geschiedenis van Frankrijk barst van oorlog en opstand. Het zoeken naar zo'n enkelvoudige oorsprong is hinderlijk ouderwets. Het verraadt een visie op geschiedenis die kennelijk van Grote Momenten aan elkaar hangt; Belangrijke Veranderingen die op de seconde aan te wijzen zijn, of toe te schrijven aan dat ene genie - en dat is nooit zo.
Waarom dan toch? Wel, impressionistische kunst is, het woord zegt het al, persoonlijke kunst. De impressionist laat ons zien wat zij of hij zelf heeft waargenomen, op een bepaald moment in de tijd, op een bepaalde plek, door zijn hoogstpersoonlijke ogen. Het is individueel. Het doet niet een beroep op een algemene ervaring en formuleert geen algemene visie, laat staan een morele, of sociale. Omdat in de kunsten sinds het midden van de negentiende eeuw dat hoogstpersoonlijke aspect het belangrijkste is geworden, en niet het sociaal-maatschappelijke (en al helemaal niet het patriottische of religieuze), willen kunst- en mentaliteitshistorici graag zoeken naar de oorsprong daarvan, en die oorsprong is er niet.
Het was een interessante tijd, er waren tentoonstellingen, er was een Salon der Geweigerden, er was een hoop pers en schandaalpubliciteit en ruzie, en Manet sloeg Duranty op zijn bek, en natuurlijk had dat Rampjaar zijn invloed. De echte verandering had echter een lange adem en kwam uit de kunst zelf voort. Schilders kijken immers naar andere schilders. Manet keek naar Morisot, Morisot keek naar Manet, Manet keek naar Velasquez, allemaal keken ze naar Delacroix, en allemaal keken ze naar Jongkind.
Voor wie per se een gemeenschappelijke oorsprong zoekt: kijk dan naar hem. De gebroeders De Goncourt bezochten de Salon in juni 1882 en schreven: 'Wat mij in deze Salon opviel, was de invloed van Jongkind. Ieder landschap dat op het ogenblik van enige betekenis is, stamt van hem af. De manieren waarop de lucht, de atmosfeer, de bodem wordt weergegeven, zijn aan hem ontleend. Dat springt echt in het oog en het wordt door niemand gezegd.'
Nieuw Parijs: Van Monet tot Morisot,Kunstmuseum Den Haag, t/m 9 juni. Citaat over Christine Hallegrain uit: Émile Zola,Het meesterwerk,uit het Frans vertaald door Lidewij van den Berg en Marijke Scholts
Het zonnige zou een bewust commentaar zijn op de gruwelen. Ja, zo kan ik het ook