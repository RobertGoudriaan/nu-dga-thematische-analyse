Marja Pruis

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
3 oktober 2024
Ik moest wat inzingen.
Het toeval wilde dat een paar dagen eerder iemand me op een feestje had gevraagd of er nog iets was wat ik zou willen leren.
Gevaarlijke vraag.
Allereerst: wat deed dat 'nog' in die zin.
Daarna: leren klinkt naar groeien, en als ik ergens een hekel aan heb is het als mensen willen groeien, ook omdat ze je dat dan willen laten weten.
Maar ik zou wel willen leren minder snel te denken dat ik ergens een hekel aan heb. Als het erop aankomt is die hekel namelijk niks. Misplaatst wantrouwen. Luie afweer. Angst. Ik heb deze week twee mensen ontmoet die ik dacht te haten, en ik blijk van ze te houden.
Dus ja leren, wat?
Het was een lawaaierig gebeuren, op dat feest. Ik weet wel dingen die ik zou willen kúnnen, zonder dat ik ervoor hoef te leren. Maar kon ik die nuance uitschreeuwen in de hoop te worden verstaan? Vlak ervoor had ze me gevraagd of ik geld had. Toen ik moeilijk begon te denken - geld, geld, wanneerhebje geld - riep ze dat ik haar verkeerd had verstaan. Agent! Heb je een agent!
De dingen die ik zou willen kúnnen, hebben met elkaar gemeen dat ik de mensen onverwacht versteld wil doen staan. Ik dacht dat dit een fantasie is die je hebt als je acht bent, maar ze blijkt langer mee te kunnen.
Hoe oud moet ik worden voor een ander type dagdromen? Ik sleur nog steeds in gedachten die foppianist achter z'n neppiano op het Koningsplein vandaan. En dan zing ik er gek genoeg ook nog bij.
Vergeleken met zingen is schrijven een achterhoedegevecht. Iets voor stiekemerds. Ik was acht toen ik de woonkamer inkwam en ze daar zag zitten. Vader, moeder, broers, zus. Dit waren de mensen. En daar kwam zij, schriftje, pen.
Ik zou nog zoveel willen leren. De namen van vogels. Autorijden. Spaans praten. À l'improviste spreken. Kleren naaien.
Zingen, dat voorop. Zingen is een eerlijke bezigheid, zolang het voor de lol gebeurt. Waarom zie ik de vriendin niet meer die luidkeels en onbezorgd op ieder feestje de tweede stem inzette zonder dat iemand daarom had gevraagd? Ik was zo trots op haar, mijn vriendin, dat ze durfde wat ik niet durfde, en op een dag was het over. Ik denk nog weleens dat ik haar zie fietsen en dan schrik ik. Het leven is te kort voor brouilles, maar mijn pad is ermee bezaaid. Het is niet dat haten tegenover liefde staat. Eerder verwachtingen die ophouden verwachtingen te zijn. Ongemak.
'Hoe sta je tegenover me?' vraag ik aan degene die me langer kent dan vandaag.
'Afwachtend en wantrouwend', zegt hij.
Hij heeft een liedje voor me geschreven. Ik vind het eng, want ik moet het zelf inzingen. Hij heeft het over moduleren. Ik denk aan Beyoncé, of is dat wat anders, wat zij doet. Ik kijk hoe hij alles klaarzet in zijn opnamestudio, apparaten waarvan ik de naam niet weet, hier, alsjeblieft, de microfoon. Dit zou nog nader onderzocht moeten worden, maar waarom word ik staarderig als iemand voor mijn ogen onbegrijpelijke handelingen verricht? Temeer als erbij wordt verteld dat het allemaal heel simpel is, de melodielijnen uitgeschreven, de tekst geprint. Hij weet wie ik ben, stoot me aan om me 'erbij' te houden.
Zingen dus. Eén-twee-drie...  'Je valt te laat in.' Eén-twee-drie...
Het daagt me weer hoe moeilijk autorijden me viel. Gas geven, invoegen, inhalen, koers houden.
'Je klinkt aarzelend.' Eén-twee-drie...
Haar vader en moeder, broers en zus, haar kinderen, iedereen kan autorijden.
'Het is een vrolijk liedje.'Eén-twee-drie...
Overal obstakels zien, pylonnen die van de weg gemaaid moeten worden.
'En nu voluit.'
Denken dat ergens ruim baan moet bestaan als in een leeg schriftje, klaar voor je pen.
'Wanneer verkeer je nu in de situatie dat je iemand vertelt wie je bent en wat maakt dat je bent zoals je bent?'
Emmanuel Carrère,Andere levens dan het mijne