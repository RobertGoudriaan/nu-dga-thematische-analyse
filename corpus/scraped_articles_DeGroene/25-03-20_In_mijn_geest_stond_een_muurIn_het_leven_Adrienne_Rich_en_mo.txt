In mijn geest stond een muur In het leven Adrienne Rich en moederschapsblindheid

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
20 maart 2025
Het thema moederschap is hot. Weinig wakkert zo het denken aan als Adrienne Rich' doorwrochte, moedige en opnieuw uitgegevenUit vrouwen geboren.
Toen ik begon met schrijven, toen ik, in zekere zin voor het eerst, begon met zoiets als zelf denken, los of misschien zelfs bevrijd van de scholen en universiteiten die mij tot dan toe hadden gevormd, kwam ik erachter dat er een opvallende verhouding bestond tussen mijn wezenlijke desinteresse voor mijn eigen gender en alles wat mij in al die jaren aan boeken en gedachtegoed was aangereikt door docenten. Ik leefde in de veronderstelling dat het er niet toe deed of je een man of een vrouw was, terwijl het me tegelijk voorkwam als volstrekt vanzelfsprekend dat alles wat ooit gedacht en opgeschreven was, alles wat er kortom toe deed, door mannen was gedacht en opgeschreven. Ik zag de namen van de denkers en schrijvers die ik bewonderde - Barthes, Deleuze, Nabokov, Derrida, Beckett, D.H. Lawrence, Don DeLillo - en verbond daar geen andere conclusie aan dan dat ze, om uiteenlopende redenen, voor mij persoonlijk van belang waren. Ik had niet het idee dat ik dat niet óók kon omdat ik geen man was, zo was ik simpelweg niet grootgebracht, maar ikzaghet gewoon niet, en ook die blindheid, die me later onvoorstelbaar leek, was onderdeel van mijn opvoeding.
Misschien was het een typische opvoeding in de jaren negentig door ouders geboren in de tweede helft van de jaren vijftig: zij hadden zich losgemaakt van hun eigen ouders, mijn vader het meest definitief door alles te verwerpen waar zij voor stonden (een koude, overheersende moeder thuis en een vader die altijd aan het werk was; gierigheid op het vlak van geld en gevoelens; de geur van slappe filterkoffie en te gaar gekookte spruitjes). Mijn moeder was vooral een ander soort vrouw geworden dan haar eigen moeder, die alleen de basisschool had doorlopen, vóór haar huwelijk ongeschoold werk deed voor het ziekenfonds, daarna huismoeder werd van vier kinderen en een levenslange angst overhield voor alles wat te maken had met scholing en 'geleerdheid'. Mijn moeder had aan de universiteit gestudeerd, psychologie en ook vrouwenstudies en criminologie, en dacht er niet over te stoppen met werken toen ze kinderen kreeg.
De grootste overwinning van mijn ouders op die van henzelf was - voor zover de geschiedenis bestaat uit de nederlagen en overwinningen tussen generaties - dat mijn broertje en ik opgroeiden met het idee dat onze vrijheid niet alleen grenzeloos was maar ook vanzelfsprekend. Mijn ouders balanceerden op het smalle koord van steun en aanmoediging, die nooit mochten omslaan in bemoeienis. Bemoeienis was het ergst, bemoeienis was erger dan verwaarlozing, erger dan de papperigste spruitjes.
Een bijkomstigheid, die evenveel te maken had met de algehele sfeer van de jaren negentig als met mijn persoonlijke omstandigheden, was dat ik er nooit bij stilstond dat ik onderdeel was van een geschiedenis. Mij kwam het voor, ook nadat ik mijn kindertijd allang was ontgroeid, dat mijn vrijheid verleden noch toekomst kende, dat die zoiets was als een eeuwige innerlijke waarheid, te heilig om een gevolg te zijn van specifieke mensenlevens, keuzes, maatschappelijke omwentelingen. Een vrouw deed niet onder voor mannen, er was geen strijd, de schrijvers die ik las dobberden geslachts- en kleurloos rond in mijn bewustzijn, wantnietzien was de hoogste vorm van neutraliteit, de zuiverste lens om door naar de wereld te kijken.
Adrienne Rich noemde het een 'fundamenteel waarnemingsprobleem', waarvoor zij de term seksisme overigens te simplistisch vond. Nee, het ging werkelijk om een 'denkstoornis die "patrivincialisme" of "patriarchaal chauvinisme" zou kunnen heten: de veronderstelling dat vrouwen een subgroep zijn, dat de "mannenwereld" de "echte" wereld is, dat patriarchaat gelijk is aan cultuur en cultuur aan patriarchaat, dat de "grote" of "bevrijdende" perioden in de geschiedenis voor vrouwen dezelfde betekenis hadden als voor mannen.' Ze merkte deze denkstoornis vooral op bij de mannelijke wetenschappers die ze las tijdens haar research voorUit vrouwen geboren,haar omvangrijke essay over 'moederschap als ervaring en instituut', dat voor het eerst verscheen in 1976.
Mijn eigen denkstoornis die ik, eenmaal opgemerkt, met verbijstering van alle kanten heb geprobeerd te bekijken en diagnosticeren, was een mutatie van de stoornis die Rich beschreef bij mannelijke wetenschappers van haar generatie: milder, maar ook spookachtiger, moeilijker te isoleren. Bij mij was, onbewust, het idee ingebakken dat het, na de tweede feministische golf, wel klaar was met de bevrijding van vrouwen. We hadden het er niet meer over, en dat had het hele idee zelf veranderd in een afwezigheid.
Ik lees Uit vrouwen geboren,destijds vertaald door Maaike Meijer en Marta Vooren en nu in herziene editie, bijna vijftig jaar na dato voor het eerst. Ik weet niet of ik dat had gedaan als ik er niet 'iets' mee moest, als ik er niet over zou schrijven dus, als ik niet publiekelijk mijn eigen gedachten kon scherpen aan die van haar. In mijn geest staat een muur, en tegen die muur ketsen ze af: de grote, ontegenzeggelijk belangrijke woorden die alles verklaren en waar je niets dan ontzag voor kunt hebben omdat ze alles verklaren.Systeem, institutie, patriarchaat.Het is niet zo dat ik deze woorden niet begrijp, het is dat mijn begrip niet weet wat het verder nog moet doen, het heft haar handen in overgave.
Ik ben geloof ik, dit is een bekentenis, niet bovenmatig geïnteresseerd in het moederschap. Waarmee ik bedoel: het is geen onderwerp dat me méér interesseert dan voorheen nadat en omdat ik zelf moeder ben geworden. Met de geboorte van mijn kind heeft mijn leven zich opgerekt om ruimte te maken voor hem, heb ik ruimte in mezelf gemaakt. Ik ben geen ander iemand geworden, wat niet betekent dat ik niet verander. De innerlijke verscheurdheid, de pijn, de soms overweldigende intimiteit: ze zijn onvermijdelijk aanwezig. Maar ikbenhet niet, wat er plaatsvindt, vindt plaatstussenons. Dit is wat ik voel, dit is wat ik mezelf vertel.
Nederlandse uitgeverijen schijnen er anders over te denken, die blijven mij zeker maandelijks romans en essays sturen waarin moederschap het centrale onderwerp is. Boeken met veel witregels over zwangerschap en bevalling, meanderende memoires waarin gepieker wordt afgewisseld met een meer intellectueel perspectief, een kinderwens, geen kinderwens, een secundaire kinderwens. Ik vind het te veel, te veel zelfvertedering en verwondering, te veel gezeur ook. Ik corrigeer mezelf: het is goed dat hier eindelijk vrijuit over wordt geschreven en gedacht, de berg boeken, toneelstukken en films over moederschap vormen in wezen een correctie op een geschiedenis waarin hooguit mannen wat te zeggen hadden over moeders. Ik meen dat ook, maar wat ik werkelijk voel is teleurstelling, omdat het veel is maar ook zo weinig.
Ik wantrouw mijn eigen feminisme, dat bestaat uit incidentele opflakkeringen van felheid en woede, maar weinig consistent of programmatisch is. Ik ben vaak minder solidair dan ik zou moeten zijn, vermoed daar dan ook weer de sinistere, verinnerlijkte machinaties van het patriarchaat (de momenten waarop ik solidair ben: wanneer ik andere moeders in de publieke ruimte zie klooien met kinderen en spullen en deuren. Wanneer niemand een hand naar ze uitsteekt, wanneer hen door de overige aanwezigen zelfs actief geen blik waardig wordt gegund. Wanneer de vader van mijn kind zegt dat hij altijd zoveel aanspraak heeft als hij ergens alleen is met het kind, dat iedereen zo aardig voor hem is).
In 2013 publiceerde Valeria Luisellihaar debuutromanDe gewichtlozen,een boek dat ik met veel bewondering las en dat voor mij sindsdien een ankerpunt is geworden voor het genre. Het is een ijle vertelling waarin een jonge moeder het spook najaagt van een verdwenen, wellicht onbestaande, dode schrijver. De fragmentarische vorm is een direct gevolg van de verhouding tot haar peuter en pasgeboren baby. 'Romans zijn van de lange adem', noteert ze. 'Dat vinden romanschrijvers althans. Niemand weet precies wat het betekent, maar ze zeggen het allemaal: van de lange adem. Ik heb een baby en een middelste kind. Ze laten me niet ademen. Alles wat ik schrijf zal - kan - alleen maar van de korte adem zijn. Van weinig lucht.'
Ik vond het destijds een openbaring en een bevrijding: een nieuwe vorm die zich verzette tegen vastgeroeste ideeën over wat literatuur is, wat we serieus dienen te nemen als zodanig. Iets wat dodelijk is voor iedere schrijver, namelijk: voortdurend onderbroken worden, werd hier niet weggemoffeld maar in het volle licht onderzocht en getransformeerd tot iets anders. Later hebben veel schrijvers, althans in mijn versie van de geschiedenis, dit nagedaan. Later werd het een truc en, in mijn versie van de literatuurkritiek, een excuus om de lange adem helemaal aan de dijk te zetten, meer uit gemakzucht dan uit artistieke overweging.
Adrienne Rich kon,schrijft ze in het voorwoord bijUit vrouwen geboren,pas beginnen met haar monumentale essay toen ze 'de open ruimte van de middelbare leeftijd betrad'. Toen ze, niet alleen fysiek maar ook mentaal, afstand had genomen van zichzelf als jonge moeder van drie zoons in het Amerika van de jaren vijftig, 'met van gezin, consumptie en Freud doortrokken ideologie'. Toen ze, in die open ruimte van de middelbare leeftijd, de Adrienne Rich was geworden die wij ons herinneren: de publieke intellectueel en dichter, de feministische en uitgesproken lesbische activiste.
Uit vrouwen geborenis, in alle opzichten, een boek van de lange adem. Rich zag dat er in de feministische kritiek tot dan toe nauwelijks aandacht was geweest voor het moederschap - feministes als Simone de Beauvoir en Shulamith Firestone kwamen met de nogal simplistische oplossing dat vrouwen maar beter überhaupt geen kinderen konden krijgen - en voelde zich geroepen daar iets aan te veranderen. Ze wilde niet alleen een diepgravende analyse schrijven van het moederschap, maar de lezer er ook van doordringen dat het geen ahistorisch, laat staan neutraal, fenomeen is: 'Het moederschap - dat nooit genoemd wordt in de geschiedenis van veroveringen en onderwerpingen, van oorlogen en verdragen, ontdekkingsreizen en imperialisme - heeft wel degelijk een historie, het heeft een ideologie, het is fundamenteler dan instituties als de stam of de natie.'
Aan de overkant van deze geschiedenis van het moederschap, de geschiedenis dus van moederschap als instituut, bevindt zich dat moederschap 'als ervaring' uit de ondertitel van het boek, die 'potentiële relatie van elke vrouw tot haar vermogen om leven voort te brengen'. Met dat vermogen zijn mannen eeuwenlang aan de haal gegaan, en Rich doet onversaagd verslag van de met geregeld in kwaadaardigheid omslaande vanzelfsprekendheid waarmee ze dat deden. In tien hoofdstukken onderzoekt ze de waarden van prepatriarchale samenlevingen, de tektonische verschuivingen die het patriarchaat met zich meebracht, de verering van de moeder die hand in hand gaat met haar verguizing, de (postindustriële) uitvinding van het gezin als hoeksteen van de samenleving, de manieren waarop het geïnstitutionaliseerde moederschap vrouwen aan hun lichaam kluistert én ze ervan vervreemdt.
Rich vervlecht geschiedkundig en antropologisch onderzoek met persoonlijke beschouwingen, historische bronnen en ooggetuigenverslagen, cultuurkritiek en, niet zelden, haar eigen felle meningen - zo was de pil volgens haar een 'patriarchaal ding' dat absoluut niets te maken had met seksuele bevrijding, maar vrouwen gewoon op een nieuwe manier ketende. Gratis kinderopvang? Een zijpaadje, maar absoluut niet de route naar het radicaal nieuwe denken en leven dat zij voorstond. Met Freud en de zijnen, die de moeder aanwezen als bron van alle potentiële ellende maar voor het overige een wezenlijke desinteresse voor de vrouw aan de dag legden, veegt ze de vloer aan - zonder dat ze vergeet ruimte te maken voor de (veelal vrouwelijke) psychoanalytici die tegen deze ideeën ingingen, vaak op straffe van excommunicatie. Feminisme moest óók een mannenzaak zijn, maar dat de meest 'profeministsiche' mannen heimelijk hoopten tranen te mogen plengen in het kader van bevrijding, terwijl ze voor het overige nog altijd dezelfde aanspraken wensten te maken, dat ging er bij Rich niet in.
Uit vrouwen geborenis geeneasy read.Rich wilde een uitputtend boek schrijven, aanklacht en naslagwerk in één. Boven alles wilde ze volledig zijn - een drang die zich ook uit in de vele voetnoten, die de hoofdtekst als een zoemend onderbewuste voorzien van zijpaden, aanvullingen, tegenspraak. Als geheel is het een vurig pleidooi voor kennis van de geschiedenis én voor de onderkenning van het feit dat alles een geschiedenis heeft, en daarmee ook een toekomst.
Kennis nemen van de geschiedenis is lang niet altijd gemakkelijk. Zo leest het hoofdstuk over de geschiedenis van de verloskunde, getiteldHanden van vlees, handen van ijzer,bij vlagen als een ijzingwekkend horrorverhaal. Bijzonder beklemmend is ook haar ontleding van het gezin, met als dieptragisch slotakkoord een casestudy van Joanne Michalski, een 38-jarige moeder van acht kinderen uit een voorstad van Chicago die haar twee jongste kinderen op een zonnige middag in 1974 onthoofdde en hun lichamen in stukken sneed op het gazon. Het was in de jaren daaraan voorafgaand al volkomen duidelijk dat het met Michalski niet goed, en steeds slechter ging, dat ze weliswaar intens van haar kinderen hield maar zich geen raad wist met de rol die haar, tot acht keer toe, was toebedeeld. Wat had de traditionele psychiatrie voor haar kunnen doen, vraagt Rich zich af. Hadden ze haar moeten 'aanpassen' aan het moederschap, haar moeten opsluiten? Niemand leek stil te staan bij de krankzinnige verwachtingen waar miljoenen moeders aan dienden te voldoen. Niemand stond stil bij het institutionele geweld van het patriarchale moederschap.
Af en toe werd ik gekvan dit boek, want het is véél en dan nóg meer. Rich herhaalt zichzelf, stapelt voorbeeld op voorbeeld, kan drammen, gebruikt telkens opnieuw al die grote, verblindende woorden - maar uiteindelijk is dat allemaal ook wat me er volledig voor inneemt. De persoonlijke noodzaak, om deze platitude maar even te bezigen, is van begin tot eind voelbaar. Tot mijn bevreemding merkte ik dat zoiets als 'met ingehouden adem' lezen een daadwerkelijk fysieke ervaring kan zijn. De intensiteit van het eerste, grotendeels autobiografische, hoofdstuk bracht me bijna in tranen.
Rich wist dat ze in een boek als dit het 'ik' onmogelijk kon vermijden. Het was een zwaarbevochten variant. Jarenlang had ze het vermeden om terug te reizen naar 'het gebied' dat haar 'het meest pijnlijke, onbegrijpelijke en onzekere toescheen dat [ze] ooit had bereisd: een gebied, omringd door taboes, een mijnenveld van verkeerde benamingen'. Ze wist zich in eerste instantie weinig méér te herinneren dan de bezorgdheid en de uitputting, de woede en verveling. Pas toen ze zich verdiepte in het historische onderzoek, lukte het haar de weg te bereiden voor alles wat haar eerder te te problematisch, te persoonlijk had geleken.
In eerste instantie dacht ik dat ik de persoonlijke passages het mooist, pijnlijkst en intiemst vond, ze zijn doorleefd en zeldzaam oprecht, en bovendien geschreven met de gevoeligheid van de dichter die Rich was, maar gaandeweg begreep ik hoe ook al die andere, soms taaiere en ogenschijnlijk drogere stukken, ten diepste persoonlijk waren.
Uit vrouwen geborenlaat zien wat zoiets als 'de lange adem' kan behelzen, is er in zekere zin een pleidooi voor. Het is een moedig, vurig boek dat niet voorschrijft, maar het eigen denken aanwakkert. 'Je wordt nooit weggehaald uit het hol dat je bewoont', citeert Rich de filosoof Simone Weil bij aanvang, 'je komt er zelf uit.'
Zeker nu, anno 2025, het 'patriarchaal chauvinisme' ongekende hoogtijdagen viert in het volle licht van de zon, is het van levensbelang om te begrijpen hoe we geworteld zijn in het verleden, dat 'eeuwige waarheden' nooit eeuwig zijn maar aan verandering onderhevig, dat we zelf de verandering zijn.
Adrienne Rich,Uit vrouwen geboren: Moederschap als ervaring en instituut.Vertaald door Maaike Meijer en Marta Vooren. Nijgh & Van Ditmar, 376 blz.