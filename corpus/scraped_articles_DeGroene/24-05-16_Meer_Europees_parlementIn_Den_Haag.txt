Meer Europees parlement In Den Haag

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
16 mei 2024
In de aanloop naar de Europese verkiezingen gaat het vooral over 'meer EU' of 'minder EU', terwijl de verkiezingen daar helemaal niet om draaien.
Onder de schaduw van de formatie kruipen we langzaam richting de Europese verkiezingen op 6 juni. Met de nadruk op langzaam. Uiteraard zijn de Europese verkiezingen niet helemaal onzichtbaar. Bas Eickhout, Europees lijsttrekker voor GroenLinks-PvdA, kwam afgelopen weekend langs bijWNL Op Zondag- hoewel: mét partijleider Frans Timmermans, en dus eveneens een dosis nationale politiek. Ook werd vorige week de Stemwijzer gepubliceerd, inclusief de traditionele bijeenkomst waarin lijsttrekkers ten overstaan van de pers op hun eigen partij moeten proberen uit te komen. Bij D66 Amsterdam stond rond de finaleavond van het Eurovisie Songfestival een 'kick-off' van de Europese campagne op het programma. Deze zaterdag is er een Campagne Kanjer Kick-off van Volt met een 'crash course campagnevoeren' voor vrijwilligers.
Het is de vraag of het genoeg is, met nog zo'n drie weken te gaan. Eind maart toonde een peiling van Ipsos I&O dat 71 procent van de Nederlandse kiezers niet één Europese lijsttrekker kent. Dat belooft niet veel goeds voor de uiteindelijke bekendheid van hun verkiezingsprogramma's. Vorige week deed ookOp1een poging de aandacht voor de Europese verkiezingen aan te zwengelen. Op de 'politieke vrijdag' van het programma was Laurens Dassen te gast. De vraag op tafel: wie mag zich 'Mr. Europapa' noemen, Volt'er Laurens Dassen of D66'er Rob Jetten? Het was de vooravond van de diskwalificatie van 'Europapa' Joost Klein bij het Eurovisie Songfestival. Een blauw Europapa-jasje hing al klaar.
Een vreemde keuze was dat wel: op de Europese verkiezingen vooruitblikken met een 'wedstrijdje Europapa' tussen twee in juni niet-verkiesbare politici. Maar dat gold nog meer voor de vraag erachter: welke partij is het meest proEuropees? Dassen had zelf aan die insteek bijgedragen. Hij zat namelijk ook aan tafel om te praten over een actie die hij vorige week startte. Op de Rotterdamse Euromast had Volt de tekst 'minder-eu.nl' geprojecteerd. Bedoeld om te 'triggeren', aldus Dassen. Kiezers laten nadenken over de gevolgen van minder Europa. Op de website kun je onder meer campagneposters downloaden. Een leeg boodschappenkarretje boven een Volt-logo, met daarbij de tekst 'Ons leven met minder EU'. En dito posters met Poetin en lange wachtrijen aan de grens. Aan tafel landde die pointe niet helemaal. 'Ik snap die vorm van campagnevoeren niet, dus jullie zijn voor "meer Europa" en dan zet je "minder Europa" op een gebouw?' aldus politiek verslaggever Thomas van Groningen.
Maar het punt is vooral: daar gáán de Europese verkiezingen niet over. Een spraakverwarring die door de Ierse politicoloog Peter Mair scherp geanalyseerd is in zijn in 2013 postuum verschenenRuling the Void.Bij de Europese verkiezingen kiezen we onze vertegenwoordigers in het Europees Parlement. Die gaan inmiddels over veel, maar nog steeds niet over de vraag of we 'meer' of 'minder' EU zouden moeten willen. Over de vormgeving en bevoegdheden van de EU wordt besloten door de regeringen van de lidstaten - niet door het Europees Parlement. Dat houdt zich primair bezig met politiekbinnende reeds bestaande kaders: Europees beleid. En juist daar liggen stapels heel echte vraagstukken. Denk aan klimaat, stikstof, of de regulering van technologie. Zo vertelde GroenLinks-europarlementariër Kim van Sparrentak onlangs bijBNR Digitaalwat ze in Brussel probeert te doen tegen desinformatie en 'extreme algoritmes' op sociale media.
Het resultaat - en daar draagt de Volt-campagne aan bij: een 'mismatch' tussen waar het Europees Parlement daadwerkelijk over gaat en wat de kiezers in de campagne voorgeschoteld krijgen. Volgens Mair is het een van de redenen voor de 'afwezigheid van effectieve vertegenwoordiging' van burgers in de Europese politiek. Europarlementariërs krijgen als het ware deels 'irrelevante' mandaten mee van hun kiezers. Je stemt bij de Europese verkiezingen op Volt omdat je 'meer Europa' wil - maar dat had je dan dus in november moeten doen, bij de Tweede Kamerverkiezingen. Het is dan ook niet alleen een kwestie van gebrekkige aandacht, maar ook van 'verkeerde' aandacht. Politieke controle is meer dan het hebben van mogelijkheden voor inspraak. Het vereist discipline van politici en kiezers om ze goed te kunnen gebruiken.
Een valse start dus, de Volt-actie. Maar Volt is hierin niet alleen. In het Europese verkiezingsprogramma van NSC lezen we een pleidooi voor het vastleggen van een EU-beleidstoets in de Nederlandse grondwet. Geen idee hoe nsceuroparlementariërs dat in Brussel voor elkaar moeten gaan krijgen. Het D66-verkiezingsprogramma voor het Europees Parlement opent met een hoofdstuk over de 'fundamenten' van de EU, met voorstellen als het direct kiezen van een 'Europese president', het afschaffen van veto's voor lidstaten en het toewerken naar een nieuw EU-verdrag via een 'constitutionele Conventie'. Dit alles op weg naar 'een radicaal democratische Europese Unie'. En ja, er is nog veel te verbeteren aan de Europese democratie. Maar een goede eerste stap zou zijn: de aandacht richten op wat er op 6 juni wél te kiezen is.
Er liggen in Europa stapels heel echte vraagstukken
...