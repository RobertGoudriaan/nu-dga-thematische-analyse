Jurken en broeken

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
22 augustus 2024
KUNST Point of View
Er bestaat binnen het Rijksmuseum Amsterdam een bureau dat zich bezighoudt met de vraag hoe al die miljoenen voorwerpen door de jaren heen in de bestandscatalogi van het museum eigenlijk zijn beschreven - en of dat nog wel deugt. De resultaten daarvan zijn al te zien, op zaal: geportretteerde vrouwen zijn niet meer alleen maar de 'echtgenote van' en zwarte personen zijn niet meer zomaar 'slavin' of 'bediende'. Dat is goed werk; het wordt ingewikkelder als het gaat om terminologie als 'gender', het toeschrijven van al of niet mannelijke of vrouwelijke (of andere) kwalificaties aan voorwerpen of personen. Is die mollige peuter in dat jurkje een zij of een hij? Waren die zijden pantoffels van een heer, of een dame? En die bolhoed?
De tentoonstellingPoint of Viewis in feite een onderzoek naar historische conventies. Het geeft een inventieve doorsnee van de collectie, met werk van Gesina ter Borch en Marlene Dumas, tot Robert Mapplethorpe en Erwin Olaf, met meubels, juwelen, kleding en (bijzonder magnifiek getoond) kant. Allemaal dingen die een gender-notie hebben, of kunnen hebben.
Het levert verfrissende inzichten op. Het meisje met goudsatijnen jurk bij een sinaasappelboom in het portret door Adriaen Hanneman (uit 1654) draagt een baret die - bij nader inzien - voorbehouden was aan leden van de Orde van de Kousenband. Dus is dit geen meisje, maar een jongen, en wel de prins van Oranje, de latere stadhouder Willem III. Kanten kragen werden door mannen én vrouwen gedragen, maar die bolhoed behoorde tot een vrouw (voor het paardrijden) terwijl dat wufte kanten mutsje juist weer werd gedragen door een man, een 'kraamherenmuts', opgezet door mijnheer als mevrouw bevallen was (een gewoonte die helaas uitgestorven is). Er is aandacht voor historische figuren waarvan het gender tijdens hun leven diffuus leek, Kenau Simonsdr. Hasselaar, Grace Jones, de Chevalier d'Eon, koningin Christina van Zweden.
Een conclusie van dat alles mag zijn dat bonte diversiteit in uitdossing en presentatie zich eeuwenlang over het hele panorama van de geslachten afspeelde, en het lijkt er ook op dat die oude wereld, waar helaas nog wel eens een sodomiet werd verbrand, misschien toch meer kleurrijke tolerantie kende dan vaak wordt aangenomen. Kluchten zoals Cornelis Troost ze weergaf, geven een indicatie van een levendige, om niet te zeggen flexibele moraal, maar ergens in de negentiende eeuw moeten we die hebben opgegeven en verruild voor preutsheid en benepenheid en moraalridderij waar we nog steeds last van hebben.
Onmiskenbaar menen de samenstellers dat het vervagen van gendergrenzen in onze tijden een gelukkig effect is van de ontwikkeling van onze persoonlijke vrijheid, meer in het bijzonder de vrijheid om identiteit in seksuele zin te definiëren. Dat is een idee, denk ik, dat niet altijd even relevant was. Over Christina van Zweden, bijvoorbeeld, werd ongetwijfeld geroddeld dat zij wellicht 'niet helemaal vrouw zou zijn', en dat was vast heel vals, maar wat haar of zijn tijdgenoten pas echt zorgen baarde, was dat zij dan wel hij de Zweedse troon opgaf om katholiek te worden,hu!
Koen Kleijn
Adriaen Hanneman, Portret van Willem III, 1654. Olieverf op doek, 133 × 94 cm