Een dorp zonder geld Gezamenlijk één worden in de Bruderhof

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
19 december 2024
De internationale christelijke gemeenschap Bruderhof is een soort kloosterorde, maar dan voor families. Wie zich aansluit, legt geloften voor het leven af en treedt toe tot een alternatieve samenleving.
Je waant je in het hart van de Bible Belt:de vrouwen lopen in rok, het uitzicht is groen en niemand gooit papiertjes op straat. Kinderen zijn beleefd, iedereen zegt hallo en de heggen zijn gesnoeid. Wacht maar, denk je, van binnen zijn ze vast zo rechts als de neten, met hun blinkende auto's. Maar dan valt iets op: in dit dorp heeft niemand een auto. Privébezit is namelijk afgeschaft. Ze delen alles wat ze hebben, zo verbouwen ze hun groente biologisch, ze zijn pacifistisch en ze hebben één hoofdregel: niet roddelen. En geld is afgeschaft.
Het dorp bestaat echt, in Zuid-Engeland, tussen de glooiende heuvels van East Sussex ten zuiden van Londen. Het heet Darvell. Vanuit het gastenappartement kun je de kinderen zien spelen bij een caviahok. Een vader klimt met zijn zoontje in een boomhut die is gebouwd op een afgetopte wilg van een paar eeuwen oud. De bakstenen huizen zijn afgewerkt met rode leisteen en groene regenpijpen. Darvell is een soort hobbitland, met 250 inwoners. Samen hebben ze een school, een dokter, een boerderij, een bibliotheek en een wasserette. En een fabriek voor houten meubilair en speelgoed voor kleuterscholen, waarmee ze hun inkomsten verdienen.
Darvell is deel van een grotere beweging, de Bruderhof, die bestaat uit nog een tiental vergelijkbare dorpjes in Engeland, Amerika en Australië, plus nog een aantal kleinere leefgemeenschappen, waaronder in Duitsland en Zuid-Korea. Het is officieel een kerkgenootschap, met in totaal zo'n drieduizend leden. Inspiratiebron is de Bergrede van Jezus, die radicale tekst uit het Nieuwe Testament, en het leven van de eerste christenen, die alles met elkaar deelden. In dat voetspoor willen zij verdergaan, in de vorm van een soort kloosterbeweging, inclusief de oude geloften van armoede, gehoorzaamheid en kuisheid, maar dan aangepast voor echtparen en families.
Niemand heeft privébezit, alles is gemeenschappelijk, en ook het werk verdelen ze onder elkaar. En als er ergens een boer, verpleger of IT'er nodig is, dan kan daar een lid voor worden gevraagd, ook al is dat in een ander land.
In media-aandacht hebben ze niet zo'n interesse, maar gewone gasten die willen meeleven met hun gezin zijn van harte welkom in Darvell. Bij aankomst in het pittoreske dorpje staat ons gastgezin, met drie jonge kinderen, al rustig op ons te wachten aan de kant van de weg. We krijgen direct een groot bord pasta en een wandeling door het dorp, langs de verschillende huizen, de fabriek, de dieren en het speelbos waar kinderen naar hartenlust kunnen klussen en hutten bouwen. De komende dagen doen we mee met de activiteiten. De kinderen gaan mee naar school en in de middagen sluiten we aan bij de warme maaltijden in de eetzaal, waar 250 mensen samen eenvoudig maar lekker eten van hun eigen land. Zelfs het bier dat er regelmatig bij vloeit, is zelf gemaakt.
Eenvoudig is het goede woord, niet alleen voor het eten, maar voor alles wat ze hier doen. Alle appartementen zijn klein en gevuld met identiek meubilair. Alles is perfect onderhouden. Twee gezinnen delen één keuken. Aan mode doen ze niet, dat zou statusverschillen accentueren. De vrouwen dragen fantasieloze rokken, zelfgemaakt. Het heeft allemaal wel wat van de Amish. Bij elke innovatie bespreken ze eerst of het de gemeenschap dient, en ze besluiten alles unaniem, dus soms kan het lang duren. En zo hebben kinderen geen telefoons (volwassenen wel, maar ik zie nooit iemand bellen), maar zijn de keukens zonder uitzondering uitgerust met de beste ovens die er bestaan, want zonder baksels is gemeenschap niet mogelijk. Iedereen krijgt een vaste voorraad etenswaren en als je iets anders nodig hebt, kun je het bestellen en ophalen in het winkeltje. Zonder geld uiteraard.
De Bruderhofbewegingontstond een eeuw geleden in Duitsland rond de protestantse prediker Eberhard Arnold en zijn vrouw Emmy. Ze waren diep doordrongen van het kwaad van de Eerste Wereldoorlog en de armoede die mensen kapotmaakte. Hun nette huis in Berlijn was altijd vol met gasten van allerlei rangen en standen. 'Tijdens een aantal open avonden in ons huis lazen we de Bergrede', schreef Emmy in haar memoires. 'We waren hierdoor zo overweldigd dat we besloten om onze levens volledig om te gooien, koste wat 't kost. Alles wat daar stond, leek direct op ons gericht: wat Jezus zegt over rechtvaardigheid, honger naar gerechtigheid, liefde voor je vijanden, en ook over het actief doen van wat God wil.'
Ze concludeerden dat ze al hun bezittingen op moesten geven, schreef Eberhard. 'Dat is de enige manier om de wereld te helpen. Het pakt de wortel aan van ons egoïsme, waardoor het mogelijk wordt om samen te leven in harmonie, in een leven van liefde en rechtvaardigheid en gemeenschap.' Ze besloten Berlijn te verruilen voor Sannerz, een arm boerendorpje in Hessen, en Emmy's zussen gingen mee. Ze zetten de deur open voor iedereen die mee wilde doen. Binnen de kortste keren woonden hier naast radicale christenen meer dan honderd veteranen, alleenstaande moeders, anarchisten en joden.
Arnold reisde ondertussen rond om contacten te leggen met gelijkgestemden. Hij kwam in Bilthoven op bezoek bij Kees Boeke, de pacifistische Quaker die experimenteerde met de Werkplaats, een nieuwe onderwijsgemeenschap. Tijdens een lang verblijf in South Dakota bezocht hij de beweging van de anabaptisten, wederdopers, die ooit uit Europa waren gegooid maar nu onder de naam Hutterieten in Noord-Amerika samenleven in traditionele 'broederhoven', in gemeenschap van goederen. Hij nam daar een aantal dingen van over, zoals een punctueel gezamenlijk dagritme. Maar ook de radicale theologie van de wederdopers inspireerde de Arnolds: trouw aan Christus als Heer betekent dat andere machten altijd op de tweede plaats komen, zoals de economie of de staat. Ook als dat leidt tot vervolging.
Intussen was Hitler aan de macht gekomen. De nazi's zagen al snel dat deze club zich niet zou laten gelijkschakelen. Ze waren pacifistisch, kwamen op voor de joden en weigerden halsstarrig de Hitlergroet te brengen. Toen de Gestapo de boel wilde oprollen, vluchtte de groep collectief naar Liechtenstein, en toen het net zich daar ook sloot, vertrokken ze naar Engeland. Maar omdat ze Duits waren moesten ze ook daar snel weg. Gedurende een aantal jaar vonden ze onderdak in de jungle van Paraguay.
Eberhard Arnold was intussen overleden en dat kostte de beweging bijna de kop. Er kwamen zelfbenoemde leiders die af wilden van Arnolds anarchistische, organische aanpak, met zijn naïeve geloof dat Gods Geest mensen inspireert om gelijke broeders en zusters te worden. Ze kozen voor een efficiënte organisatie en geloofden dat de sterksten moesten leiden. Dit zette de deur open naar machtsmisbruik en manipulatie. De beweging viel uit elkaar.
Maar er waren nog leden - waaronder een zoon van de Arnolds - die altijd hadden vastgehouden aan het oude geloof in naastenliefde en kwetsbaarheid, en zij veegden de scherven bij elkaar. Zij kregen onverwacht versterking van een groeiende schare aanhangers in Amerika en Engeland, die zo geïnspireerd waren door de oorspronkelijke visie dat ze eigenlijk ook wel wilden toetreden tot zo'n soort kloostergemeenschap. En zo sprongen er op verschillende plekken nieuwe Bruderhofgemeenschappen op, met een doorleefde visie op openheid, debat en kwetsbaarheid. Een van die gemeenschappen was Darvell in Engeland.
Bij het betreden van een nieuwe groepwil je al snel op zoek naar structuur. We willen weten wie 'erover gaat' om uit te leggen 'hoe het zit'. Maar het lastige is dat we die persoon niet tegenkomen. Telkens worden we weer door iemand anders uitgenodigd. Ze willen geen bezoekers, maar meelevers. We spreken een houtarbeider, een afgestudeerde filosoof en een voormalige vluchteling uit Irak. We spreken een man van in de negentig die nog cowboy is geweest op de prairie van Paraguay en we spreken jonge mensen die een tijdje in Londen hebben gewoond, maar toch hebben besloten om in te treden omdat ze hier gelukkiger zijn.
Alles lijkt vanzelf te lopen, als een mierenhoop, waar iedereen precies weet wat hij of zij moet doen en getraind is om verschillende posities in te nemen. Wie de leiders zijn, zouden we niet weten. Bij bijeenkomsten zitten ze in een grote kring. De 'dienaren van het Woord', zoals de pastors worden genoemd, lezen uit de bijbel, maar dat doen ze met een draagbare microfoons, dus wie de leiding heeft, is meestal niet te zien. Het lijkt erop dat ze dat oprecht niet interessant vinden.
'Mijn vader geloofde dit hele verhaal over gelijkheid niet', vertelt Hans van Thoor lachend. Hij groeide op in Limburg, maar trad in de jaren tachtig toe samen met zijn vrouw. 'Mijn vader kwam hier een keer op bezoek bij ons en wilde weleens weten wie er nu echt de baas was van die rare groep waar ik lid van geworden was. Hij wist het wel, zei hij, achter elke groep zitten bazen die zichzelf een dikke auto geven. Hij mocht van ons overal kijken, maar hij zag nergens een dikke auto en ook geen baas. Dus aan het eind vertelde ik het hem: de leider in die tijd was de tuinman, die hij elke dag had gesproken bij zijn wandeling door het dorp. Mijn vader was hier compleet ondersteboven van. Zoiets had hij nog nooit gezien.'
Ook wij nemen onze portie scepsis mee. Wie bepaalt alles hier? Kom je hier wel tot ontplooiing? Waarom zijn de rolpatronen zo traditioneel? Wat ons direct opvalt is dat iedereen daar heel eerlijk over kan praten. Mensen denken kritisch na, en dat wordt tijdens vergaderingen ook gestimuleerd. Niemand komt met ingestudeerde antwoorden. Mensen vertellen eerlijk over de leuke en minder leuke kanten van het leven in gemeenschap, over ergernis die altijd op de loer ligt als je dicht op elkaar leeft. Er zijn jongeren die de gemeenschap vaarwel zeggen. Maar er zijn ook jongeren, de grootste groep, die als ze volwassen zijn zelf ook willen toetreden. Je moet 21 zijn om die keuze te maken, en veel jongeren gebruiken die tijd om na te denken, te studeren, mee te gaan met een hulporganisatie of een tijdje op een andere Bruderhof te wonen. Want niemand wordt lid uit geboorte, je moet persoonlijk een roeping voelen.
Wat ons raakt, zijn niet zozeer de structuren en de specifieke antwoorden op onze vragen, maar is iets anders. Er hangt een diepe vriendelijkheid in de lucht. Of beter: vreugde. Je zou zeggen dat je heel wat moet inleveren om zo duidelijk je eigen verlangens en ambities opzij te zetten. Voor de gemeenschap moet hard worden gewerkt: de wasserette, de keuken, de gezamenlijke inkoop, de zorg, het bedrijf, het onderwijs, de moestuin en de dieren. De lijst is eindeloos. Alleenstaanden wonen niet alleen, ze worden ingedeeld bij een familie en die leven soms een paar jaar in één huis. Dat moet wel wat kosten, op z'n tijd, want soms zijn deze alleenstaanden oud en hulpbehoevend. Het gevolg is een cultuur waar mensen kiezen voor dienstbaarheid. Maar: heel ontspannen. Zelfs de kinderen op school zijn ontspannen. Maar wat wil je, zonder schermen in huis, met veel muziek en boeken, en elke middag na de lunch buiten spelen ofhikendoor het bos.
Iedereen wordt serieus genomen, ook de kinderen van bezoekers. Als onze oudste zoons een middag geen programma hebben, komt er iemand naar ze toe. Er is een oude bewoner overleden. Er is een graf nodig. Of ze mee willen helpen graven.
Om kwart voor acht in de ochtendbegint het werk in de fabriek, Community Playthings. Hier wordt houten speelgoed en meubilair gemaakt voor kleuterscholen en kinderdagverblijven. Gasten werken natuurlijk mee, immers, wat is er eervoller dan een plekje in de trots van het dorp, de werkplaats van de gemeenschap? Arbeid wordt hier gezien als essentieel onderdeel van het leven met elkaar. Wij krijgen een plekje aan het eind van de productielijn, waar we bestellingen moeten inpakken. Vandaag staat de rolband vol kleuterstoeltjes, die we in sets bij elkaar in dozen moeten stoppen. Bij elke bestelling ligt een duidelijke instructie met af te vinken taken: juiste doos, stoeltjes erin, brochure erbij, dichtplakken, stickeren, klaar.
Je kunt wel zien dat deze gemeenschap Duitse wortels heeft:Ordnung!Alles isfoolproofgemaakt, iedereen kan instappen. Een verdieping lager, in de kelder, klinkt het geratel en gezoem van zaagmachines, schuurapparaten, verfspuiters en lopende banden. Hier wordt het binnenkomende, voorbehandelde hout verder klaargemaakt voor gebruik. Jonge gasten van in de twintig staan hier lol te maken en controleren of het ingekochte hout nog splinters of lelijke plekken bevat.
Op de eerste verdieping, waar de kantoren zitten, is het opvallend rustig. Dat komt door een bijzondere gewoonte hier: het eerste uur begint iedereen samen in de productiehal. De assemblagemanager staat een driewieler in elkaar te zetten, en het hoofd IT is eerst bezig met het keuren van de poten van een stoel. Voordat je achter je e-mail gaat zitten, moet je met het product bezig zijn. Met z'n allen.
'We zien arbeid hier als waarde in zichzelf', zegt Trevor Wiser, lid van het salesteam. 'We hebben hier veel slimme mensen, die misschien veel geld zouden kunnen verdienen als ze software zouden ontwikkelen. Maar werk in de vorm van lichamelijke arbeid, dat je samen met de groep doet, is heel belangrijk voor ons. Dat is geen saaie verplichting, het is echt leuk!'
Iedereen doet mee, dus ook Christof van 92. Nee, televisiekijken in een bejaardentehuis is niks voor hem, grapt hij. Hij werkt hier als zijn energie dat toelaat. Er zijn vandaag meer mannen van in de tachtig, plus een paar vrouwen van achter in de zestig. Voor sommige mensen zijn speciaal aangepaste werktafels gemaakt. Zo heeft er eentje voorgeboorde mallen in de tafel en heeft de ander een accutol aan een soort robotarm. Iedereen moet meedoen, is het credo hier, ook als je trillende handen hebt, en de productielijn is daar helemaal op afgestemd.
'Maar onzinwerk geven we ze niet', vertelt Matthew McGee, de begeleider van de gastwerkers en de ouderen. 'We zoeken voor iedereen een zinvolle taak, waar we iets aan hebben. Ik merkte gisteren nog hoe dat uitpakt. Mijn medewerker van 85 was er onverwacht niet, en daardoor liepen we aan het eind van de ochtend tien tot vijftien kratten achter.Mijn heledag liep in de soep. Maar ik vond dat ook wel weer heel mooi, om te merken dat we echt niet zonder hem kunnen.'
Sommige taken zou je misschien kunnen wegorganiseren door het design aan te passen of door te automatiseren. 'Hier denken we andersom: hoe kun je het design en het proces aanpassen zodat je taken krijgt op elk niveau? Dus we besteden heel veel aandacht aan het productieproces. Soms moeten we allemaal iets anders in de gemeenschap doen, en dan is er bijna niemand. Maar soms ligt er een grote order die in één keer weg moet. Dan komen tachtig mannen uit de gemeenschap een hele avond meehelpen. Iedereen moet dan een taak kunnen krijgen, dus daar stemmen we de hele organisatie op af.'
Het bedrijf Community Playthings is vlak na de oorlog opgericht door Amerikaanse pacifisten die in een commune leefden en houten speelgoed maakten. Gelovig waren ze niet, maar ze hadden goed contact met de Bruderhof. In een tijd van crisis kwamen ze erachter dat ze behoefte hadden aan spiritualiteit. Ze bestudeerden verschillende religies, tot ze aankwamen bij het Nieuwe Testament, en net als de Arnolds een paar decennia eerder raakte hen dit zo diep dat de hele groep besloot om zich collectief aan te sluiten bij de Bruderhof. Hun bedrijf namen ze mee. Intussen is het een miljoenenbedrijf dat alleen al in Engeland levert aan de helft van alle kleuterscholen. Met hun garantie van vijftien jaar, ook op buitenspeelgoed, zijn ze marktleider, of beter gezegd: ze hebben de markt gecreëerd in een sector die gewend was aan goedkope zooi.
De Bruderhof krijgt regelmatig aanbiedingen van investeerders die het bedrijf over willen nemen. 'Echt heel vaak', zegt Wiser, 'deze week nog.' Maar dat is natuurlijk totaal niet aan de orde. 'We zijn heel dankbaar dat we iets zinvols kunnen maken, waar we als gemeenschap inkomsten uit halen, en dat ook nog eens bij onze waarden past.'
Politiek gezien heeftde Bruderhof een heel eigen profiel, dat dwars door gebruikelijke schema's loopt. Ze zijn kritisch op individuele zelfontplooiing en leggen de nadruk op gemeenschapsleven. Dat maakt ze heel conservatief, als het gaat om het traditionele huwelijk bijvoorbeeld. Maar daardoor zijn ze ook altijd nauw betrokken geweest bij bewegingen tegen racisme en uitsluiting. Hun geloof in radicale geweldloosheid maakt ze kritisch over abortus en euthanasie, maar minstens zo zeer over de doodstraf en oorlog, en ze hebben dienstweigeraars altijd gesteund. Bij verkiezingen gaan sommige leden stemmen, anderen houden zich liever afzijdig van politiek. 'Onze eerste loyaliteit ligt bij Christus en niet bij de overheden in de verschillende landen waar we wonen', staat op hun website. Dus als ergens het volkslied klinkt, bij een sportwedstrijd bijvoorbeeld, zullen ze uit respect gaan staan, maar hun hand leggen ze niet op hun hart.
De Bruderhof heeft de gewoonte om vrijwilligers mee te sturen met projecten van Save the Children of het Leger des Heils, of soms de brandweer of een voetbalclub waar hun kinderen lid van zijn. Maar hun eerste gerichtheid is op de eigen gemeenschap. Het verbeteren van de wereld is niet hun ambitie. Ze geloven niet zozeer in iets doen, maar in iets zijn. Zoals Arnold zei, de oprichter: 'We kunnen niet alle problemen van de wereld oplossen, en daarom zien we dat ook niet als onze opdracht. Onze opdracht is heel eenvoudig deze: in een wereld van tweedracht willen we eendrachtig leven. In een wereld vol vijandschap willen we voor vrede en vriendschap leven.' Het grote kan niet veranderen als het kleine niet eerst wordt aangepakt, zeggen ze.
En dat begint heel klein. Midden in de fabriek hangt, op een grote poster, een regel die wordt gezien als de grondwet van de Bruderhof: er is geen ander gebod dan de liefde, en daarom wordt hier niet geroddeld. Ook niet binnen het gezin. Dus als je iets tegen iemand hebt, moet je die persoon aanspreken. Dat is de basisregel hier, waar al het andere uit voortvloeit.
Terwijl de zon schijnt,zitten we op de tuinbank bij Detlef en Jutta Manke, een Duits echtpaar van in de zeventig. Detlef is ernstig ziek, en zet schuifelend een schaal met fruit en appelcake voor onze neus. We kijken uit over de lieflijke heuvels van Sussex. Niet gek om hier te wonen. 'Dat zegt iedereen die hier komt', vertelt Jutta. 'En het is ook mooi hier. Maar dat is niet de reden dat we hier zijn gekomen, veertig jaar geleden. We zijn hier gaan wonen omdat we mensen zochten die commitment aan elkaar wilden geven. Het ziet er mooi uit, maar het is heel hard werken. Mensen werken nu eenmaal vaak op de zenuwen. Ik moet continu vergeven, elke dag weer. En dan ontdek ik: zonder dat ik het doorheb, werk ik anderen ook op de zenuwen!'
Ze vertelt hoe ze opgroeide in het Duitsland van na de oorlog. 'Ik was heel rebels en antiburgerlijk. Iedereen om ons heen was bezig met een eigen huis en een grote keuken. Allemaal om maar niet te hoeven praten over de oorlog. Toen ik Detlef leerde kennen, beloofden we elkaar dat we nooit een eigen huis voor onszelf zouden bouwen. Dat we nooit zouden buigen voor geld en macht. En dat is altijd ons levensmotto gebleven.' Het bracht de Mankes in verschillende woongroepen, met allerlei mensen, maar ze stuitten altijd op een grens. 'Hoe kun je trouw blijven aan elkaar? Hoe word je werkelijk één?'
Op een dag hoorden ze van de Bruderhof. Ze zijn direct naar Darvell gegaan om zelf te kijken. Uiterlijk gezien was het wel even slikken. 'Ze aten twee keer per dag vlees, op plastic bordjes. En ze hadden allerlei tradities van de Hutterieten, compleet met rokken en hoofddoekjes. Wat een verschil met onze alternatieve woongroep met biologische groentetuin. Vreselijk. En toch waren we diep geraakt door de waarden die we voelden. Ze leefden volledig in gemeenschap van goederen. Het kan dus wél, zeiden we. Het is wél mogelijk om alles te delen. Onze kinderen zagen het ook. Die vroegen meteen of ze hier mochten wonen en zeiden: anders gaan we zelf wel, als we groot zijn. We hadden een paar maanden nodig om na te denken, maar toen hebben we onze spullen gepakt en zijn we ingetreden. Onze kinderen zijn nu volwassen en wonen zelf ook ergens in de wereld in een Bruderhof.'
Jezus vroeg zijn volgelingen om alles achter te laten, zegt Manke. 'Dat is voor iedereen moeilijk, hoe veel of weinig je ook hebt. Als je hier meedoet, moet je dus ook alles inleveren wat je bezit. Je moet je gaan voegen naar elkaar. Dat was aan de ene kant precies wat wij zochten. Wij hadden ervaren dat je geen bestendige gemeenschap kunt krijgen als je je niet aan elkaar onderwerpt. Dus niet aan een leider, zeker niet! Maar wel aan elkaar, vanuit de inspiratie van Gods geest. Voor een rebelse alternatieveling als ik was dat natuurlijk ook direct het moeilijkste. Mijn eigen autoriteit opgeven. Mezelf ondergeschikt maken. En dus ook - ach - ons prachtige aardewerken servies inruilen voor plastic. Maar kijk eens om je heen, wat je ervoor terugkrijgt, kijk eens naar deze natuur, naar onze aangepaste woning, naar het zonnepark daar op de helling. Dit is alleen maar mogelijk als je alles inlevert bij elkaar. Zelfs je geld.'
...