Arthur Eaton Afscheid ontnomen De analyticus

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
16 november 2023
Psycholoog/filosoof Arthur Eaton beantwoordt levensvragen van lezers. Deze week: hoe neem ik afscheid van mijn mishandelende vader?
Beste Ans,
Ik hoor achter je woorden een wereld van pijn. Ik hoor echo's van verstoorde relaties, wantrouwen, gevoelens van verraad en verdriet. Ik kan me vergissen, maar het zou me verbazen als het conflict met je familie niet véél ouder is dan deze pijnlijke situatie rond de begrafenis van je vader.
En pijnlijk is het zeker. Het klinkt alsof jou een groot onrecht is aangedaan. Ik lees in je brief dat je bent ontmoedigd, of zelfs verhinderd, om de uitvaart van je vader bij te wonen. Dat is natuurlijk onaanvaardbaar. Ondanks het verschrikkelijke gegeven dat hij je, zoals je schrijft, in je jeugd heeft mishandeld: het blijft je vader. En dat betekent dat jij, net als de rest van je familie, het recht hebt om op een voor jou passende manier afscheid van hem te nemen.
In dat woord 'passend' zit natuurlijk veel van de pijn en de moeilijkheid. Ik stel me zo voor dat je familie niet wilde dat je het op de begrafenis zou hebben over jullie pijnlijke relatie, over de mishandeling. Dat is misschien ergens een begrijpelijke reactie, maar niet erg dapper.
Het klinkt alsof je familie, door jou op deze manier uit te sluiten, een pijnlijke confrontatie uit de weg heeft willen gaan. Als dat zo is, dan zijn het in het beste geval angstige mensen; in het slechtste geval herhalen ze een deel van de mishandeling. Zaken als geweld en misbruik trekken diepe sporen in families. Ze gaan niet zelden gepaard met wegkijken en zwijgen van omstanders, wat even pijnlijk kan zijn als mishandeling zelf. Ik begrijp heel goed dat je boos en gekwetst bent.
Dat is de persoonlijke kant; dan is er een meer formele kant. Volgens mij gaat die terug op de vraag waar een begrafenis voor dient. Is het een gestroomlijnde viering van iemands leven? Een paar liefdevolle toespraken met wat anekdotes, hier en daar een kritische kanttekening, en dan de favoriete muziek van de overledene gespeeld op blikkerige speakers achter in de zaal? Of is het een laatste kans voor aanwezigen om op een openhartige manier te vertellen wat ze voor iemand hebben gevoeld, een soort rituele catharsis? Dat laatste kan heel rommelig en zelfs akelig worden, maar in elk geval is het waarachtig; hoe moeilijk, pijnlijk of ongemakkelijk ook.
De kans om op de begrafenis van je vader te spreken is je ontnomen, en die kans komt niet meer terug. Het is belangrijk om daar vrede mee te krijgen, hoe oneerlijk het ook is. Daarnaast is het zaak om na te gaan wat je precies wilde bereiken met je speech. Het klinkt alsof je veel verwachtte van het uitspreken van je woorden daar. Alsof het een definitieve afsluiting voor je zou zijn geweest; een nieuw begin.
Ik zou in dat licht één voor één je verwachtingen nagaan. Als je bepaalde familieleden wilde inlichten over de mishandeling, dan kan dat nog steeds. Als je je overleden vader nog een laatste keer persoonlijk wilde toespreken, dan kan dat nog steeds. Als het je erom ging om je verhaal hardop te vertellen, dan kan dat nog steeds. Dit inzien geeft je natuurlijk niet de kans om alsnog afscheid te nemen, maar het besef kan iets van de schade herstellen.
Belangrijk om te onthouden is óók dat jij weet wat je weet en voelt wat je voelt, en dus de waarheid aan jouw kant hebt. De kracht zit dus in jezelf, en zit hem in het op een waarachtige manier getuige zijn van je eigen leven. Je familie heeft, zo lijkt het, de kant van de ontkenning gekozen. Zij hebben, door de waarheid te verloochenen, ongetwijfeld een vlekkeloos verlopen begrafenis georganiseerd.
Met vriendelijke groet, Arthur
Heb je ook een brandende levensvraag? Mail dan een korte brief naaranalyticus@groene.nl