Ceci n'est pas une puttertje

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
5 oktober 2023
Hoe dicht kun je nog bij een kunstenaarkomen als er weinig meer van hem is overgeleverd dan een handvol werken? Hoe maak je je een voorstelling van iemand wanneer de schamele feiten van zijn leven die het slijten van de eeuwen hebben doorstaan allemaal samengenomen makkelijk in een luciferdoosje passen?
Goed, het is niet precies niks wat we van Carel Fabritius weten. Maar heel veel meer dan niets is het ook niet. We weten dat hij uit Middenbeemster kwam en dat hij als leerling in het atelier van Rembrandt rondliep. Dat hij trouwde en drie kinderen kreeg. Dat twee van die kinderen kort na de geboorte overleden. En dat niet veel later datzelfde lot ook eerst zijn vrouw en toen zijn enige overgebleven kind trof. Dat er jaren volgden waarin hij weinig of niets schilderde. Dat hij hertrouwde en zich in Delft vestigde. Dat hij daar een aantal wonderlijke werken schilderde, waarvan heden ten dageHet puttertjezonder enige twijfel de grootste bekendheid geniet, maar ook dat hij nooit helemaal uit de schulden geraakte. We weten dat jaren later drie van zijn werken deel uitmaakten van de nalatenschap van Johannes Vermeer - de reden dat kunsthistorici hem graag als een soort schakel tussen Vermeer en Rembrandt opvoeren - en we weten ook dat toen die inventaris werd opgesteld Fabritius zelf al twintig jaar dood was.
Op 12 oktober 1654 was de schilder aan het werk in zijn atelier in de Delftse binnenstad toen iets verderop een beambte genaamd Cornelis Soetens het kruithuis binnenstapte om de voorraad aan een inspectie te onderwerpen. Waren het de ijzeren sleutels die bij het draaien in het slot een vonkje produceerden? Struikelde Soetens en liet hij zijn olielamp vallen? Hoe dan ook: in de momenten die volgden veranderde een aanzienlijk deel van de stad, met een knal die tot op Texel te horen was, in iets dat moderne ogen onwillekeurig had doen denken aan New York in 2001 of, recenter, Beiroet in 2020 maar dat Fabritius' tijdgenoten moet hebben toegeschenen als de Apocalyps. Fabritius zelf werd net als iedereen in zijn huishouden bedolven onder het puin maar daar als enige nog levend onder vandaan getrokken. Hij overleed pas een paar uur later, in een inderhaast opgezet veldhospitaal.
InDonderslag,met zichtbaar plezier vertaald door Henny Corver, schrijft Laura Cumming, in het dagelijks leven criticus van de Engelse krantThe Observer,over haar diepe liefde voor de zeventiende-eeuwse Hollandse schilderkunst in het algemeen en voor het werk van Fabritius in het bijzonder. Maar het boek is op andere momenten meer dan dat: een liefdesverklaring aan de kunst zelf - verpakt in de figuur van haar vader, de Schotse schilder James Cumming, die niet zo plotseling overleed als Fabritius maar wiens verlies zich in het boek niet minder hevig laat voelen.
Cumming vertelt hoe de eerste en enige buitenlandse reis die het gezin ooit maakte hen naar Nederland bracht. 'Mijn vader moest lachen toen ik vertelde wat mijn juf had gezegd, dat de Hollanders gek waren op spullen, en schilderijen van die spullen bestelden zodat ze er hun leven lang naar konden kijken.' Het is dit cliché, dat het realisme bloedeloos zou zijn, indrukwekkend waarheidsgetrouw, maar overal en altijd gespeend van iets als een diepere betekenis, bijzonder maar toch ook weer niet, waartegen ze met een ironische ondertoon het hele boek ageert.
Het is vooral Joshua Reynolds, een Engelse schilder uit de achttiende eeuw die door Nederland had gereisd, aan wiens commentaar ze haar eigen gevoelens toetst. Reynolds was in Italië geweest, en vergeleken daarbij ontbeerde de Nederlandse kunst iedere grandeur en pretentie. 'Nederlandse schilders beeldden alleen objecten, uitzichten en mensen uit; en de toeschouwer bekeek (en bewonderde) gewoon wat hij zag en dat was dat.'
Ik zeg nu dat dit is waar het boek over gaat, maar al lezende werd ik overvallen door het besef dat wat het boek zo verfrissend maakt is dat het nooit echt bezig lijkt te zijn met de vraag waarover het nu precies wil gaan.
Cumming weet dat er altijd meer te zien is. Open je hart en de vermeende banaliteit van al dat realisme trekt zo vanzelfsprekend weg als mist in de late ochtendzon. Neem de soldaat op een paard die je op de rug ziet op een werk van Ter Borch, over wie Reynolds zich zo laatdunkend had uitgelaten. Het schilderij draait niet om hoe waarheidsgetrouw de weerkaatsing van het zonlicht op de wapenrusting is weergegeven. Het schilderij is 'gericht op ons besef van tragiek en de gruwelen van de oorlog'.
OokHet puttertjeis zoveel meer dan de knappe optische illusie die sommige mensen erin willen zien. 'Het is een weergaloos staaltje levensecht weergeven en tegelijkertijd precies het tegenovergestelde (...) Fabritius schept een illusie maar ondermijnt die meteen: het puttertje, naar het leven geschilderd, maar als een van verf vervaardigde essentie.' OverHet straatjevan Vermeer: 'Hoe kan het zo zinsbegoochelend zijn, vraag ik me aldoor af, zo onuitputtelijk mooi - zo oneindig veel meer dan het laat zien?' Nauwkeurigheid is, zo laat Cumming zien, een vorm van begrip.
De vraag waarmee ik begon is de verkeerde. De juiste vraag is hoe dicht je ook eeuwen later nog bij de kunst kunt komen. Het antwoord van Cumming is dat je erin kunt opgaan. Dat je erin kunt leven.
'Als een van verf vervaardigde essentie'
Mauritshuis Den Haag | Carel Fabritius, Het puttertje, 1654. Olieverf op paneel, 33,5 x 22,8 cm LAURA CUMMING Donderslag Vertaald door Henny Corver. Atlas Contact, 317 blz.