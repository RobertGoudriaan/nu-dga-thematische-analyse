'We zijn niet eens meer geschokt' Movies that Matter Phantom Parrot

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
7 maart 2024
Door anti-terrorismewetten staan de mensenrechten van activisten en journalisten onder druk.
Stel, je bent mensenrechtenactivist.Net terug in Groot-Brittannië van een interview met iemand die dertien jaar onterecht in de Verenigde Staten heeft vastgezeten, en is gemarteld, op verdenking van terrorisme. Er staat materiaal op je laptop en telefoon - gevoelige informatie over niet alleen deze man, maar ook over andere mensen die je hebt gesproken. Het gaat niets eens altijd om grote of wereldschokkende gegevens, gewoon het feit dat je contact met ze hebt gehad. Je hele belen chatgeschiedenis: hoelang, wanneer, met wie. Op Heathrow word je zogenaamd willekeurig uit de rij gehaald voor controle. Niet voor het eerst overigens, want je bent niet wit. Deze keer voelt het anders. Bij de douane vragen ze of je een vertaler nodig hebt. Ze zeggen, na al een hele poos: u spreekt erg goed Engels. Het lijkt wel alsof ze iets gerichts willen hebben. Wat ze willen (ze mogen het niet eisen) is dat je het wachtwoord van je telefoon overhandigt. Zoiets hebben ze nooit eerder gevraagd en het is wel heel toevallig dat ze dat juist willen nu je van een gevoelig interview terugkeert. Geef je je wachtwoorden niet, dan kan het zomaar zijn dat je de gevangenis in moet.
Overhandig je die gegevens? 'Ik hoop', zegt Muhammad Rabbani, 'van niet.' In de documentairePhantom Parrotreconstrueert Kate Stonehill zijn vervolging en het onderliggende wantrouwen van de staat: de nauwe samenwerkingen tussen inlichtingendiensten, politie en de techindustrie. Ze bezoekt een conferentie van forensisch techbedrijf Magnet, waar jonge onderzoekers te horen krijgen dat ze zo veel mogelijk moeten verzamelen, ook als dat tegen de wet is, want de wet kan veranderen, maar niet-leeggetrokken data krijg je nooit meer terug. Toestemming om persoonlijke gegevens op te vragen, kun je volgens de spreker best afdwingen.
De documentaire schakelt heen en weertussen haast forensische digitale heropvoeringen van het gesprek dat Rabbani op het vliegveld had en interviews en videofragmenten uit 1999, toen in het Britse parlement met 210 tegen één werd gestemd vóór de Terrorism Act, een wet die politie in staat stelt zomaar mensen te arresteren op verdenking van terrorisme. Onder deze wet heb je geen zwijgrecht, en weigeren antwoord te geven of mee te werken is meteen een potentiële misdaad. Zorgen over hetchilling effectop journalisten en activisten werden ook toen geuit, maar dat mocht blijkbaar niet baten.
Stonehill richt zich op één systeem in het bijzonder: Phantom Parrot. Dat door klokkenluider Edward Snowden gelekte beleid gaat om het compleet downloaden van de telefoons van mensen die zoals Rabbani zijn aangehouden, zonder hen daarover in te lichten. De gegevens van alle telefoons, laptops et cetera kunnen vervolgens worden gecombineerd tot een gigantisch netwerk aan datapunten, dat door veiligheidsdiensten wordt gebruikt als een zoekmachine: typ een naam in en je ziet meteen met wie deze persoon contact had, en wanneer. Met een beetje geluk heb je ook gezondheidsdata zoals gezette stappen op een dag en locatiegegevens van allerhande apps.
Het is Rabbani's plicht om zijn bronnen te beschermen. Daar hoort ook bij dat hij de Britse inlichtingendienst niet zomaar van extra datapunten kan voorzien. Hij zei inderdaad nee en bleef dat volhouden, ook toen hem met klem door drie beambten werd gevraagd zijn beslissing te heroverwegen. Ook toen er een topadvocaat aan te pas moest komen. Die advocaat, Gareth Peirce, die eerder de Ierse Guildford Four tegen de staat verdedigde, zegt later: 'We zijn niet eens meer geschokt. We moeten het vermogen behouden om geschokt te zijn.'
Dit beklemmende verhaal over Rabbani is al eens opgeschreven door Ryan Gallagher, de journalist die ook met Snowden werkte rondom Cambridge Analytica. Stonehill probeert datzelfde verhaal nu in beeld te vatten en dat is een uitdaging, want hoe breng je een statische analyse over papieren wetten en een verder al gebeurd verhaal boeiend in beeld? Ze zet kunst-en-vliegwerk in, gebruikt oude fragmenten, laat Rabbani telefoongesprekken naspelen en vertoont beelden van de gesprekken tussen Rabbani en de man die hij wilde beschermen. Ali al-Marri, die in de Verenigde Staten op verdenking van terrorisme is gemarteld. Rabbani speculeert dat de Britse politie hem arresteerde omdat hij belastende informatie over een bondgenoot in zijn bezit had. Agenten zetten Al-Marri in isolatie, dreigden zijn vrouw voor zijn ogen te verkrachten, lieten hem bijna stikken.
Het is in die gesprekken, wanneer er een glimpje menselijkheid in de documentaire sluipt, dat de film het meest geslaagd is, en waarin het effect van de enorme inbreuk op persoonlijke gegevens het meest aangrijpend is. Rabbani probeert Al-Marri voor te bereiden op moeilijke vragen vanuit het publiek tijdens een optreden in De Balie in Amsterdam. 'Geloof me', zegt Al-Marri. 'Ik heb alle vragen al gekregen.'
Het is de plicht van mensenrechtenactivist Rabbani om zijn bronnen te beschermen
Java Films | Muhammad Rabbani in Phantom Parrot