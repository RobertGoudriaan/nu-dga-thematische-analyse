En de spiegel barstte

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
29 september 2022
De eerste zin:'Toen Anders, een witte man, op een ochtend ontwaakte, ontdekte hij dat zijn kleur was veranderd in een donker en onmiskenbaar bruin.'
Hoe helder wil je een roman beginnen? Patsboem, de situatie is er, Mohsin Hamid lanceert de plot vanDe laatste witte manzonder omhaal. Anders is een Gregor Samsa voor identitaire tijden.
Anders kijkt in de spiegel en voelt niet zozeer schrik of verdriet, maar een ontembare woede, 'een onverwachte, moordlustige razernij'. Hij wil de donkere man die hem aanstaart doodmaken en slaat zijn spiegelbeeld kapot. Een paar dagen durft hij zijn huis niet uit, en als hij eenmaal gedwongen is boodschappen te doen, merkt hij dat zijn vaste winkeliers hem niet herkennen, hem net iets anders behandelen, minder vriendelijk reageren op zijn groet of zijn bedankjes. Uiteindelijk gaat hij weer naar zijn werk op een sportschool - thuisblijven is geen optie, want Anders is Amerikaan, dat wil zeggen: hij is onderbetaald en onderverzekerd - waarop zijn baas tegen hem zegt: 'Ik had me van kant gemaakt.'
Naarmate de tijd vordert komen er meer gevallen, als een vreemd virus. Witte mensen worden zwart, nooit andersom. Anders onderzoekt monomaan de textuur van zijn haar, de stoppels op zijn gezicht, 'zijn huid, de verminderde zichtbaarheid van de bloedvaten daar, de kleur van zijn teennagels (...) zijn penis, onopmerkelijk van formaat en gewicht, onopmerkelijk behalve dat het niet de zijne was, en daarom onaanvaardbaar bizar, als een zeewezen dat niet zou horen te bestaan'. Wanneer hij na een aantal dagen seks heeft met Oona, zijn kwarrel, geeft het hem (en haar) een vreemd opwindende ervaring; voyeuristisch, omdat het aanvoelt alsof niet zijzelf seks hebben, maar ze toekijken naar hoe twee anderen het doen.
Meer en meer witte mensen worden zwart, niemand snapt waarom. Het nieuws valt tijdelijk stil, er komen rellen, complottheorieën, milities patrouilleren in de steden.
De laatste vijftien jaar heeft Hamid (Lahore, 1971) een stapeltje uitzonderlijke ideeënromans afgeleverd, waarbij die ideeën steevast in slimme formules verpakt zaten. ZijnThe Reluctant Fundamentalist(2007) was een van de scherpste romans over hoe voor moslims in de Verenigde Staten het leven na 11 september in één klap veranderde en elk van hen voor verdacht werd aangezien - hij goot zijn verhaal in de vorm van een biecht, waarbij jij als lezer, naar gelang je goede of slechtere vooroordelen, de verteller kon geloven of niet. Zijn roman over het duizelingwekkende tempo waarmee het kapitalisme traditionele structuren in Pakistan overhoophaalde was geschreven als een zelfhulpboek:How to Get Filthy Rich in Rising Asia(2013).Exit West(2017) was een voorlopig hoogtepunt: een fabel waarin twee geliefden uit een belegerde stad in het Midden-Oosten door magische deuren het Westen in vluchtten. Door heel de wereld duiken deze magische portalen op, en zo stromen duizenden vluchtelingen het hartje van Londen of San Francisco binnen, tot schrik van de lokale bevolking.
De fabel was inExit Westzo doeltreffend omdat die magische deuren de willekeur van de vluchteling lieten zien, het volkomen gebrek aan regie die hij kan uitoefenen over zijn eigen lot. En van de andere kant illustreerde de fabel de angst en onmacht van de 'nativistische' Europeanen, die tegen wil en dank moeten accepteren dat ze in een geglobaliseerde wereld leven, waarin iedereen met iedereen verbonden is. En datExit West,met Hamids kalme, terughoudende stijl, ook nog eens twee van zulke menselijke hoofdpersonages had, maakte het tot een klein wondertje. Het stond op de shortlist van de Booker Prize, en had best mogen winnen.
Het sprookjeselement inDe laatste witte mandaarentegen is minder duidelijk. Of minder effectief. In plaats van dat het een nieuw licht werpt op de thema's, werpt het een dwaallicht.
Over racisme zegt de fabel niet veel: ja, Hamid laat personages mijmeren over hoe het nog was om wit te zijn en zich een 'speciale soort' te voelen, lid van 'de enige bevolkingsgroep die zichzelf in dit land geen bevolkingsgroep hoefde te noemen'. Maar aangezien uiteindelijk alle mensen zwart worden, verdwijnt de basis voor racisme. (Nu moet je niet op de stoel van de schrijver willen gaan zitten, maar je kunt je wel afvragen of het niet een interessanter gegeven was geweest als de zwarte mensen wit werden - en of hun sociale status dan mee veranderde.)
Het is ook geen passende parallel met het angstdenken dat, à la covid, loskomt wanneer er een omineus virus ronddwaalt. Covid was (en is) een overzichtelijk virus, traceerbaar en behandelbaar, maar de huidskleurveranderingen die inDe laatste witte manplaatsvinden zijn door geen wetenschapper uit te leggen. Niet heel gek dan dat mensen in complotten gaan geloven, hoge machten aanroepen of zich bewapenen - er vindt niets minder dan een mirakel plaats.
Sterker is de roman over generaties - Anders en Oona veranderen al snel, hun ouders pas later. Anders en Oona kunnen redelijk vlot aan de verandering wennen, de ouders niet. Ze weten wel dat ze hun kinderen zullen volgen, de toekomst in, en rouwen om wat ze kwijtraken, namelijk de wereld die ze kenden.
Meer en meer witte mensen worden zwart, niemand snapt waarom
MOHSIN HAMID De laatste witte man Vertaald door Saskia van der Lingen. De Bezige Bij, 189 blz. Christopher Lane / Guardian / ANP | Mohsin Hamid in New York, 27 juli