En, duurzaam! De analyticus Arthur Eaton

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
19 september 2024
Psycholoog en filosoof Arthur Eaton beantwoordt levensvragen van lezers. Mijn vriendin is verslaafd aan tweedehandskleding shoppen. Wat te doen?
Beste D.,
Je springt op de fiets en sjeest door de stad, op weg naar jullie volgende aankoop. Jij bent de prins op het witte paard, D., op een missie voor je meisje. En haar zie ik óók voor me: thuis op de bank met een kop thee, alvast op zoek naar de volgende uitdaging voor haar dappere ridder. 'Wat denk je van deze? Best een leuk vestje, toch?' En hop daar ga je weer, door de regen naar Bos en Lommer.
Volgens mij draait je vraag om verlangen. In de psychoanalyse wordt verlangen gezien als een essentieel onderdeel van wie we zijn; en we weten dat verlangen nooit volledig kan worden vervuld. De Franse psychoanalyticus Jacques Lacan maakte dit tot een kernpunt van zijn theorie: ongeacht hoeveel status we verwerven, hoeveel succes we behalen, hoeveel we ook krijgen of kopen, er blijft altijd een gevoel van gemis. Dat gemis, zei Lacan, is inherent aan ons, structureel, en juist dat gemis voedt voortdurend onze nieuwe verlangens.
Lacans ideeën zijn geliefd bij critici van het kapitalisme. Dat systeem speelt in op ons gevoel van gemis door ons telkens te verleiden met de belofte dat de volgende aankoop ons eindelijk heel zal maken. Compleet. Bij elke aanschaf denken (of voelen) we zoiets als:dit wordt het sluitstuk van mijn collectie, nu is mijn leven af. Met deze gitaar, of dit boek, of dat ene jurkje, ben ik eindelijk helemaal mezelf. En inderdaad, éven werkt het zo - heel even. Na een goede koop voelen we ons korte tijd verzadigd. Maar zulke gevoelens vervliegen snel, en het gemis keert onvermijdelijk terug, waarna zich weer een nieuw verlangen aandient. We zijn verstrikt in een economisch systeem dat onze verlangens voedt, zonder ooit echte bevrediging te bieden. Ach, wee ons.
Zoals ik al schreef, dat gevoel van gemis is structureel. Iedereen heeft het. Ik, jij, jouw vriendin. Bij iedereen uit het zich net weer anders. Maar misschien zou je voorzichtig kunnen informeren of er niet ook een andere behoefte achter het kleren kopen schuilgaat. Kleren zijn een soort tweede huid, en we kopen ze dus vaak als we niet helemaal lekker in ons vel zitten, of als we behoefte hebben aan een dikkere huid - bescherming tegen de buitenwereld. Soms kopen we kleren omdat we toe zijn aan een nieuwe versie van onszelf. Wat we dragen speelt een belangrijke rol in hoe we onszelf zien, en hoe we door anderen worden gezien. En soms, zou Freud zeggen, is er helemaal geen diepere betekenis. Soms is een leuk topje gewoon een leuk topje.
Het klinkt alsof het goed gaat tussen jullie, D. Je klinkt toegewijd: zoals je steeds op pad gaat om de nieuwe aanwinst van je vriendin op te halen. Het is duidelijk dat je om haar geeft, en dat je de situatie met een open hart benadert. Zij waardeert het vast dat je lange fietstochten aflegt voor haarpetite manie. Wat me wel opvalt, is dat het shoppen iets is wat jullie samen doen, en toch in zekere zin apart: zij bestelt de kleren, jij haalt ze op. Misschien is het leuk om er iets meer een gezamenlijke activiteit van te maken. Neem haar eens mee achter op de fiets, of zoek samen iets uit online. Of, nog beter: bedenk iets geheel anders wat je samen kunt doen op een druilerige dag. Wie weet ontdekken jullie iets nieuws. Wie weet zijn er dan helemaal geen kleren meer nodig.
Met vriendelijke groet, Arthur
Heb je ook een brandende levensvraag? Mail dan een korte brief naaranalyticus@groene.nl