Mexico's president had aan 200.000 drugsmoorden geen boodschap

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
3 oktober 2024
Mexico-Stad- Ga in Mexico de straat op, en je ziet al snel grote borden waarop de op 1 oktober afgetreden president Andrés Manuel López Obrador wordt gehuldigd als weldoener. Vraag Mexicanen naar wat ze van hem denken, en je krijgt een genuanceerder beeld. Sommigen vinden hem inderdaad de beste president ooit, want dankzij Amlo, zoals López Obrador in de wandeling heet, is er meer werk en minder armoede. Voor anderen is zijn presidentschap een complete mislukking, vooral vanwege zijn onverschilligheid tegenover Mexico's grootste plaag: de ontstellende drugscriminaliteit.
De critici sparen Amlo niet. Hij heeft, zeggen ze, geen structurele hervormingen doorgevoerd. Onderwijs, gezondheidszorg en dienstverlening zijn achteruitgegaan. Het milieu heeft zwaar geleden. Het leger heeft ongecontroleerde economische en politieke macht gekregen. De rechterlijke macht is afhankelijk gemaakt van de politieke partijen; verreweg de grootste partij is Amlo's eigen Morena. Van de beloofde strijd tegen de corruptie is erg weinig terechtgekomen. En de in 2006 begonnen moordepidemie is blijven woeden. Tijdens Amlo's zesjarige ambtsperiode hebben drugsbendes bijna tweehonderdduizend mensen vermoord, meer dan onder wie ook van zijn voorgangers in de vorige en huidige eeuw.
De president is erin geslaagd deze ontstellende slachting te minimaliseren dankzij zijn formidabele gave om het publieke debat te manipuleren en de nieuwsagenda te bepalen. Daartoe hield hij iedere werkdag om zeven uur 's ochtends zijnMañanera, een persconferentie die uren kon duren. Persconferentie? Het was eerder een onemanshow, waarin hij politieke propaganda maakte, erop los loog en zijn critici aanviel. Vragen die hem niet bevielen, beantwoordde hij met een dreigement, of helemaal niet. Hij toonde geen enkele solidariteit met de slachtoffers van mensenrechtenschendingen en weigerde te praten met de moeders van de vele vermisten. Dat zijn er nu 116.000. Schuldigen worden zelden gepakt. Het leger heeft, met instemming van Amlo, het onderzoek naar verschillende bloedbaden in de doofpot gestopt.
Op 9 september brak een oorlog uit tussen de twee machtigste clans van het Sinaloa-kartel, de grootste drugsleverancier van de Verenigde Staten. Er zijn al zo'n 120 doden gevallen. In de noordwestelijke deelstaat Sinaloa staan veel autoriteiten op de loonlijst van de maﬃabazen. Het is onwaarschijnlijk dat Amlo's opvolger Claudia Sheinbaum, die haar hele politieke carrière aan hem te danken heeft, de kartels anders zal aanpakken dan haar patroon: met ﬂuwelen handschoenen.