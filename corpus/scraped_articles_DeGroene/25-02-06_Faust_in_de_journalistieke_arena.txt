Faust in de journalistieke arena

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
6 februari 2025
'Interviewers zijn rare mensen.Ze willen zich dienstbaar opstellen en zeuren vervolgens over gebrek aan waardering.' Zo begon Arjan Visser in 2022 zijn bijdrage aanIn de spiegel,een bundeling verhalen van bekende interviewers.
Prikkelende stelling, maar hoeveel eeuwig miskende zeurkousen kent dit gilde nu werkelijk? Denk aan de talkshow- enZomergastenpresentatoren. IJdeltuiten zitten er vast tussen, maar steen en been klagen over aandachttekort, dat doet toch vooral de hoofdpersoon van Vissers nieuwe romanDe allemansvriend.
O nee, je mag de ik-verteller niet gelijkstellen aan de auteur, maar Visser zet de poort naar die valkuil wel heel verleidelijk open - om ons daar vervolgens te grazen te nemen, maar dat komt straks. De cv's van verteller en hoofdpersoon zijn nagenoeg identiek: schreef een handvol romans, maar is vooral bekend van zijn 'Tien Geboden'-reeks inTrouwwaarmee hij, sinds 1998 alweer, alleen maar anderen op het schild heft. Maar net nu hij er 'zo langzamerhand genoeg van begon te krijgen de aangever te moeten zijn van zoveel middelmatige clowns', dient zich een interviewkandidaat aan met een aanbod dat hem uit zijn middelmatigheid kan bevrijden.
Wat een larmoyant egodocument leek te worden, ontpopt zich al gauw tot iets boeienders. Het gaat om twee broers, William en Jack Kaptein. De laatste, CEO van een vastgoedbedrijf, is onder verdachte omstandigheden vermist geraakt met zijn zeiljacht. Nadat William uitgebreid zijn zegje heeft gedaan in een 'Tien Geboden'-interview, neemt iemand namens Jack contact op.
Deze verhaallijn is sterk en slim plotgedreven, met wendingen waarin alles tot op het laatst blijft kantelen. Zonde om veel te verklappen dus. Het is Buwalda-achtig door hetbig corporate-wereldje, en herinnert door het Kaïn-enAbel-motief - met een goede tegenover een foute broer - aan Tommy Wieringa'sNirwana.
Arjan Visser schrijft minder weelderig. Hij hanteert een aangenaam minimalistische, scherp observerende stijl. Zo oogt Jack Kaptein op foto's altijd 'alsof hij de fotograaf een mop had verteld en vrolijk wachtte tot het muntje zou vallen'.
Ook weet hij alinea's effectief terug te snoeien voor maximaal effect. Nadat de verteller wekenlang in een Normandisch huisje 'schrijvertje heeft gespeeld' en dromend van een doorbraak 120 pagina's naar redacteur Tilly Hermans stuurt, staat er: 'Op mijn vraag of ze het document in goede orde had ontvangen, antwoordde Tilly na anderhalve week: "We zien elkaar donderdag."'
Witregel.Hard cutnaar de volgende scène: 'Voor de deur van de uitgeverij kwam ik Marieke Lucas Rijneveld tegen, ooit een vriendin van de dochter van mijn oudste zus.' Maar in zulke talrijke passages, waar we telkens het verhaal van de Kaptein-broers verlaten, komt ook een zwakte aan het licht. Veel terzijdes gaan over de gedoetjes rond zijn journalistieke werk en in de literaire wereld.
Discussie op de redactie over de aflevering waarin hij Lale Gül zonder tegenspraak laat beweren 'gedemoniseerd' te zijn door een recensent van zijn eigen krant. Uitgever Sander Blom die alleen oog heeft voor Rijneveld en hem, de verteller, alleen toeroept dat hij nog wel 'een paar interessante Tien Geboden-kandidaten' heeft. Het Haagse literaire festival dat hem niet meer als interviewer vraagt; men wil verjongen, maar waarom staat Arjan Peters dan nog wél geprogrammeerd?
Dompers, kribbigheden, koude douches: Arjan Visser heeft ze allemaal opgespaard, en jawel, persoonlijk kon ik wel gniffelen om deze treurnis van herkenning, maar voor iemand buiten dit vak is het te veel de kleine binnenwacht rond krantenredacties en Amsterdamse uitgevers. Dit is de categorieSatiriëvan Arie Storm, maar dan zonder het kolderieke. Alleen als het zelfbeklag erg over de top gaat, kun je er wat zelfspot in zien. (Zijn aanwezigheid in het lijstje Anton Wachterprijs-winnaars ziet hij als 'een soort typefout'; hij zou eerdaags wel 'gesommeerd worden het beeldje terug te geven'.)
Pakkender wordt het pas weer als hij - precies op de helft van het boek - naar Marrakesh vertrekt, voor het interview waarmee hij zijn ziel verkoopt. Faust in de journalistieke arena. Met Jack Kaptein als Mefisto en duistere spiegel van de verteller zelf, die bijna zwicht voor verleidelijke Daisy Poppa (Gretchen?), waarna zijn vriendin Miriam alsnog bij hem wegloopt.
Intussen sloeg ik wel aan het googelen. Heet Vissers vriendin werkelijk 'Miriam Rosenthal'? Nee, maar het is wel de naam van een vrouw uitCrimes and Misdemeanors(1989), een huwelijksdrama van Woody Allen. Het overspel wordt literair spel. En hier confronteert Visser ons met onze misvatting een biecht voor waarheid te houden. Zoals deTrouw-lezer de waarheid denkt te horen in die interviews, die toch een soort 'biecht' zijn, met de interviewer als 'ideale biechtvader' zoals Arnon Grunberg het blurbt achter op zijn verzamelbundel.
Deze roman doet zich voor als zo'n biechthokje voor Arjan Visser, de plek waar hij eindelijk zijn duistere kant eens prijsgeeft. IJdelheid, hebzucht, onkuisheid, woede, jaloezie, gemakzucht. Alleen de vraatzucht heb ik even gemist, maar verder komen alle hoofdzonden wel aan bod. Zonder dat het overigens échtall the waygaat.
Daarmee laat dit boek je achter met het gevoel dat het hele spiegelpaleis vooral is opgetuigd om iets te zeggen over waar, niet-waar en wie-deed-het. In veel mindere mate is het de indringende verkenning naar morele drijfveren die het ook had kunnen zijn, waarschijnlijk als hij van zijn verteller een meer wendbaar, fictief personage had gemaakt. Nu blijft hij, op die louterende misstap na, uiteindelijk een goedzak, jawel, een allemansvriend.
Dompers, koude douches: Visser heeft ze opgespaard
ARJAN VISSER De allemansvriend Atlas Contact, 270 blz. Jelmer de Haas | Arjan Visser hanteert een aangenaam minimalistische stijl