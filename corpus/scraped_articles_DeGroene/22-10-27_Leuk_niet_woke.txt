Leuk, 'niet woke'

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
27 oktober 2022
Een verhaal vertellen is:ordenen, stroomlijnen, schrappen, eenheid aanbrengen. Voor een biograaf is dat niet anders, die moet een heel leven zo zien te herschikken dat er uit de brij van documenten, getuigenissen en feitjes een logisch geheel verschijnt, ontdaan van losse eindjes en aperte tegenstrijdigheden. Het eindresultaat heeft altijd een zekere kunstmatigheid: er is immers geen interessant mens dat vrij is van paradoxen en eigenzinnigheden.
Een veelvoorkomend gevolg van dit bijschaven en opschuren van een bestaan is dat de biograaf achterblijft met een hoopje ongerijmdheden, dat vervolgens gethematiseerd moet worden. Zo ontstond er onder biografen de troop van 'de gespleten persoonlijkheid' - Jaap Goedegebuure concludeerde dat de even ernstige als sensuele Frans Kellendonk een 'door en door tweeslachtig karakter' had, Elsbeth Etty stemde in met Henriette Roland Holsts zelfanalyse dat zij 'tot op den grond gespleten' was en Jan Fontijn koos 'tweespalt' als hoofdmotief en titel voor het eerste deel van zijn Van Eeden-biografie. Terecht heeft Hans Goedkoop het in zijn biografie van Herman Heijermans over 'de kalenderwijsheid dat de mens voor eens en altijd in zichzelf verdeeld is' - om op de laatste pagina vast te stellen dat zijn onderwerp 'oneindig veel tweeslachtiger en grilliger was dan hij wilde zijn'.
Het is daarom verfrissend dat historicus Rob Hartmans hier in zijn boek over T.S. Eliot (1888-1965) expliciet tegenin gaat. Zijn bijdrage aan 'herdenkingsjaar' 2022, waarin de honderdste verjaardag wordt gevierd van Eliots bekendste werk, het lange modernistische gedichtThe Waste Land,heeft als uitgangspunt dat ons beeld van deze dichter versteend is: we zien hem óf als literaire patroonheilige óf als reactionair monster. Hartmans wil deze clichés openbreken en 'laten zien dat de man verschillende "gezichten" had, dat hij niet een uit één blok marmer gehouwen standbeeld was dat we slechts op afstand kunnen bewonderen, en evenmin een demonische figuur waarin alle nare trekjes van de twintigste-eeuwse westerse cultuur samenvloeiden'. Meerduidigheid is hier het beginpunt, geen redmiddel achteraf.
Dit project heeft een zeer dankbare casus, want wie belichaamde er meer tegenstrijdigheden dan T.S. Eliot? Hij kwam uit Missouri, maar werd na zijn emigratie naar het Verenigd Koninkrijk Britser dan Brits. Hij was een van de voortrekkers van de radicaal-vernieuwende modernistische beweging, maar ook een aartsconservatieve monarchist die zich bekeerde tot de Anglicaanse kerk. Hij liet zijn eerste vrouw verkommeren in een gesticht, maar schreef sentimentele liefdespoëzie voor zijn laatste echtgenote. Hij gold als ongenaakbaar en asociaal, maar was als redacteur van Faber & Faber de ontdekker en gewaardeerde aanmoediger van W.H. Auden, Stephen Spender, Philip Larkin, Sylvia Plath en Ted Hughes. Hij schreef de moeilijkste gedichten van de twintigste eeuw, maar ook de brontekst van de musicalCats.
Hartmans beroept zich vooral op recent uitgegeven brievenbundels om deze veelkantige persoonlijkheid in beeld te brengen. Daarin komt de 'leukere' Eliot vaker aan het licht: er worden schunnige versjes geciteerd, die hij ook als brave kerkganger naar zijn vrienden bleef sturen, en passages die laten zien dat Eliot wel degelijk over zelfrelativering en zelfspot beschikte. De correspondentie met Ezra Pound blijkt een en al jongensachtige meligheid te zijn. Nadat de doorgedraaide Pound, die de redactie voerde overThe Waste Landen het gedicht zo ongeveer halveerde, het eindresultaat onder ogen kreeg, schreef hij zijn vriend:'Complimenti, you bitch.'
Op andere momenten probeert Hartmans begrip voor Eliot op te brengen. Zijn bekering was eigenlijk helemaal niet zo vreemd als je zijn puriteinse religieuze opvoeding in ogenschouw neemt, en zijn onmogelijke eerste huwelijk moet ook voor hem slopend zijn geweest. En ondanks zijn langdurige waardering voor allerlei Franse literaire fascisten, meldde Eliot zich bij het uitbreken van de Tweede Wereldoorlog wel aan als vrijwilliger bij Air Raid Precautions om zijn stadgenoten te behoeden voor bombardementen. Die nuance is prettig, maar niet altijd overtuigend. Wanneer Hartmans schrijft dat Eliot weliswaar antisemiet was, maar ook weer geen nazi, dat zijn misogynie als een uitvloeisel van zijn algehele misantropie begrepen moet worden, en dat hij flagrant racistische troep opschreef om foute vrienden naar de mond te praten, lijkt het of hij oefenmateriaal wil genereren voor de cursus 'Kromme redeneringen herkennen'. Eliot was 'zeker geen heilige', inderdaad, en daarom hoeft hij niet voor zichzelf in bescherming genomen te worden.
Het merkwaardigste aan deze onderhoudende, toegankelijke monografie is dat de schrijver verwikkeld lijkt te zijn in een schaduwgevecht met figuren die Eliot willen cancelen omdat hij 'niet woke' is. Wie deze mensen precies zijn, blijft onduidelijk; er wordt niet één naam genoemd. Bestaan ze überhaupt? Ik sloeg de grote Britse en Amerikaanse bladen er eens op na en trof daarin alleen maar uitgebreide, diepgravende, en daarmee uiteindelijk welwillende beschouwingen aan. Het grote verschil is dat de poëzie in die stukken centraal staat, terwijl Hartmans uit voorzichtigheid (of bescheidenheid) wegblijft van literatuuranalyse. Ten onterechte, lijkt me, want juist de gedichten, waarin Eliots haat, angst, humor en tederheid in gelijke mate aanwezig zijn, bieden hier de sleutel: alleen op papier kan een versplinterde persoon voor even verenigd worden.
Wie was er tegenstrijdiger dan T.S. Eliot?
Slim Aarons / Getty Images | T.S. Eliot tijdens zijn huwelijksreis op Love Beach in de Bahama's in 1957  ROB HARTMANS T.S. Eliot: De vele gezichten van een conservatieve modernist Spectrum, 267 blz.