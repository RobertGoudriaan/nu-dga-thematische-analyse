De eenheid bewaren Europa Een 'winst voor het midden'?

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
12 december 2024
Het nieuwe Europees Parlement en de nieuwe Commissie zijn rechtser dan ooit. Ondanks Ursula von der Leyens belofte om het politieke midden trouw te blijven, kan haar tweede commissieploeg in de verleiding komen om verder naar rechts te kijken.
Na een maandenlange politiekemachtsstrijd tussen linkse en rechtse parlementariërs gaf het Europees Parlement uiteindelijk toch zijn goedkeuring aan de nieuwe Europese Commissie onder leiding van voorzitter Ursula von der Leyen. Von der Leyen verklaarde dat deze uitslag een winst was voor het pro-Europese midden. Ze is uiteraard vrij om dit te zeggen, maar dat houdt nog niet in dat het waar is. Integendeel, het nieuwe Europees Parlement en de nieuwe Europese Commissie zijn rechtser dan ooit in de geschiedenis van de Europese Unie. Ruim de helft (veertien) van de 27 eurocommissarissen, waaronder Von der Leyen zelf, is centrumrechts, en er is één ultraconservatieve en één radicaal-rechtse commissaris. Bovendien heeft de partij van de Italiaanse premier Giorgia Meloni, de Broeders van Italië, een vicevoorzitterschap van de Commissie in de wacht gesleept.
Het feit dat het nieuwe parlement en de nieuwe Commissie deze keer rechtser angehaucht zijn, past bij de uitslag van Europese verkiezingen. In juni van dit jaar wonnen zowel de Europese Volkspartij (evp) onder leiding van Von der Leyen als de radicaal-rechtse groepen zetels, de centrumlinkse partijgroep (S&D) bleef min of meer gelijk en de Liberalen en Groenen verloren flink. Deze ruk naar rechts zou weleens het einde kunnen betekenen van de grote middencoalitie die Europa sinds de oprichting van de Unie heeft geregeerd. De drie radicaal-rechtse partijgroepen hebben nu 187 van de 720 zetels in het parlement en dit maakt ze tot een belangrijke nieuwe bondgenoot voor de evp, die zelf 188 zetels heeft.
Deze mogelijke nieuwe rechtse coalitie wordt ook wel de 'Venezuela-meerderheid' genoemd. De term ontstond tijdens een stemming in het Europees Parlement waarin een resolutie werd aangenomen om de oppositieleider Edmundo González Urrutia als winnaar van de Venezolaanse verkiezingen te erkennen. Deze resolutie werd gezamenlijk ingediend door de evp en de extreem-rechtse Patriotten voor Europa, waarvan de Fidesz-partij van de Hongaarse premier Viktor Orbán ook lid is. Saillant detail is dat Orbán en zijn partij in Europa vaak als paria worden gezien. De nieuwe politieke werkelijkheid zou de nieuwe Commissie in staat kunnen stellen om conservatief-rechts beleid door het parlement te loodsen met de hulp van niet alleen de evp, maar ook radicaal-rechts.
Ondanks de aanvankelijke belofte van Von der
Leyen om het politieke midden trouw te blijven, kan haar Commissie in de verleiding komen om verder naar rechts te kijken om zo haar politieke doelen te bereiken. Traditioneel gezien werden coalities in het Europees Parlement per onderwerp gesmeed, nooit eerder werd er vijf jaar lang met dezelfde parlementaire meerderheid geregeerd. Deze keer kan een rechtse commissievoorzitter wel rekenen op een rechtse meerderheid in het Europees Parlement. De vraag is dus: zal ze deze gebruiken?
Er is ook sprake van een ruk naar rechts binnen de Europese Raad, waarin de regeringsleiders uit de lidstaten bijeenkomen. De Europese Raad is verantwoordelijk voor de politieke beleidslijnen en de prioriteiten van de EU op de lange termijn, maar niet betrokken bij het onderhandelen over Europese wetten (de Raad van Ministers is dat weer wel). Wel zijn de bijeenkomsten van de Europese Raad cruciaal voor de richting van de Unie en bepalen ze de mijlpalen in de Europese politieke ontwikkeling. De laatste jaren heeft de Unie te maken gehad met onverwachte gebeurtenissen, zoals de coronapandemie en de oorlog in Oekraïne, waarbij de onderhandelingen in de Europese Raad (de zogenaamde Europese toppen) veelal leidend waren.
De Europese Raad is de laatste jaren behoorlijk naar rechts opgeschoven; veertien van de 27 regeringen in de lidstaten worden nu geleid of ondersteund door rechtse of radicaal-rechtse partijen. Dit is belangrijk omdat de Europese Raad er nogal eens een handje van heeft om de Commissie ertoe te dwingen om af te wijken van bestaande beleidsprioriteiten. Dit rechtse blok zou dit met de nieuwe Commissie kunnen doen op het gebied van bijvoorbeeld klimaat en migratie.
Om alvast een voorproefje te geven van wat ons mogelijk te wachten staat hoeven we alleen maar terug te denken aan hoe Von der Leyen eerder dit jaar toegaf aan de boerenprotesten - grotendeels gesteund door radicaal-rechts - en een deel van haar groene wetgeving terugschroefde. Er is sindsdien een duidelijk patroon ontstaan als het om EU-beleid omtrent vergroening gaat. Er kwam verzet vanuit de lidstaten tegen het verbod op verbrandingsmotoren, dat vereist dat alle nieuwe auto's vanaf 2035 geen CO2 meer uitstoten. Ook de implementatie van de ontbossingsregelgeving werd vertraagd, en het milieuvriendelijker maken van het Europese landbouwbeleid werd uitgesteld.
De nieuwe Commissie zal waarschijnlijkook een harder standpunt innemen als het om migratie gaat, het politieke thema pur sang voor radicaal-rechts. Verschillende evp-leiders hebben het afgelopen jaar al uitgebreid contact gehad met leden van het Europees Parlement van de partij van de Italiaanse premier Meloni, en Von der Leyen zelf heeft zich meermaals positief uitgelaten over de Italiaanse offshore-deportatiecentra in Albanië, ook al zijn deze centra in Italië zelf erg controversieel. Radicaal-rechts zou zich de komende tijd ook gesterkt kunnen voelen door de terugkeer van Donald Trump in het Witte Huis en zijn harde standpunten op migratie met een nadruk op massadeportaties van migranten.
Naast een conservatievere houding op klimaat en migratie is het concurrentievermogen van de Europese economie een centrale pijler van de beleidsagenda van de nieuwe Commissie. Hierbij wordt teruggegrepen op recente rapporten van de voormalige president van de Europese Centrale Bank Mario Draghi en de voormalige Italiaanse premier Enrico Letta. In hun rapporten pleiten beiden voor drastische beleidshervormingen in Europa. Het concurrentievermogen van de Europese economie zou moeten worden vergroot door de belemmeringen op de Europese binnenmarkt op het gebied van kapitaalinvesteringen voor bedrijven, energie, telecommunicatie en andere zaken weg te nemen. Daarnaast staan het verminderen van regels en administratieve rompslomp voor Europese bedrijven en meer nadruk op innovatie en investeringen om de economie te stimuleren centraal.
De nadruk op concurrentievermogen is nog belangrijker geworden door Trumps herverkiezing. Trumps gewenste importheffingen zouden de mondiale handelsspanningen verder kunnen laten toenemen. Als Europa niet duidelijk van koers verandert, zal het Europese continent, volgens Von der Leyen, de strijd met andere grootmachten, China en de VS, kunnen verliezen. Op de vraag hoe Europa zou moeten omgaan met de tweede termijn van Trump, antwoordde Von der Leyen dat de 'eenheid bewaren' van cruciaal belang was.
Maar dat is makkelijker gezegd dan gedaan. Radicaal-rechtse partijen, die van oudsher het meest eurosceptisch zijn van alle partijfamilies in Europa, zouden zich gesterkt kunnen voelen door de transactionele benadering van Trump. Als zij, net zoals Trump, inzetten op conflict in plaats van samenwerking als het om internationale betrekkingen gaat, dan zou de Unie bij elkaar houden en samen tot oplossingen komen best een lastige kluif kunnen worden voor de voorzitter van de nieuwe Commissie.
Als het over de toekomst van de Europese economie gaat, gaf Von der Leyen ook aan dat zij persoonlijk gesprekken met de Europese auto-industrie wil gaan leiden om deze met een 'diepe en ontwrichtende transitie' te helpen. Autofabrikanten in Europa, waaronder Ford en Volkswagen, hebben afgelopen maand aangekondigd om tienduizenden banen te willen schrappen, omdat ze moeite hebben om met Chinese fabrikanten te concurreren en met het in kracht treden van strengere EU-emissieregels.
In hoeverre is de nieuwe Commissieeen trendbreuk met de politiek van de grote coalitie in het midden? Is de tweede Commissieploeg onder leiding van Von der Leyen een continuering van de eerste, alleen met wat nieuwe accenten, of gaat het echt een andere kant op? Wat op dit moment duidelijk is, is dat er in de nieuwe Commissie meer aandacht zal komen voor het terugdringen van migratie, maar wellicht blijft het toch vooral bij symboolpolitiek.
Ten eerste is het heel moeilijk om echt grip te krijgen op migratie. Grote delen van de wereld, ook aan de buitengrenzen van de Unie, worden geteisterd door de gevolgen van klimaatverandering en oorlogen, en dit zal migratie laten toenemen. Daarnaast lijkt het beleid van offshoredeportatiecentra, zoals die van Italië in Albanië, niet alleen onmenselijk, maar ook duur en niet effectief. Het beleid kostte ongeveer een miljard euro, maar er werd tot nu toe slechts een klein aantal asielzoekers naar Albanië gebracht.
Daarnaast scherpt de terugkeer van Trump in het Witte Huis ook duidelijk de geesten. Tijdens de Amerikaanse verkiezingscampagne kwam Trump niet alleen met importheffingen op de proppen, maar bleek ook dat hij het niet zo nauw neemt met de Amerikaanse veiligheidsgaranties binnen de Navo. Dit zou grote gevolgen kunnen hebben voor de Europese veiligheid.
DeFinancial Timesmeldde onlangs dat er in Brussel nu concrete plannen worden voorbereid om gezamenlijk te lenen op de kapitaalmarkten om zo de defensie-uitgaven te kunnen verhogen met vijfhonderd miljard. Dit voorstel lijkt sterk op het financieringsinstrument, NextGenerationEU, waartoe tijdens de pandemie werd besloten met als doel de Europese economie na langdurige lockdowns te stimuleren. Maar er is deze keer een belangrijk verschil: deelname is vrijwillig. Dat houdt niet alleen in dat het instrument via nationale garanties van deelnemende landen zal worden gedekt (niet door de EU-begroting als geheel), maar ook dat niet-EU-lidstaten zoals Groot-Brittannië en Noorwegen mogen deelnemen.
Er is uiteraard nog niets in kannen en kruiken, maar hiermee lijkt de nieuwe Commissie wel duidelijke stappen te willen zetten in het Europese samenwerkingsproject. Met de terugkeer van Trump die de machtsstrijd tussen de Verenigde Staten en China weer op scherp zal zetten, komen vraagstukken van veiligheid en defensie hoger op de politieke agenda te staan. Hierdoor zouden migratie en andere rechtse hobby's op de achtergrond kunnen geraken. De Europese politiek is er in ieder geval interessanter op geworden.
Philipp Von Ditfurth / DPA / ANP | Ursula von der Leyen wijst de nieuwe leden van de Europese Commissie hun plaats voor een foto. Linksvoor de Italiaanse vicevoorzitter Raffaele Fitto. Straatsburg, 27 november