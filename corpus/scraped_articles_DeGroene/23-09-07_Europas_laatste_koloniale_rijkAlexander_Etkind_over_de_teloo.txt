Europa's laatste koloniale rijk Alexander Etkind over de teloorgang van Rusland

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
7 september 2023
Volgens de Russische historicus Alexander Etkind is Poetins oorlog in Oekraïne een voorbode van het uiteenvallen van de Russische Federatie. De inkomsten uit olie en gas om de gewesten mee te paaien drogen immers onvermijdelijk op.
De Russische oorlog tegen Oekraïneis niet alleen een oorlog om geostrategische belangen. Het is ook, misschien wel in de eerste plaats, een oorlog uit naam van ideeën, of liever gezegd tegen ideeën, namelijk die van de moderne tijd, betoogt de Russische historicus en cultuurfilosoof Alexander Etkind (Leningrad, 1955). 'De oorlog gaat niet zozeer om Oekraïne, maar om alles wat de moderniteit uitmaakt: zorg om het klimaat, de ophanden zijnde energietransitie en de-carbonisatie van de economie, veranderingen aangaande arbeid in het digitale tijdperk, rechten voor vrouwen en seksuele minderheden en ga zo maar door', zegt hij.
Rusland heeft zich sinds de ondergang van de Sovjet-Unie ontwikkeld tot een monomane 'petrostaat', betoogt Etkind in zijn jongste boekRussia Against Modernity(Polity Press, 2023). In plaats van een moderne, veelzijdige economie is de Russische Federatie een land geworden waar een zeer kleine minderheid onnoemelijk rijk wordt van de export van olie, gas en andere grondstoffen, die ook nog eens goed zijn voor zowat de helft van het staatsbudget en het onderhoud van een groot gewelds- en onderdrukkingsapparaat.
Geen wonder dus dat de machtigen rond Vladimir Poetin sterk gekant zijn tegen elke ontwikkeling, in eigen land of in de rest van de wereld, die hun status dreigt te verstoren. Centraal daarbij staat het tegengaan van alles wat lijkt op energietransitie, zegt Etkind. Niet voor niets is 'klimaathysterie' een belangrijk thema in de Russische propaganda in het buitenland en bij partijen in het Westen waarmee Moskou hoopt democratische landen te destabiliseren. Zulke strevingen brengen immers de export van olie en gas in gevaar, de voornaamste bron van inkomsten van Poetins economische model. In plaats van een wereld in energietransitie, aldus Etkind, willen Poetin en de zijnen terug naar een op de Sovjet-Unie lijkende wereld van olie, staal, rook en militaire macht.
Ik spreek Alexander Etkind via een Zoomverbinding met Wenen, waar hij tegenwoordig hoogleraar is aan de Central European University, de door filantroop George Soros opgerichte universiteit die door de Hongaarse regering uit Boedapest werd weggepest. Etkind is een telg van een bekende familie uit de Russische intelligentsia: zijn vader Mark was een sovjet-kunsthistoricus van naam, zijn oom Efim een prominente letterkundige en dissident. Dat hij zijn wetenschappelijke carrière begon als student psychologie aan de Staatsuniversiteit van Leningrad is in zijn werk vaak nog te merken: in 1997 verscheen een baanbrekende geschiedenis van de psychoanalyse in Rusland en de Sovjet-Unie(Eros of the Impossible)en in 2013 een eveneens grensverleggend boek over het ontbreken van een adequaat rouwproces na de stalinistische terreur(Warped Mourning).
Dat gemis zorgt er mede voor, stelt Etkind, dat in Rusland dwangmatig rampen uit het verleden in een mimetisch proces opnieuw worden opgevoerd: de huidige oorlog als een reprise van de 'Grote Patriottische' tegen Hitler-Duitsland, de huidige repressie van elke liberale oppositie als een afspiegeling van de stalinistische terreur, en misschien zelfs de huidige Russische blokkade van de uitvoer van Oekraïens graan als een herhaling van de Holodomor, de door Stalin in 1932 afgedwongen hongersnood in Oekraïne.
Maar de huidige oorloglijkt toch vooral het resultaat van wat Alexander Etkind in 2021 heeft beschreven inNature's Evil,een cultuurhistorie van grondstofwinning en de funeste invloed die een overvloed aan delfstoffen op een land kan hebben. Waar de meeste theorieën over politieke economie (van Keynes, Marx en vele anderen) uitgaan van een zeker evenwicht tussen staat en arbeidende burgers, met een mate van noodgedwongen democratisering als gevolg, gaat dat voor een 'petrostaat' als Rusland niet op.
De baten voor de staat en de machthebbers van de winning en export van gas, olie en andere bodemschatten zijn zo enorm dat de factor 'arbeid' in de economie nauwelijks nog van belang lijkt. Voor grondstofwinning zijn maar weinig mensen nodig en bijna alle rijkdom komt uit de grond in een beperkt aantal gebieden in West-Siberië. Er is voor Poetin c.s. weinig stimulans om in deze toestand verandering te brengen. Sterker nog, om alles zo te houden als het is confronteren ze de wereld met een door Etkind 'monsterlijk' genoemde oorlog, gericht op het tegengaan van de energietransitie en meer in het algemeen op zelf gedecreteerde 'traditionele waarden'.
Was, in het licht van dertig jaar mislukte economische hervorming en diversificatie van de Russische economie, de huidige oorlog onvermijdelijk?
'Dat denk ik niet. De oorlog is het resultaat van een hele reeks politieke beslissingen. De economie had zich ook anders kunnen ontwikkelen, met meer aandacht voor menselijk kapitaal - tenslotte was de Sovjet-Unie een land met een van de hoogste opleidingsniveaus ter wereld. Het tegenovergestelde is gebeurd: door de eenzijdige nadruk op de rijkdom aan grondstoffen is het menselijk kapitaal verwaarloosd en is er steeds minder geïnvesteerd in onderwijs, gezondheidszorg en sociale voorzieningen. Ik denk dat er tot in 2012(het begin van Poetins derde ambtstermijn als president - rvdb)mogelijkheden waren om deze vicieuze cirkel te doorbreken en de afhankelijkheid van olie en gas te verminderen. Maar dat is niet gebeurd en nu zitten we met deze barbaarse, zinloze oorlog.'
Valt het het Westen aan te rekenen dat het deze ontwikkeling heeft bevorderd?
'Er is wel enige westerse betrokkenheid geweest, natuurlijk. In mijn boek wijs ik op de invloed van de Chicago-economen, met hun voorkeur voor overhaaste privatisering van de sovjet-economie en de zogeheten "shocktherapie". Dat heeft allemaal contraproductief uitgewerkt en is nooit gecorrigeerd. In zekere zin is Poetin nog steeds een trouwe leerling van deze benadering, die heeft geleid tot enorme economische ongelijkheid, zowel tussen bevolkingsgroepen als tussen de verschillende regio's van Rusland.'
Er was dus grote continuïteit in het sinds 2000 onder Poetin gevoerde beleid. Heeft de oorlog van de afgelopen anderhalf jaar u dan toch nog verrast?
'Pas toen begin 2022 Washington en de cia lieten weten dat oorlog waarschijnlijk was, ben ik erin gaan geloven. Tot dat moment geloofde ik niet in de mogelijkheid van zo'n irrationele, contraproductieve beslissing. De elite om Poetin heen heeft in deze oorlog eigenlijk alles verloren; zij hebben ook geen enkele invloed gehad op de beslissing om oorlog te gaan voeren. En toch hebben ze die oorlog aanvaard en zich er niet tegen verzet. Dat was nog het meest onverwacht: zoveel irrationaliteit was een verrassing voor mij. De inname van de Krim in 2014 was in zekere zin een efficiënte operatie, bijna zonder bloedvergieten. Maar in deze oorlog treedt een verregaand feilen van de militaire commandostructuur aan het licht, alsmede ongekend barbaars optreden van Russische troepen. Dat overtreft zeker mijn verwachtingen.'
Niet alleen op energiegebiedverraadt Poetins oorlog de achterliggende agenda van de machthebbers in het Kremlin. Rusland is, al vele jaren inmiddels, in de greep van wat de cultuurfilosoof niet schroomt 'degeneratie' te noemen. De gemiddelde levensverwachting is lager dan in andere geïndustrialiseerde staten, in het bijzonder onder mannen, bij wie met name de overvloedige consumptie van alcoholische dranken een rol speelt. De huidige reclamecampagnes van het Kremlin, waarin de mannelijke bevolking wordt voorgehouden dat sneuvelen aan het front in Oekraïne zo'n beetje het hoogst haalbare is in mannelijkheid, zullen het mannelijk aandeel in het maatschappelijk leven niet vergroten.
'De afwezigheid van vaders in de Duitse samenleving na de Eerste Wereldoorlog werd door de filosofen van de Frankfurter Schule gezien als een factor in de ontwikkeling van het Duitse autoritarisme', zegt Etkind. Zoiets speelt naar zijn mening ook in Rusland. Door het ontbreken van vaders hebben Russische kinderen geen perspectief op de toekomst, terwijl een buitensporige rol bij de opvoeding nu toevalt aan oma's, omdat de moeders moeten werken. 'En grootmoeders zijn, zoals bekend, vooral bedreven in het vertellen van nostalgische sprookjes', aldus Etkind. Dat ook president Poetin tegenwoordig nauwelijks meer een toespraak houdt zonder te refereren aan de vergane glorie van Rusland, lijkt in dit verband zeker geen toeval.
Waar mannen in de Russische samenleving - met name die buiten de 'verwesterde' steden als Moskou en Sint-Petersburg - nog maar een geringe rol spelen, is de politieke elite rond Poetin echter bijna uitsluitend van het mannelijk geslacht. Dat heeft gevolgen voor het gevoerde beleid. Bij alle officiële verering van 'traditionele waarden' gaat de degeneratie van het traditionele gezin (vader, moeder, kinderen) gewoon door. Rusland scoort heel hoog op alle internationale vergelijkingen met betrekking tot alcoholisme, abortus, huiselijk geweld en femicide. Tekenend is het feit dat huiselijk geweld in 2017 uit de strafwet is gehaald - het is nu nog slechts een overtreding met geldboetes.
De Russische praktijk zit vol van zulke tegenstrijdigheden. Zo kent iedereen dededovsjtsjina,de praktijk in het leger waarbij rekruten in de kazerne door de oudere jaargangen worden mishandeld en vernederd, ook seksueel. Maar praten over homoseksualiteit wordt tegenwoordig geheel uit de Russische openbaarheid geweerd en geprojecteerd op het Westen, waar allerlei 'niet-traditionele' vormen van seksualiteit aan de macht zouden zijn.
Etkind ziet de Russische inval in Oekraïne ook als een generatieconflict: de machtigen in het Kremlin zijn door de bank genomen een generatie ouder dan die in Kyiv - net als in de nadagen van de Sovjet-Unie is Rusland weer een gerontocratie. Er zijn in deze oorlog allerlei psychologische mechanismen aanwijsbaar, vindt Etkind. Bijvoorbeeld wat Sigmund Freud 'het narcisme van de kleine verschillen' heeft genoemd: juist omdat Russen en Oekraïners zo verdomd veel op elkaar lijken, neemt de verbeten strijd onoplosbare en wrede vormen aan. Dat narcisme maakt ook dat Poetin nauwelijks onder de indruk is van de verliezen die Rusland in de strijd lijdt. 'Van belang is niet de werkelijkheid, maar de fetisj Oekraïne.'
Deze oorlog is, denkt Etkind,het voorspel tot het uiteenvallen van de Russische Federatie. Omdat in de Russische Federatie, anders dan in de voormalige Sovjet-Unie, in de grondwet geen bepalingen zijn opgenomen over mogelijke afscheiding van landsdelen, zou dat weleens een chaotisch proces kunnen worden, zo voorspelt hij.
Als de superbaten van olie en gas wegvallen - wat onvermijdelijk lijkt gezien de voortgaande de-carbonisatie van de wereldeconomie - valt er voor het politieke centrum straks nog maar weinig te verdelen om in het immense Rusland de loyaliteit van alle gewesten te blijven kopen. De Russische Federatie, meent Etkind, is een land met enorme regionale verschillen, niet alleen etnische maar ook tussen Russen in de verschillende gebieden. Eens zullen die hun eigen prioriteiten laten prevaleren boven een failliete federatie die niets voor de mensen kan doen.
Dat idee is niet nieuw. Etkind heeft een biografie geschreven van de Amerikaanse diplomaat, journalist en romanschrijver William
Bullitt (1891-1967)(Roads Not Taken,2017). Bullitt was van 1933 tot 1936 de eerste Amerikaanse ambassadeur in Moskou en vriend van Freud. In 1919 voerde hij in opdracht van de Amerikaanse president Woodrow Wilson (over wie hij later met Freud een boek zou schrijven) in Moskou met Lenin onderhandelingen over de voorwaarden waaronder de Verenigde Staten en de Sovjet-Unie diplomatieke betrekkingen konden aanknopen. Op dat moment woedde in Rusland nog de burgeroorlog, waarin een aantal 'witte' (anticommunistische) oorlogspartijen door westerse landen werd gesteund.
Bullitts voorstel was om het Russische imperium in 23 onafhankelijke delen op te delen, waarbij de diverse oorlogspartijen zouden houden wat ze op dat moment hadden. Landsdelen als Finland, Oekraïne, Siberië en Tatarstan zouden onafhankelijke staten worden; Lenins bolsjewisten bleven slechts in Moskou, Petrograd en acht andere provincies in Centraal-Rusland aan de macht. Wilson zag weinig in dit plan, maar volgens Bullitt had Lenin er wel oren naar, al zal hij het wellicht vooral hebben gezien als een tijdelijke mogelijkheid om de buitenlandse interventietroepen Rusland uit te krijgen.
De geschiedenis herhaalt zich niet, maar Alexander Etkind geeft de 'de-federalisatie' van Rusland na de huidige oorlog een goede kans. 'Dat lijkt me onvermijdelijk of in ieder geval zeer waarschijnlijk. Poetin had het proces misschien kunnen vertragen, maar bij hem zijn revanchisme en fetisjisme sterker gebleken dan voorzichtigheid en rede. Poetin heeft gekozen tegen orde en welvaart, en voor oorlog.' Het resultaat zal het einde van Europa's laatste koloniale rijk zijn, denkt Etkind, die metInternal Colonizationin 2011 ook een ideeëngeschiedenis van het Russische imperialisme schreef.
Maar is dat niet tegelijkertijd een gevaarlijk vooruitzicht? In westerse debatten over hoe het verder moet met Rusland staan degenen die menen dat alleen een klinkende nederlaag van Poetin uitzicht op vrede brengt, tegenover degenen die waarschuwen dat Rusland niet als verliezer met een soort Weimar-complex moet worden opgezadeld - een gevoel van nationale vernedering als in Duitsland na de nederlaag van 1918, dat de basis kan vormen voor nieuw revanchisme in de toekomst.
'Dat Weimar-syndroom', zegt Etkind, 'dat is al gebeurd, in de jaren negentig, toen de SovjetUnie verdween en Rusland geen machtig land meer bleek. Laten we dus nu duidelijk zijn en aansturen op een groot aantal nieuwe landen tussen Europees Rusland en Sachalin, waar men eigen keuzes kan maken: economisch, cultureel en ook of men democratisch of liever autoritair bestuurd gaat worden. Dan zou dat Weimar-syndroom binnen de kortste keren vergeten zijn.'
Nanna Heitmann / Magnum / ANP | Alexander Etkind - 'Door de eenzijdige nadruk op de rijkdom aan grondstoffen is het menselijk kapitaal verwaarloosd'