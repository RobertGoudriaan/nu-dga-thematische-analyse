Tijd voor nieuwe betovering

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
22 juni 2023
InDe onderwerpingschetst filosoof Philipp Blom hoe de mensheid het waanidee kreeg dat ze de natuur naar haar hand kan zetten. Hij zet daarbij ons bestaande verhaal van moderniteit op z'n kop.
De jaren negentig van de vorige eeuwwaren het decennium waarin het verlichtingsoptimisme zijn zenit bereikte. Na de mislukking van het reëel bestaande socialisme hadden kapitalisme en liberale democratie de handen ineengeslagen om het werkelijke arbeidersparadijs te realiseren. Ongelimiteerde vrijheid voor iedereen; ongelimiteerde welvaart voor iedereen. Francis Fukuyama maakte zich zorgen of we ons er niet te pletter zouden vervelen. Zelf legde hij zich toe op de reproductie van antiek meubilair, maar gewoon lekker hard op je motor scheuren mocht natuurlijk ook.
De droom van de liberale democratieën waar de autocraten elders op de wereld als vanzelf voor zouden wijken was door de opkomst van autocraten in Brazilië, China en Turkije al gelogenstraft. Met de opkomst van allerlei illiberale bewegingen is de liberale democratie in het Westen zelf onder druk komen te staan. Ook het idee van oneindige economische groei is onderuitgehaald nu de prijs van de consumentensamenleving is gepresenteerd. De ecologische verwoesting van landschappen en soorten, de uitstoot van broeikasgassen, de stijgende zeespiegel, het extreme weer. Wat eens met een zekere trots 'onze manier van leven' werd genoemd, keert zich tegen ons. Zeven van de acht door wetenschappers onderscheiden 'planetaire grenzen' zijn inmiddels overschreden, stelde het prestigieuze natuurwetenschappelijke tijdschriftNatureonlangs.
Hoe kon het zo ver komen? Volgens de in Wenen woonachtige filosoof en schrijver Philipp Blom doordat we als mensheid in de ban zijn van een waanidee. Dit idee vatte post in het oude Mesopotamië, waar de eerste menselijke steden werden gebouwd, sloeg over naar de Europese beschavingen en verspreidde zich vanuit daar over de gehele wereld. Het was de waan van de onderwerping; de overtuiging dat de mens niet zozeer onderdeel was van zijn leefomgeving, maar dat hij erboven stond, en dat hij deze diende te onderwerpen en exploiteren. 'Het idee van de onderwerping glinsterde in al zijn facetten zo aanlokkelijk dat veel intellectuelen en nog meer eenvoudige burgers ervoor bezweken, als een welkome infectie.'
InDe onderwerpingpresenteert Blom een geschiedenis van dit idee - al vraag je je na lezing af of je de historische discipline 'ideeëngeschiedenis' niet 'waanideeëngeschiedenis' moet noemen.
In het oude Mesopotamië was het Gilgamesj die erdoor in de ban raakte; later kregen Adam en Eva het gebod de aarde te onderwerpen. 'Vanaf dat moment was de relatie van de mens(met de wereld - mk)geen geven en nemen meer', schrijft Blom. 'Ze was helemaal niet wederzijds meer, maar bestond erin dat mensen de natuur "veroverden" en "beteugelden", bergen "bedwongen" en continenten "ontdekten". (...) De aarde zelf, de "natuur", was passief en had geen stem meer, kon bezeten en verkocht worden, gepenetreerd en ontgonnen, uitgebuit en beheerst door Gods beminde, maar gevallen schepsel, de mens.'
Dit is geen moreel verhaal, zegt Blom nadrukkelijk. Toch heeftDe onderwerpingveel trekken van een boetepreek. We zijn allen zondaars en dienen vermaand. Maar van welk pad zijn we afgedwaald? Als zowel het christendom als het rationele vooruitgangsgeloof uit de Verlichting een ketterij is, wat is dan het ware geloof?
Eerst gidst Blom ons soepeltjes langs een serie 'onderwerpingsfilosofen', van Descartes met zijn vaststelling dat mensen 'heersers en bezitters van de natuur' zijn tot de vertegenwoordigers van wat Blom de 'gematigde Verlichting' noemt, waarin christelijke theologische doctrines nog ruimschoots vertegenwoordigd waren. De notie van de onderwerping van de natuur sijpelde door alle ideologieën en politieke overtuigingen die gedurende de negentiende eeuw het licht zagen.
Voor wie, zoals een jonge generatie neomarxistische denkers, graag naar het kapitalisme wijst als exclusieve oorzaak van de klimaatramp, wijst Blom fijntjes op de ecologische kaalslag die het twintigste-eeuwse socialisme in de Sovjet-Unie van Stalin of het China van Mao heeft veroorzaakt. 'We kunnen geen genade van de natuur verwachten, we moeten haar slopen', citeert hij Leon Trotski. 'Door de machine zal de mens in de socialistische maatschappij het bevel voeren over de natuur in haar geheel (...). Hij zal de plaats aanwijzen waar bergen en passen lopen. Hij zal de loop van rivieren veranderen en oceanen zijn regels opleggen.'
In de lange lijn van denkers die Blom laat passeren, vindt eigenlijk alleen Michel de Montaigne genade. De auteur van deEssaishaalde keer op keer het idee onderuit dat wij mensen superieur zijn aan de ons omringende wereld, met name in deApologie voor Raymond Sebond.Daarin geeft hij talloze voorbeelden van dieren die laten zien dat ze over verstandelijkheid beschikken. Zoals de vos, die, wanneer hij een bevroren rivier oversteekt, zijn oor op het ijs te luisteren legt om te horen of het ruisen van het daaronder stromende water ver weg of dichtbij klinkt en 'al naar gelang hij daardoor merkt dat het ijs dunner of dikker is, terug of vooruit gaat'. Er is natuurlijk wel enig onderscheid, er zijn niveaus en gradaties, maar steeds als aspecten van één en dezelfde natuur. 'Men moet de mens binnen de grenzen van deze ordening dwingen en hem daarin zijn plaats wijzen', aldus Montaigne.
Het zou Bloms lijfspreuk kunnen zijn. Steeds opnieuw wijst hij inDe onderwerpingop het belang van netwerken, wederzijdse afhankelijkheid, verschillende perspectieven en diverse soorten bewustzijn, bijvoorbeeld in het hoofdstukVerweven leven,waarin hij stilstaat bij het baanbrekende onderzoek van de Engelse bioloog Merlin Sheldrake en bij de ontdekking van het microbioom. Sheldrake verdiepte zich in de wereld van schimmels en hun verbondenheid met bomen; tegelijk bleek de afgelopen paar jaar dat het microbioom - het geheel van alle in en op het lichaam levende micro-organismen - veel groter is dan vermoed en een fundamenteel effect heeft op elk aspect van het menselijk lichaam. Zo biedt het menselijk lichaam onderdak aan zo'n veertig biljoen (!) bacteriën, schimmels en virussen, beduidend meer dan het aantal cellen dat de mens zelf heeft.
Is het mogelijk om het idee dat we boven de natuur staan in te ruilen voor het besef dat we er onderdeel van zijn? Hierop is Bloms hoop gevestigd. Bij de beantwoording ervan zet hij ons bestaande verhaal van moderniteit op z'n kop. Volgens dit verhaal, eerst beschreven door Max Weber en later door de Franse historicus en filosoof Marcel Gauchet, was er eerst een betoverde orde waarin de mens onderdeel was van een web van mythes, magische krachten, offers, wonderen, heldenverhalen en goddelijk ingrijpen. Geleidelijk ruilden we deze orde in voor een orde waarin de mens op zichzelf aangewezen was. Zo werd het moderne individu geboren. Het kon niet langer schuilen onder de hemel, maar onderging er ook niet meer de willekeur van. Maar hoe 'autonoom' is het individu dat zo tegen zijn leefomgeving tekeergaat dat zijn eigen voortbestaan twijfelachtig is geworden?
Volgens Blom is het daarom nodig de mens zijn inbedding in de wereld terug te geven, hem opnieuw te doordringen van zijn afhankelijkheidsrelatie tot natuurlijke processen, hem als het ware opnieuw 'te betoveren'. Daarbij is het volgens hem zaak niet te stoppen bij de 'gematigde Verlichting', maar deze voort te denken en de mens daarbij voor te stellen als een 'oneindig vervlochten, onderling afhankelijk systeem van systemen die grenzen doen vervagen'.
Dit is onbekend terrein, erkent Blom, al ziet hij dus wel allerlei aanknopingspunten; bij de schimmels van Sheldrake, bij het menselijke microbioom, maar ook bij een reeks Franse denkers die eerder school maakten met hun alternatieve manieren van zien, zoals de antropoloog Philippe Descola en de vorig jaar overleden wetenschapssocioloog Bruno Latour. Descola pleit voor opheffing van het onderscheid tussen mensen en niet-mensen; Latour voor een herwaardering voor het lokale, vervat in het begripterroir.Iedereen die weleens in de Franse provincie op vakantie is geweest en daar een lokale slager of bistro bezocht, kent dit begrip. Het is de aanduiding voor de streek, de specifieke producten die daar vandaan komen en de trots die de mensen eraan ontlenen.
Dat klinkt mooi, maar iedereen die weleens in de Franse provincie is geweest heeft ook gezien hoe de rest van de wereld daar wordt binnengebracht via gigantischehypermarchés,Decathlons en Buffalo Grills. Dat roept de vraag op of de mensen al die eeuwen aan hun terroir hechtten uit overtuiging of omdat ze daar nu eenmaal toe veroordeeld waren. 'De onderwerping van de natuur kent geen ideologische kleur, geen religieuze bron, geen politieke overtuiging', schrijft Blom. Maar is het dan nog wel een idee te noemen, een waanidee desnoods?
Onderwerpen, ontdekken, overheersen, exploiteren - is dat niet gewoon wat mensen doen, van het oude Mesopotamië tot nu? Kun je zesduizend jaar van exploitatie en verovering van de aarde überhaupt met een alternatief idee bestrijden? Krijg je dat beest ooit nog terug in de kooi? Blom weigert het hoofd te laten hangen en dat siert hem. Maar wat hij metDe onderwerpingtoont, is een seculier scheppingsverhaal over een gevallen soort wiens lot het lijkt de aarde tot de laatste goudklomp af te graven.
PHILIPP BLOM De onderwerping: Een geschiedenis van de verhouding van de mens tot de natuur Vertaald door Wil Hansen. De Bezige Bij, 400 blz.