'Overal zie ik de vergankelijkheid in' Interview Jenny Erpenbeck

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
19 december 2024
Jenny Erpenbeck, opgegroeid in OostBerlijn, schrijft inKairosover een liefde op de grens tussen waarheid en leugen, een relatie waar verraad in sluipt. 'Ik ben gefascineerd door het verlies van iets waarin je geloofde.'
'Nee, we gaanhet níet over politiek hebben, daar heb ik langzamerhand echt genoeg van', zegt Jenny Erpenbeck. 'Het duwt me in de richting van een taal die niet bij me past, het wordt te simplistisch. Zwart of wit, een goede of een slechte persoon. Literatuur draait om ambiguïteit, gelaagdheid.'
Ze is zojuist komen aanrijden op de fiets die ze op haar veertiende cadeau kreeg van een oom uit WestDuitsland. Het restaurant waar we hebben afgesproken blijkt nog dicht, we besluiten op het terras te blijven nadat we de herfstbladeren en plasjes regen van de stoelen hebben geveegd. De najaarszon schijnt fel, Erpenbeck draagt een zwarte zonnebril. Ze is aardig, ontspannen, spontaan, een spraakwaterval. Maar ze is gereserveerd over haar privéleven, en wil dus niet praten over politiek.
Jenny Erpenbeck (1967) debuteerde in 1999 met de psychologische novelleHet verhaal van het oude kind,gevolgd door een reeks indringende romans, waaronderHuishouden, Een handvol sneeuwenGaan, ging, gegaan. Stuk voor stuk lovend ontvangen, in veel landen vertaald en overladen met Duitse en internationale literaire prijzen. Ze bracht ook een bundel essays uit onder de uitdagende titelKein Roman(2018). In haar romans speelt zij onmiskenbaar met autobiografische feiten - maar als je haar vraagt wat waar is en wat verzonnen, dan reageert ze met: 'Hm, doet dat ertoe? Het gaat erom hoe je een verhaal vertelt.' Ze schrijft daarnaast toneelstukken, want de liefde voor het theater laat haar niet los.
De kroon op haar oeuvre verscheen in 2021:Kairos(dit jaar in Nederlandse vertaling), een regelrechte sensatie, onder meer beloond met de prestigieuze International Booker Prize. Tevens gebeurde er toen iets wat in haar ogen opmerkelijk was: na afloop van lezingen werd ze bestookt met vragen over haar visie op de voormalige ddr. Of wat ze vond van de forse winst van het ultrarechtse Alternative für Deutschland (AfD) bij verkiezingen in de voormalige Oost-Duitse deelstaten? Dat irriteert haar. 'In literatuur is álles geoorloofd. En áls je het boek al politiek zou willen duiden, dan probeer ik nuance aan te brengen in het beeld over het goede Duitsland tegenover het slechte Duitsland. Zo heb ik mijn land niet ervaren; ik heb een gelukkige jeugd gehad, een normaal leven geleid.'
In recensies kreeg ze de kritiek dat ze haar oude vaderland te veel zou romantiseren, en het Westen met scepsis neerzette. 'Er wordt een beeld van de ddr geschetst zoals dat nooit heeft bestaan', meent de Duitse historicus Ilko-Sascha Kowalczuk. Maar waar hij zich het meest aan ergert is haar voorstelling van het Westen, waar mensen aan niets anders denken dan consumeren. 'Het verbaast me dat lezers in het Westen dat allemaal slikken als zoete koek. Een vreemd soort zelfhaat die misschien typisch is voor liberale democratieën.'
Haar familieachtergrond wordt er als verklaring bijgehaald, ze kón niet weten hoe het systeem werkelijk is geweest. 'Erpenbeck beschrijft heel goed het bohemienleven in Oost-Berlijn. Maar dat was slechts aan een heel klein deel voorbehouden. Het stoort veel voormalige ddr-burgers dat zij niet op haar eigen geprivilegieerde situatie lijkt te reflecteren', schrijft literatuurcriticus Helmut Böttiger in deSüddeutsche Zeitung.'Alsof iedereen het voorrecht genoot om zich niet met banale dingen als geld en de huur bezig te houden, maar met muziek, poëzie, theater en dagvullende affaires. Politieke gevangenen, heropvoedingskampen en repressie spelen nauwelijks een rol.'
Erpenbeck groeideop in een intellectueel milieu, strak in de geest van het socialisme. Grootvader Fritz Erpenbeck leefde als balling in de Sovjet-Unie en werd na 1945 een van de grondleggers van de ddr en daarna een hoge cultuurpoliticus van de socialistische staat. Grootmoeder Hedda Zinner was eveneens een utopist, emigreerde in 1935, midden in de Stalintijd, naar de Sovjet-Unie, waar ze werkte als actrice, regisseur en radiomaker bij Radio Moskou, en keerde in 1945 terug naar het 'goede' Duitsland. Vader John Erpenbeck was natuurkundige en romancier, moeder Dora Erpenbeck arabist aan de Humboldt Universiteit. Een elite waar allerlei privileges bij hoorden, zoals de beste scholen, appartementen in het centrum van Oost-Berlijn, toegang tot goede restaurants. Een wereld die was afgesloten voorDas Volk.
Vanuit die familietraditie was zij voorbestemd te gaan schrijven, maar ze wilde operaregisseur worden; na het gymnasium studeerde ze eind jaren tachtig theaterwetenschap aan de Humboldt Universiteit. Toen ze afstudeerde, lag in het herenigde Duitsland niet langer automatisch een baan voorhanden. 'Ik ging in een bakkerij werken om geld te verdienen. Al snel had ik iets nodig om mijn hersenen te prikkelen. Ik was begin twintig en dacht: ik ben in alle opzichten vrij, vanaf nu moet ik mijn eigen weg zoeken. Al lang zat het boek over het oude kind in mijn hoofd. Schrijven doe je op je eigen manier, daarin onderscheid je je van je familie. Je maakt keuzes, ontwikkelt een eigen stem.'
Een eigen stem, die heeft ze overtuigend, via haar poëtische pen. Een intense schrijfstijl, die soms de vorm aanneemt vanstream of consciousness. 'Wat ik probeer,
is om onder de oppervlakte van handelingen een ruimte te creëren van het onuitgesprokene, van wat iemand voelt of van gedachten die in een flits langs vliegen. Een plot maakt iets nog geen literatuur, ik vind het interessant wat er onder de inhoud van het verhaal ligt. Wat iemand beweegt bepaalde dingen te zeggen of te doen. Het is altijd de vraag wat wordt verteld en wat verzwegen.'
Haar boeken hebben een overeenkomstig thema: verlies, in allerlei vormen. Van het vaderland dat plotseling niet meer bestaat. Een grote liefde die voorbij gaat. Een systeem waar je ooit heilig in geloofde. InGaan, ging, gegaantobt Richard over de zin van zijn bestaan nadat hij, wetenschapper, met pensioen is gegaan. Hij vindt houvast in zijn dagelijkse rituelen, zwerft overdag door de stad en raakt geregeld het spoor bijster. 'Sinds de Muur weg is, is de stad twee keer zo groot geworden.' Als hij asielzoekers ontmoet, herkent hij iets. Zij voelen zich net als hij ontheemd.
Erpenbeckgoochelt met de tijd en het perspectief. De waarheid bestaat niet, tijd is niet lineair - het heden en verleden lopen via herinneringen door elkaar heen, en gaan zelfs door als iemand dood is, zoals inEen handvol sneeuw(oorspronkelijke titel:Aller Tage Abend,2012). Zelf zegt ze dat haar boeken gaan over transitie. 'Hoe een mens zich moet aanpassen aan een nieuwe realiteit, soms komt dat voort uit geweld, soms uit liefde of angst. Uit de dood kan ook iets nieuws ontstaan. Op school was mijn favoriete geschriftDe metamorfosevan Ovidius. Transitie vind ik een van de interessantste dingen van het leven.'
Het gesprek op het zonnige terras stokt even door loeiende sirenes van brandweerauto's die uitrukken uit de kazerne naast het restaurant.Een handvol sneeuwis een complex verhaal over een vrouw die een schakel is tussen haar voorouders en nageslacht, en dat zich afspeelt in een huis waaraan iedereen vanuit verschillende perspectieven herinneringen heeft. Het bestrijkt bijna een eeuw, van het Habsburgse Rijk, de Weimarrepubliek, nazi-Duitsland en de ddr tot aan de hereniging van Duitsland. De hoofdpersoon is gebaseerd op haar grootmoeder, Hedda Zinner, defellow travellerin Moskou. 'Ik heb gebruikgemaakt van biografisch materiaal, veel research gedaan, en omdat zij joods was heb ik ook de talmoed bestudeerd - de geraffineerde taal, het morele denken, het was een openbaring voor me.'
Een handvol sneeuwis het boek waar ze het meest van houdt. 'Het gaat ook over verdringing. Herinnering ligt niet in een gesloten lade, maar opent opeens bij een gebeurtenis, een voorwerp, muziek of een sfeer, en gaat met je aan de haal. Er komen gevoelens los, steeds weer anders, afhankelijk van je stemming.'
Met haar grootmoeder, die in 1994 overleed, voerde ze veel gesprekken, aan de keukentafel met een kop koffie. 'Een overtuigd communist, een sterke persoonlijkheid. Ze was geschokt over de komst van neonazi's in de ddr, in de jaren tachtig. Ze dacht: alles waar ik voor heb gestreden is voor niks geweest. Heeft mijn leven wel zin gehad? Dat was bitter. Ze wist de Stalintijd te overleven, voor het boek heb ik haar dossier in het archief van Moskou gelezen.'
Pas toen besefte Erpenbeck dat de generatie van haar grootouders in de Sovjet-Unie leefde in een totale sfeer van achterdocht. 'Nooit vrijuit praten, vriendelijk doen terwijl je iets anders denkt. Altijd bang om gearresteerd te worden, en tegelijkertijd de angst om de zaak waarin je geloofde te verraden. Ze zaten helemaal klem. Het goede - een betere maatschappij - werd gebruikt om mensen te vernietigen. Ik wilde schrijven over hoe dat in het privédomein ging met die versluierende taal, en of dat doorwerkte toen ze de ddr hielpen opbouwen.'
Hoe was uw eigen ervaring daarmee?
'Er was normaal opportunisme waarmee je opgroeide. Als je een jaar of twaalf was, moesten jongens zeggen dat ze soldaat wilden worden, meisjes lerares - beide beroepen stonden het hoogst in aanzien. Natuurlijk zei ik dat, anders maakte je geen kans op wat je echt wilde studeren. De plekken waren beperkt. Daarnaast diende je natuurlijk voor je eindexamen hoge cijfers te scoren, zoals in elke maatschappij.'
Wat was de niet-normale kant ervan?
'We waren eraan gewend om in de kranten tussen de regels door te lezen. Er lag een laag onder, dat gold ook bij theater. Wat ik bijvoorbeeld op school zei, was anders dan waarover ik thuis met mijn ouders sprak. In mijn familie was veel discussie over fouten die werden gemaakt in de ddr. Mijn ouders waren lid van de partij, maar als een regering liegt, betekent dat niet dat mensen de leugens geloven. Achteraf heb ik in het Stasi-archief gezien dat de geheime dienst over mijn vader noteerde dat hij een keer heeft gezegd dat de ddr opnieuw moest beginnen en vanaf de basis moest worden opgebouwd, de complete destructie was nodig om het goede terug te krijgen. We hadden geen idee wie ons bespiedden, maar we ervoeren het niet zo problematisch als dat het achteraf bleek te zijn. Over de Stasi maakten we grappen. Je herkende de lage agenten, ze stonden dan uren ergens te posten. Privé heb ik me nooit belemmerd gevoeld.'
Haar ouders hadden een kast vol boeken, ze zegt dat zij 'alles' konden lezen. Nou ja, alles. 'De klassieke literatuur, daar kun je ook je geest mee trainen. Bepaalde boeken waren verboden, zoals1984van George Orwell, die onze samenleving indirect bekritiseerde.'
Was u zich daarvan bewust?
'Ja, ik wist het, maar... Elke generatie ervaart de werkelijkheid anders, maakt steeds opnieuw fouten, je moet het wiel zelf uitvinden. Hoe breng je ervaring over aan de volgende generatie? Pas als je zelf ouder wordt, snap je de fouten die je ouders maken. Niet om het hen te vergeven, maar je ziet hoe moeilijk het blijkt om het goede leven te leiden. Zelfreflectie kan vaak pas na een lange tijd. Ik lees veel over de Sovjet-Unie, de problemen en het geweld zaten er vanaf het begin al in. Als je ouder wordt, dan ga je jezelf vragen stellen over het leven, en kijk je terug.'
Dat kan toch ook in het heden, een reflectie op een systeem of op relaties? Wist u bijvoorbeeld over het bestaan van Bautzen II? In deze beruchte gevangenis voor politieke gevangenen werd via isolatie, dreigementen of marteling hun persoonlijkheid 'gebroken'.
'Jawel, het was duidelijk: als je politiek gezien afweek, kwam je daar terecht. Later hoorde ik wat er allemaal gebeurde. Mensen werden bijvoorbeeld radioactief bestraald waardoor zij aan kanker stierven. Vreselijk.'
Het kapitalisme gold voor haar familie niet als een alternatief, zegt ze, en de val van de Muur voelde vervreemdend. 'Iedereen wilde naar het Westen, kopen en verkopen. De euforie over de sterke D-Mark, ik ervoer het als een valkuil, het maakte mensen gretig en ze zagen nog niet de kosten ervan in hun privéleven - verlies van werk, de prijzen schoten omhoog. We leerden op school dat het zó zou zijn, het klopte. Oké, vrijheid was fijn, je kon reizen, je had meer keuze. Ik kan nu schrijven wat ik wil. Maar ik was vroeger rijk op een andere manier, door de intellectuele traditie, mijn familie en vrienden. Er heerste solidariteit.'
Zag u dat er scheuren in de Muur zaten?
'Wat ik inKairosschrijf: de toekomst heeft de wortels in het verleden. Maar nee, je kon het niet zien. Het was onvermijdelijk, natuurlijk wilden we vrijheid, een betere economie.'
Kairos istot aan de laatste pagina een beklemmende leeservaring. Het liefdesverhaal over Katharina en Hans, dat zich ontwikkelt in de jaren voor en na de val van de Muur, heeft Erpenbeck geschreven in een stijl die overeenkomt met de wurgende obsessie die ze voor elkaar hebben. Beide stemmen lekken door elkaar heen, alsof ze geestelijk samensmelten. Erpenbeck citeert ze niet als ze praten of denken. 'Een kwestie van grenzen: wie is ik en wie is wij? Niet alleen seksueel. De fysieke relatie die zij hebben, kán niet dichterbij komen. Intiem contact in je lichaam.'
Ze vertelt dat ze voor haar boek een conferentie over de werking van ons brein bezocht. 'Heel interessant, een psychiater vertelde dat als we ons iets herinneren, het in je hersenen wordt geproduceerd als een nieuw bestand. Een actief proces, steeds opnieuw. Hans herinnert zich wat Katharina zei of wat zij dacht, en omgekeerd doet Katharina dat over hem. Van twee personages heb je al die stemmen: zeggen, denken en herinneren. Het gebeurt allemaal in het moment, soms snel en tegelijkertijd. Toen ikKairosmoest voorlezen voor een luisterboek merkte ik hoe lastig het is om dat onderscheid te maken.'
Katharina is negentien jaar, doet een theateropleiding, is gevoelig, intelligent, staat open voor nieuwe ervaringen. Ze houdt van haar land, en voor haar is deAntifascistische Schutzwalleen gegeven, ze kijkt er dagelijks vanuit haar flat op uit. Hans is 34 jaar ouder, getrouwd, schrijft romans, af en toe een hoorspel voor de radio. In zijn familie zaten nazi's, hij zat zelf bij de Hitlerjugend, en is uit idealisme socialist geworden, vertrok zelfs vrijwillig vanuit het Westen naar de ddr. Hoewel hij inmiddels milde kritiek heeft op het systeem, gelooft hij onverminderd dat de boeren- en arbeidersstaat beter is dan de erfgenaam van het fascisme, de Bondsrepubliek.
Die twee, protagonisten van twee generaties die verschillend omgaan met idealisme en illusies, zien elkaar in een hobbelende bus - eencoup de foudre- en beginnen een affaire. Seksueel verslindend, kinky en geestelijk onevenwichtig. Hans is bezitterig en jaloers, en behalve haar intellectuele leermeester ook degene die de regels opstelt waar zij zich aan dient te houden -net zoals de staat voorschreef wat wel en niet goed socialistische burgerschap was. Hij dineert met haar in de partijrestaurants, luistert met haar naar zijn lp-collectie, drinkt met haar schnaps en citeert Bertolt Brecht. Alsof het enige waarin hij nog gelooft de liefde voor haar is.
Na drie maanden is de soep bedorven: ze heeft seks met een medestudent in het theater, wat Hans per toeval ontdekt door het vinden van een briefje - de betovering van hun veilige cocon verdampt. Hij voelt zich verraden, gekrenkt omdat het enige pure in zijn illusieloze leefwereld bezoedeld is. De liefde voor haar ontaardt in onderdrukking en machtsmisbruik. Een verhouding op de grens tussen waarheid en leugen, passie en geweld, liefde en haat. Alles wat mooi was, verandert in pijn. Als Kairos, de god in de Griekse mythologie: het goede moment dat nooit meer terugkeert. De teloorgang van hun idylle loopt parallel met de ondergang van de ddr.
'Aan het eind van het boek zit de waarheid verpakt', zegt Erpenbeck. 'Dan denk je: Katharina vertelt een totaal ander verhaal. Sommigen vonden dat niet leuk, ik kreeg brieven van mensen uit het Oosten die vonden dat het is geschreven vanuit een westerse blik: iedereen werkte voor de Stasi. Dat was niet mijn opzet, maar ik deed onderzoek en vond iets wat me zelf verraste.'
Wat voor onderzoek?
Ze begint te lachen. 'Nou ja, naar iemand, de figuur waarop Hans is gebaseerd. Ik doe voor mijn boeken altijd onderzoek, en zo ging ik voor deze persoon naar de Stasi-archieven.' Er zijn twee soorten aanvragen: als slachtoffer of als iemand die werkte alsInoffizieller Mitarbeiter,die anderen observeerde en informatie doorspeelde aan de Stasi. Erpenbeck vulde voor haar aanvraag beide formulieren in. 'Ik wist van tevoren niet in welke categorie hij zou vallen. Opeens zag ik honderden pagina's. Ik was totaal geschokt.'
Voor wie deed u dat?
'Dat ga ik u niet vertellen.'
Waarom niet?
'Dat kan ik niet, ik schrijf niet een heel boek om iets te verstoppen voor u, als lezer.'
Is die persoon Heiner Müller?
'Nee!'
Müller wasdé theaterregisseur van de ddr en Erpenbeck, 22 jaar jonger dan hij, liep begin jaren negentig als theaterstudent bij hem stage. Ze stopte er vervolgens subiet mee - omdat er geen baan was. Of vanwege iets anders? De overeenkomsten tussen de twee hoofdfiguren inKairosen Jenny Erpenbeck en Müller zijn op z'n minst frappant. 'Ik kan u vertellen, en ik ben werkelijk eerlijk, dit is een hersenspinsel van journalisten. Er is iemand in de pers over begonnen, en dat is vele malen overgenomen. Dat maakt me echt heel boos.'
Maar ik heb het niet als een roddel uit de Duitse pers, ik heb het zelf bedacht.
'Het kán hem niet zijn. In het boek begint de relatie met Hans vóór de val van de Muur, Müller leerde ik pas daarna kennen.'
Dat zegt toch niks, voor een schrijver?
'Het zegt juist alles, het verhaal is zo verstrengeld met de politieke verandering, met de verstilde tijd in de DDR. Müller had veel geliefden, en huwelijken. Hij zou nooit hetpetite bourgeois-gedrag hebben vertoond van je vrouw behouden en een geheime relatie aangaan met een ander. Als hij verliefd werd, dan zei hij vaarwel tegen zijn vrouw en begon openlijk een nieuwe relatie.'
Je weet het nooit zeker. Mensen hebben geheimen, vooral in de liefde.
'Het gaat om hoe hij was, zijn karakter, hij was zorgzaam, de meest beleefde regisseur die ik ooit ontmoette. Geniaal, een diepe denker - de besten zijn het meest bescheiden, zij terroriseren mensen niet. In dit vak wordt zoveel geschreeuwd en onheus omgegaan met artiesten. Hij was kalm, respectvol. Hij vroeg me tijdens repetities: wat vind jij? Hij was een leraar voor mij.'
Hans, uitKairos,wekt nul sympathie op. Ik stel me hem voor als een man met een hangsnor, in een morsig DDR-pak en een trenchcoat. Erpenbeck begint hard te lachen. 'Het interessante is, hij is juist heel aantrekkelijk!'
De baas van het café arriveert en maant ons afgemeten het terras te verlaten. We slenteren naar het Mauerpark, een uitgestrekt plein dat tijdens de Koude Oorlog het sinistere niemandsland was tussen twee systemen. Er zijn skaters, hardlopers, stelletjes genieten op het gras van hun lunch. We pakken Hans weer op.
'VanKairosis een vreselijke toneelversie gemaakt, ze begrepen de clou niet. Hans zag er stompzinnig uit, terwijl ik hem probeer neer te zetten als iemand met een fascinerende geest. Hij heeft interessante ideeën over kunst, en ja, natuurlijk is hij kil tegen haar, en hij probeert het goede te doen en dat gebruikt hij als instrument voor het slechte, net zoals ik al zei in verband met het communisme in de Stalintijd. Hans is een teleurgestelde persoon met zijn eigen wonden - twee keer: het fascisme en het socialisme - en tracht er het beste van te maken. Hij is gewend om teleurgesteld te worden en stelt iemand teleur. Maar het is zelfs veel gemener: hij wacht erop dat Katharina gaat falen, en dan kan hij haar pinpointen. Het is een selﬀulﬁlling prophecy, hij komt in een situatie terecht die hij kent, en dan is hij in delead. Controle heeft te maken met angst. Hij probeert het goede moment te conserveren, of een mooi moment te creëren om achteraf te kunnen koesteren. Hans wil geluk managen.'
Maar ja, zegt ze peinzend, hij heeft een punt. 'Haar misstap is natuurlijk geenbig deal,het grote gevaar voor hem is zijn jonge lover te verliezen aan iemand die haar een toekomst kan geven. Een nacht met iemand anders naar bed gaan, betekent dus méér, het is de eerste scheur van het einde. Hij probeert haar te behouden, voor iets langere tijd, door haar te manipuleren.'
Waarom laat u Katharina er dan niet mee stoppen?
'Het is haar eerste grote liefde, op een leeftijd dat je open bent, en rücksichtslos, radicaal. Zij geeft voor hem alles op, stapt in zijn val en wordt onder druk gezet: hij lijdt. Hij zegt niet alleen: het is jouw schuld, hij zegt ook: je kunt niet meer in de spiegel kijken, je hebt geen ziel, en vernietigt haar vanbinnen. Over zijn zielig-zijn voelt zij zich schuldig. Vergelijkbaar met huiselijk geweld of seksueel misbruik. Om iemand te verlaten heb jepowernodig. Als dan alles ook nog wegvalt, met het neerdonderen van de Muur, dan verliest Katharina zo veel dingen die vertrouwd zijn, goed of slecht, dan wil ze regels.'
Volgens Erpenbeck is dat universeel: je groeit samen in een relatie die verandert, en je verandert samen mee. Het magische begin van de liefde verdwijnt, er komt iets anders voor in de plaats. 'Ook dat vind ik een interessante transitie.'
De kritiekdat Erpenbeck inKairosde DDR rehabiliteert, is eigenlijk vreemd. Je kunt de relatie van de hoofdﬁguren beschouwen als een allegorie van de staatsterreur. Hoe een systeem als het ware onder de huid van menselijke relaties kruipt, een giftig proces dat gepaard gaat met leugens, controle en wantrouwen. 'Nou, we moeten de aanwezigheid van de staat niet overdrijven', zegt Erpenbeck. 'De staat was niet in elk detail van je leven aanwezig, je kon een normaal leven leiden. En Hans is geen partijbons, hij is een kunstenaar. Op afstand van de regering en ook ten opzichte van de arbeidersklasse. Hij is eerder arrogant. Maar wat ik interessant vind: de donkere kant is blijkbaar onzichtbaar voor sommige lezers. Ze kunnen niet zien wat ze niet willen zien.'
'Also',zegt ze kordaat. 'Elke schrijver heeft een verhaal dat hij wil en kan vertellen. Mijn idee was niet om een verhaal over "die persoon" te schrijven, maar over wat een historisch moment met iemand persoonlijk doet. Vaak ben je gewoon met dingen bezig en nog onwetend dat een historisch moment om de hoek loert. Niet iedereen was erbij toen de Muur viel, ik ook niet, ik lag in bed te slapen en hoorde het pas de volgende ochtend. Het verdwijnen van je fysieke verleden, het landschap van je jeugd, ervoeren de meesten op den duur als een schok, als het ware als immigratie in eigen land.'
We praten er nog langer over door, en zo stuiten we ook op haar vader, nu stokoud en teleurgesteld in zijn idealen. 'Mijn vader begon te schrijven in de jaren zestig, in Berlijn waren nog de ruïnes van de oorlog. Zijn romans en poëzie gingen over een nieuwe manier van leven, vrouwenemancipatie, het socialisme op weg naar communisme - een hoger niveau van vooruitgang. Na de val van de Muur droogde zijn pen op, hij had geen referentiekader meer, kon niet omgaan met de concurrentie van al die andere boeken in de winkels. Het hele systeem waarin hij geloofde was mislukt. Mijn uitganspunt van schrijven ligt daarentegen bij het opheﬀen van de socialistische samenleving en daarmee bij een nieuw begin. Dat zette me aan tot nadenken over verlies, vernietiging en transitie.'
Zou Hans misschien, met uiteraard een ﬂinke verdraaiing, geïnspireerd zijn op hém. 'Nee, nee, nee!' zegt ze. 'Hij is een totaal andere persoon dan Hans.' Ze is dol op haar vader, wandelt elke zondag met hem. 'Hij is nog jong van geest, volgt alles, heeft de allerlaatste gadgets. Mijn nieuwe boek, dat zal u niet verbazen, gaat over hem. Het wordt waarschijnlijk biograﬁsch.'
Aarzelend geeft ze ten slotte toe: 'Ik heb toen ik jong was zo'n soort relatie als Katharina gehad.' Dan volgt een hilarische anekdote, over de nieuwsgierigheid naar de overeenkomst tussen haar eigen leven en het boek. Ze had een keer een interview met de Nederlandse tv, in haar eigen huis. Tijdens het gesprek vroeg de cameraman opeens: 'Heeft u dat allemaal gedaan, anale seks, u laten slaan en vernederen?' Daarom wil ze liever geen onbekende journalisten thuis ontvangen.
We lopen terug naar haar ﬁets bij het restaurant, door Prenzlauer Berg, een hippe wijk met koﬃetentjes, lange straten met monotone rijen gepleisterde huizen, afgewisseld met pleintjes en bedrijfspanden van voor de oorlog. Dat je in het oude Oost-Berlijn bent, zie je nog aanDas Ampelmännchen,het ﬁguurtje op stoplichten dat is behouden als symbool van het in 1989 verdwenen openbare leven. 'Ik heb altijd twee ﬁlms in mijn hoofd als ik hier loop: hoe het vroeger was, en nu', zegt Erpenbeck. 'En hoe het mogelijk in de toekomst is. Als ik een glimmend hotel of een mooie winkel zie in de Leipziger Straße, waar ik in mijn jeugd woonde, stel ik me de destructie ervan voor. De vergankelijkheid zit er voor mij al in.'
We staan stil bij een vintagewinkel met DDR-prullaria: speelgoed, legerpetten, Lenin-beeldjes en staatsieportretten van Honecker, met zijn dikke bril. Ze houdt duidelijk niet van dit type Ostalgie voor toeristen. 'Het is voor ons pijnlijk, de socialistische inboedel werd toen het Westen zijn intocht hield onmiddellijk bij het vuil gezet.' Zelf begon ze meteen na de val van de Muur spullen te verzamelen, verpakkingen van producten, dat soort dingen. Haar privémuseum, noemt ze het. 'Ik besefte dat wat vanzelfsprekend voor me was, zou verdwijnen. Maar het is geen gestold verleden, het roept actief jeugdherinneringen op.'