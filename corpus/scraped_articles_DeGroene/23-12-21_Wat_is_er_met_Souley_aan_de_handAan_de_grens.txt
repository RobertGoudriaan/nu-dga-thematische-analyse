Wat is er met Souley aan de hand? Aan de grens

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
21 december 2023
Niemand weet waar Souley is. Drie weken geleden verdween hij. Zijn oudere broer Idrisa, die net als Souley in Barcelona woont, heeft sindsdien niets meer van hem vernomen. Zijn moeder in Senegal ook niet.
Souley is nu bijna negentien. Ik ontmoette hem op Tenerife toen hij zestien was, in het opvanghuis van pastoor Pepe voor pas aangekomen migranten in Santa Cruz. Hij was een wat verlegen jongen uit een vissersfamilie, met dreadlocks in pieken en een ontwapenende glimlach. Hij droomde van een bestaan in Barcelona, want van de visserij viel in Senegal niet meer te leven.
Enkele maanden eerder was hij met tweehonderd anderen gearriveerd op El Hierro, het meest zuidwestelijke eiland van de Canarische archipel. Ze hadden een barre tocht van tien dagen op de oceaan achter de rug. Op de zevende dag had de motor het begeven, tweehonderd kilometer van het beloofde land. Dat ze hun vissersboot toch nog naar het Canarische Eiland hadden kunnen loodsen was eigenlijk een klein wonder, vooral te danken aan het feit dat onder de opvarenden ervaren vissers waren die de zee goed kenden.
In Eldorado begon het gedonder. In een geslaagde poging om chaos in de opvang te veroorzaken weigerde de Spaanse regering te doen wat zij altijd gedaan had: vluchtelingen van de Canarische Eilanden overvliegen naar het Spaanse vasteland. Een onbetrouwbare botproef wees uit dat Souley net achttien was. De uit Senegal opgestuurde geboorteakte met zijn werkelijke leeftijd werd genegeerd. Officieel was hij meerderjarig en kon hij elk moment teruggestuurd worden. De gesloten grenzen van de pandemie staken daar een stokje voor. Met hulp van vrienden slaagde Souley er alsnog in een vlucht naar Barcelona te nemen. Hier werd hij w√©l erkend als minderjarige, zodat hij recht had op scholing en onderdak in een opvangcentrum.
Aan die zekerheid kwam vorig jaar een eind toen Souley achttien werd. Veel alleenstaande jonge migranten in Spanje kijken met angst uit naar hun achttiende verjaardag, omdat ze dan op straat gezet worden. Enkelen van hen hebben zelfmoord gepleegd. Maar Souley heeft hier zijn broer en hij kan terug naar ons, waar hij zijn eerste maanden in Barcelona heeft doorgebracht. Wat is er met hem aan de hand?
Het aantal in 2023 getelde doden en vermisten aan de Europese buitengrenzen, volgens het Missing Migrants Project (IOM): 4107