Ex-president Sarkozy oogst lof van Poetin

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
7 september 2023
Parijs- Het onlangs verschenen derde deel van de memoires van Nicolas SarkozyLe temps des combatsbelooft na de voorgaande delen met 23.000 verkochte exemplaren in de eerste week na verschijning opnieuw een bestseller te worden. Het verkoopsucces van het deel over de jaren 2009-2011, het hart van zijn eerste en enige presidentstermijn (2007-2012), wordt deze keer mede verklaard door de lovende reactie van Poetin. Sarkozy (68) noemt terugtrekking van Rusland uit de Krim en de Donbas door de aanwezigheid van de deels Russische bevolking een 'illusie' en toetreding van Oekraïne tot de EU en de Navo geen optie. Oekraïne zou een neutrale status moeten krijgen en president Macron moet diplomatieke onderhandelingen tussen beide landen voorstellen, alsook onder toezicht van de internationale gemeenschap referenda in de Donbas en op de Krim over hun status.
Macron reageerde pas een week na de reacties vanuit de Franse politiek over de 'schokkende' voorstellen van deze 'Russische influencer' die in 2018, drie jaar na de annexatie van de Krim, driehonderdduizend euro zou hebben opgestreken voor een lezing in Moskou ter meerdere eer en glorie van Poetin. De president leek welwillend na zijn recente uitspraak over een hervatting van de dialoog met Poetin 'als het nuttig is', maar bleef diplomatiek. Frankrijk erkent de Russische annexatie van Oekraïens grondgebied niet en Oekraïne blijft kandidaat-lid van de EU.
Net als in de eerste twee delen vertelt Sarkozy vele anekdotes over internationale ambtgenoten, zoals de voorzichtige Merkel en de kille Obama. Deze keer geeft hij wel advies voor kandidaten voor de presidentsverkiezingen in 2027, maar toont zelf geen ambities voor een terugkeer in de politiek. Mogelijk als gevolg van de lopende rechtszaken tegen hem.
In mei werd hij wegens corruptie en omkoping in hoger beroep veroordeeld tot drie jaar gevangenisstraf waarvan één onvoorwaardelijk. In ruil voor informatie zou hij een rechter een aanstelling hebben beloofd. Hij mocht de straf met een enkelband thuis uitzitten, maar ging in cassatie. En vanaf januari 2025 dient zijn hoger beroep in de zaak op verdenking van de illegale financiering (vijf miljoen euro) van zijn verkiezingscampagne in 2007 door de voormalige Libische dictator Kadhafi. Vooralsnog geniet Sarkozy van een landelijke tournee langs de Franse boekhandels.