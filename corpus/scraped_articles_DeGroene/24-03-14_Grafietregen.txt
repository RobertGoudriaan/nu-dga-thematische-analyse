Grafietregen

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
14 maart 2024
TELEVISIE Staal
Naast Wijk aan Zeeërs heb je 'Zeik aan Zeeërs'. De eersten wonen er vaak al generaties en werkten of werken soms bij Tata Steel (Hoogovens). De tweede groep is grotendeels stadse import. De eersten zijn afhankelijk van, maar ook gehecht aan het bedrijf. De nieuwkomers, mondig, 'mekkeren' over de schadelijke effecten die de bedrijfsvoering op milieu en gezondheid van IJmond heeft. 'Dan ga je toch ergens anders wonen?'
De inhoudelijk sterke, fraai gefilmde vierdelige serieStaalopent met een lofzang op dat industriële complex. Vanuit de dakopbouw van zijn Beverwijkse rijtjeshuis heeft Mendes Stengs geweldig uitzicht op ovens, gloed, vlammen, rook, duinen. Hij geniet ervan en werkt er, net als zijn zoon, met wie hij het graf van vader/opa, ook levenslang Hoogovens, onderhoudt. 'Maar kunnen de kleinkinderen er nog werken?'
Toch is genoemde tweedeling niet absoluut. Prompt zijn we in een IJmuidense arbeiderswoning met uitzicht op kanaal en fabrieken. De bewoonster geniet van schepen, druk verkeer en Tata-bedrijvigheid. 'Het gevoel dat je leeft.' Het lijkt een echo van Stengs. 'Maar er moet geen vuiligheid uit komen waar mensen ziek van worden.' Dan blijkt dat haar man, Dirk Weidema, ouwe IJmonder, bijna fulltime Tata monitort. 'Kooks 2 stoot nog altijd te veel Pax uit', meldt Dirk, en hij telt de buren die kanker hebben of eraan overleden. Hij werd actievoerder. Net als Stephanie Dumoulin, yogadocent, relatief nieuwkomer en steeds bezorgder, vooral voor haar zoontje, door stank, rook, stof, grafietregen.
De serie volgt lange tijd de ontwikkelingen rond Tata via talloze personages. Van de schoonmaakploeg en trotse vrouwelijke kraanmachinisten ('je rijdt met een flatgebouw') naar de ingenieur die een gigantisch rookwerend scherm (achttien meter hoog, een kilometer lang) ontwerpt (wel een bedreiging voor rugstreeppad en vleermuis), tot Hans van den Berg, directeur Tata Nederland, die de dialoog aangaat met critici en transitie naar 'groen staal' belooft. Als dat al lukt is dat een langdurig proces, terwijl (vaak achtergehouden) cijfers over kwalijke uitstoot (nu al verboden en regelmatig vastgelegd, maar straal genegeerd) sommige activisten onmiddellijke sluiting van de verouderde Kooks 2 of zelfs het hele bedrijf (negenduizend werknemers) doen eisen. We zien excellenties Jetten en Adriaanse die economie en werkgelegenheid moeten behouden maar daarvoor wel moeten meebetalen. We zien de ggd Tata dekken. We zien journalist Bart Vuyk, die een Tegel won voor zijn systematische Tata-kritiek. We zien vissers op een zee die steeds voller wordt met windmolens en steeds minder vis bevat. We zien individuele actievoerders als Antoinette Verbrugge aanvoerder worden van een groeiend leger, dat met steun van Bénédicte Ficq strafrechtelijke vervolging van leidinggevenden wil. Maar we zien ook het groeiend inzicht van Stengs in de ernst van de situatie, waarna zijn kritische opstelling hem werkloos dreigt te maken. Een persoonlijke tragedie. Hier en mondiaal zijn er ontelbare 'Tata's', onderdelen van een mensheidbedreigende tragedie.
Walter van der Kooi
Joey Boink, Maaike de Gruyter (regie); Maaik Krijgsman (co-regie en script),Staal,HUMAN, vier delen vanaf woensdag 13 maart, NPO 2, 22.15 uur
Human | onder: Staal, regie Joey Boink & Maaike de Gruyter