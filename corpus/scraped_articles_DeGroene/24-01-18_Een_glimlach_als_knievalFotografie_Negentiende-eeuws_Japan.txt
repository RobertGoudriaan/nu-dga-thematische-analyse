Een glimlach als knieval Fotografie Negentiende-eeuws Japan

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
18 januari 2024
De vroege fotografie uit Japan, momenteel te zien in het Sieboldhuis in Leiden, is van gevoelige aard. Niet dat er veel naakt te zien is, of geweld, ze is ánders ongemakkelijk.
Hirayama maakt in de filmPerfect Dayselke dag één foto. Hirayama is een alleenstaande oudere man die werkt als wc-schoonmaker in Tokio. In zijn middagpauze luncht hij op een bankje in het park en elke dag haalt hij op dat moment zijn ouderwetse camera tevoorschijn en maakt een foto van de lucht. Daarboven filteren de bomen het zonlicht. Verder is er niets te zien. Eens per maand brengt Hirayama het rolletje naar een Fuji-dealer en neemt stilzwijgend de afgedrukte foto's van de maand ervoor in ontvangst. Thuis sorteert hij ze. De mislukte exemplaren gaan weg, de beelden met herkenbare takken en zonlicht bewaart hij. Zijn archief gaat jaren terug. Hirayama is in alles wat hij doet een bescheiden man en ook zijn fotopraktijk kon moeilijk onschuldiger zijn dan dit. Regisseur Wim Wenders weet dat.
Foto's van landschappen, dieren en vooral mensen worden namelijk al snel ongemakkelijk. Zeker als die onderwerpen normaalgesproken onzichtbaar zijn of waren voor de toeschouwer, omdat ze ver weg of historisch zijn - ver weg in tijd. Landschappen worden dan tot territorium, dieren en mensen tot studie- of zelfs lustobject. De fotograaf is vaak een verlengstuk van toenmalige machtsverhoudingen.'From its very beginning photography has been a mass medium that rudely and violently fixes anyone and anything as an image',schrijft hoogleraar moderne cultuur en media Ariella Azoulay in een van haar teksten over burgerschap en fotografie. Fotografie is in haar ogen een medium waarmee je voorzichtig moet zijn.'Sensitive content'is het sneller dan je denkt.
Japanmuseum Sieboldhuis in Leidenexposeert momenteel veel gevoelige beelden. Niet dat er veel naakt is of expliciet geweld. Ze zijn ánders ongemakkelijk, op meerdere niveaus. Eerst een principekwestie voor fotoliefhebbers: de tentoonstelling is aangekondigd als een presentatie van 155 foto's uit Japan uit de tweede helft van de negentiende eeuw. Het zou gaan om foto's bijeengebracht in de Kurokawa Collectie door de Zwitserse verzamelaar Christoph Schwarzenbach -kurobetekent zwart enkawais beek in het Japans. Maar er zijn in Leiden geen 155 foto's te zien. Vanwege de kwetsbaarheid van de originelen hangen er facsimile's, digitale printjes die op elk gewenst formaat en papier gedrukt kunnen worden en geen museum of mooie lijst nodig hebben. Ze tonen niet de gebruikssporen en hebben niet de glans en concentratie die oude foto's zo intrigerend maakt. Toch spreekt het museum in de aankondiging van 'foto's in uitzonderlijk goede staat', zonder die dus te tonen. Dat is ronduit schandalig.
Het bredere ongemak ontstaat bij het kijken naar de beelden. Er zijn landschappen, steden en mensen van Japan tussen 1853 en 1912. Japan was van 1639 tot 1854 volledig gesloten voor de buitenwereld, het landschap was vooral in de beginjaren van de fotografie nog steeds verboden gebied voor buitenlanders. De mensen poseren. Het fotomateriaal dat de fotografen in Japan vanaf 1850 tot ongeveer 1900 gebruikten, vereiste een lange sluitertijd en had bij gebrek aan kunstlicht veel daglicht nodig. De halfnaakte worstelaars, 'arbeiders in winterkleding', twee jonge vrouwen in feestkleding en een jonge vrouw tijdens het baden poseerden in een fotostudio voor een camera, aan de achtermuur herken je onbedoeld de fotograaf.
Die fotografen waren in het begin zelden Japans, zo is te lezen in de uitgebreide Engelstalige publicatie bij de tentoonstelling, verzorgd door de Britse fotohistoricus Sebastian Dobson. Via de Nederlandse handelspost Deshima was in 1839 ook in Japan bekend geworden dat in Frankrijk in januari van dat jaar een uitvinding was gepresenteerd die later fotografie zou heten. In 1844 bereikte een eerste daguerreotypie-portret Japanse bodem. De eerste kennis over fotografie was dus afkomstig uit Nederlandstalige bronnen, zo werd het woord'dageriyoteipu'korte tijd gebruikt door de Japanners om de nieuwe techniek aan te duiden. Rond 1865 kwam er een Japans woord voor fotografie,'shashin'.Het betekent 'de exacte waarheid kopiëren'. Maar met de waarheid heeft de fotografie altijd een moeizame relatie gehad.
Yokohama, een van de havensdie van hogerhand toestemming had om handel te drijven met het buitenland, zou vanaf 1859 tot het begin van de twintigste eeuw het centrum van de fotografie in Japan zijn. Hier ontstonden niet alleen commerciële studio's, hier vestigden zich ook fotohandelaren bij wie je foto's als souvenir kon kopen. Zo'n handelaar was bijvoorbeeld de Amerikaan John Wilson. Hij kwam in 1860 als veertiger in Yokohama, nadat hij als smid, stratenmaker en marinier in New England en Californië had gewerkt. 'De wens om geld te verdienen was een grotere inspiratie dan het beginnen van een carrière in de fotografie', schrijft Dobson mild in de catalogus. Wilson deed ook grotere opdrachten: hij fotografeerde de Pruisische diplomatieke missie tien weken lang tijdens hun reis door Japan.
Na twee jaar zou Wilson zijn zaak overdragen aan Sakurada Kyunosuke. Die had in 1844, na het zien van een daguerreotypie, besloten dat hij zijn schildercarrière aan het Japanse hof opgaf voor die nieuwe techniek. Uiteindelijk bestierde hij onder de naam Renjo als een van de weinige Japanners een grote fotostudio in Yokohama. Hij rekende gunstige prijzen, waardoor ook buitenlandse klanten zijn zaak wisten te vinden. En hij wist wat de rijke buitenlanders wilden zien.'Yokohama shashin'heetten die souvenirfoto's.
Zo vroeg de Zwitserse ambassadeur Aimé Humbert een vriend foto's bij Renjo te kopen. Hij had uit zijn collectie al 'twee zittende vrouwen, een met een pijp in haar hand, een naakte vrouw zittend op een monument'. 'Neem alle nieuwe vrouwen, en ook handwerklieden, vooral verschillende soorten vrouwen. (...) Ik heb ook geen behoefte aan meer uitzichten van Yokohama.' Die exacte foto's van de vrouwen zijn helaas niet meer beschikbaar, maar van een album metcartes de visite-foto's van Renjo op klein formaat is bekend dat de fotograaf naast de gebruikelijke vergezichten en naakten ook foto's maakte die lastiger in een standaardcategorie te vatten waren. Van een andere fotograaf zijn er in Leiden beelden te zien van vrouwen in gewone Japanse kleding, met één vrouw met een westerse bolhoed in hun midden. 'Een pastiche op een bekende scène in Yokohama', aldus de toelichting.
Japan was altijd liberaal geweestin het verbeelden van seks, maar met het openstellen van de grenzen kwamen ook de westerse zedenwetten. Het tonen van schaamhaar en genitaliën was (en is nog steeds) verboden. Wel zijn er foto's van bordelen - de vrouwen poseren op de veranda, volledig gekleed kijken ze allemaal naar de fotograaf. In 1895 schreef een verslaggever vanThe New York Heraldover Irotta en Sansuke,'two young women of the entertaining class who have been made famous by Tamamura, the artist'. Tamamura Kozaburo zou hun foto in elk hotel hebben opgehangen, en'nearly every foreigner'zou een foto van de glimlachende Sansuke mee naar huis nemen. De glimlach paste niet bij Japanse schoonheidsidealen, het was overduidelijk een knieval naar de buitenlandse klanten die Tamamura's werk moesten kopen. Het legde de fotograaf geen windeieren: in 1896 kreeg hij een opdracht om meer dan vierhonderdduizend handgekleurde foto's aan een uitgever in Boston te leveren voor een luxe publicatie met de titelJapan: Described and Illustrated by the Japanese.
Ook Felice Beato opende in Yokohama een fotostudio. Hij was opgegroeid in Constantinopel en had ruim zeven jaar ervaring als commercieel fotograaf én kende als gevolg van de Krimoorlog veel Britse diplomaten. Dankzij die connecties kon hij binnendringen tot Edo, de hoofdstad die vanaf 1868 zou worden omgedoopt tot Tokio.
Vanaf 1869, na de opening van het Suezkanaal en de ingebruikname van vaste stoomschiproutes over de Pacifische Oceaan, was de wereld kleiner geworden en kwamen er steeds meer reizigers naar Japan, 'globetrotters' werden ze genoemd. Het was zaak de foto's van de steden 'up-to-date' te houden, zodat klanten een actueel overzicht van een stad konden bezitten.
Een belangrijke vernieuwing die Beato introduceerde in Japan was het handmatig kleuren van de foto's. Vooral bij de klederdrachtfoto's werd het een vast gebruik om Japanse medewerkers de afbeeldingen in te laten kleuren met verf. Ook stelde hij complete albums samen die kant-enklaar gekocht konden worden. Het albumViews of Japanbevatte bijvoorbeeld honderd foto's, met bij elke foto een gedrukte toelichting door een Britse officier. Een van de meest ongemakkelijke beelden van de tentoonstelling is een geëxecuteerde crimineel die Beato in 1867 net buiten Yokohama wist te fotograferen. De jongen, die de zoon van zijn meester zou hebben vermoord, hangt levenloos aan een kruis, duidelijk gemarteld. Van het negatief werden tot twintig jaar later nog foto's afgedrukt. Het exemplaar uit de Kurokawa Collectie is uit 1890 en zorgvuldig ingekleurd.
Een andere naam die opvaltin Leiden is die van Baron Raimund von Stillfried-Ratenicz. Een Oostenrijkse edelman die afzag van een carrière in het leger en zo in 1864 in Japan belandde. Na een aantal omzwervingen kwam hij in 1870 als leerling van Beato in Yokohama terecht en opende een jaar later zijn eigen studio. Net als Beato begon hij met het fotograferen van landschappen en stadsgezichten. Al snel ontdekte hij dat de aanwezigheid van moderne invloeden de foto's minder interessant maakte voor de globetrotters. Nog steeds waren er strenge restricties in wat wel en niet mocht worden vastgelegd. Zo fotografeerde Stillfried in 1872 in het geheim keizer Meiji tijdens een bezoek aan de haven. Toen hij de afdrukken probeerde te verkopen, ontstond er een grote diplomatieke rel. Toch kreeg de Oostenrijker even later een officiële opdracht om het noordelijke eiland Hokkaido en de oorspronkelijke bewoners te fotograferen. Het doel was niet alleen de ontwikkeling en modernisering van de regio vast te leggen, het moest ook aandacht vragen voor de pogingen van de regering om het noordelijke deel van het Japanse rijk onderdeel te maken van de Japanse natiestaat, benadrukt Dobson.
De reportage was te zien bij de Japanse inzending voor de Wereldtentoonstelling in Wenen in 1873, en Stillfried exposeerde zijn Japanse foto's ook bij latere Wereldtentoonstellingen in Philadelphia en Parijs. In de jaren erna gaf de Japanse staat vooral Japanse fotografen meerdere opdrachten waarmee het land, de monumenten en gebruiken zo volledig en gunstig mogelijk in beeld werden gebracht. Aan ons en aan de musea die ze tonen om nu te begrijpen dat die beelden niet altijd even onpartijdig zijn. Onschuldige foto's zijn verdomd lastig te vinden.
De glimlach paste niet bij Japanse schoonheidsidealen