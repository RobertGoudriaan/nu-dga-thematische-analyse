De verdwenen Caravaggio duikt even op In de wereld

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
5 december 2024
Rome -Wanneer je er dan eindelijk voor staat, het portret van Maffeo Barberini dat Caravaggio rond 1599 schilderde van de latere paus Urbanus VIII, voel je de adem van de geschiedenis door de speciaal voor dit doek verdonkerde ruimte suizen.
Het Palazzo Barberini hartje Rome heeft het extra spannend gemaakt door nergens aan te geven waar hij hangt, 'de verdwenen Caravaggio'. Geen bordjes, en steeds weer een suppoost die zegt 'maar wij hebben ook nog twee Caravaggio's in onze vaste collectie'.
Caravaggio's portret van de 31-jarige kardinaal Barberini is voor het eerst sinds 1934 weer te zien op de plaats waar het hoort, het Palazzo Barberini. In 1930 maakte de familie Barberini een deal met het fascistische regime van Mussolini die erop neer kwam dat de fenomenale barokcollectie die de voorvaderen Barberini hadden aangelegd min of meer lukraak verkocht kon worden aan het buitenland. In een brief aan het Governatorato van Rome dat zich zorgen maakt over het verbrokkelen van zo'n belangrijke collectie schrijft Mussolini: 'Ik begrijp niet waarom dat spul waar toch niemand naar komt kijken zo nodig bijeen moet blijven. Als het in het buitenland hangt is het toch ook nog altijd Italiaans?'
Zo vertrokken vele topstukken naar het Louvre in Parijs, het Thyssen-Bornemisza in Madrid en het Metropolitan in New York, of naar buitenlandse priv√©-collecties. Maar Caravaggio's portret van de kardinaal was jarenlang spoorloos verdwenen, tot het in 1962 opdook in een antiquariaat in Florence, waar de grote Caravaggio-expert Roberto Longhi er snel een foto van maakte. Juichend schreef Longhi er een stuk over in een kunstblad waarin hij sprak van een 'geposeerde realiteit, en wat anders konden we verwachten van Caravaggio, die een revolutionair portret heeft gemaakt waarin actie zit?' Na dat ene moment in 1962 verdween het portret opnieuw in het niets.
Tot nu, nu het Palazzo Barberini, dat inmiddels eigendom is van de Italiaanse staat, het na jarenlang onderhandelen met de anonieme eigenaar in Florence eenmalig mag laten zien. De jonge kardinaal Barberini steekt een hand met een wijsvinger uit die door het doek lijkt te boren. Hij kijkt schuin opzij naar iemand die de toeschouwer niet kan zien. In zijn andere hand klemt hij een opgerolde brief. Het is inderdaad een prachtig portret in actie, een van de weinige portretten van Caravaggio die nog bestaan. Van 23 november tot 23 februari 2025 is het portret te zien in het Palazzo Barberini in Rome.