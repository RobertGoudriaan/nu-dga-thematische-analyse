De beste boeken van het jaar Dichters&Denkers

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
21 december 2023
Van alle boeken die in 2023 verschenen, vonden de recensenten vanDe Groenedeze boeken het lekkerst, mooist, aangrijpendst, geestigst, raadselachtigst - kortom, het best.
De hamvraag
Hoe kleiner iemands vergrijp is, hoe erger ik geneigd ben het te vinden. Dat iemand in de trein voor je uit loopt en de deur in je gezicht laat vallen, of dat je een dienstdoende figuur begroet en dat diegene niets terug zegt. Kleine tekenen van hondsheid. Het is vast een achterhaald idee van uitzonderlijkheid, maar van iconen als Anthony Kiedis, Woody Allen, verwacht ik geloof ik niet echt dat het 'leuke' mannen zijn. Hun werk stemt me vergevingsgezind. Maar ik twijfel soms ook een beetje over mijn neiging tot vergoelijking. De essays vanClaire DedererinMonsters: Dilemma's van een fanlas ik daarom graag; ze zijn prikkelend en een beetje slordig. Niet zo dichtgemetseld of überintelligent als Zadie Smith ze zou schrijven, of Rachel Cusk, maar daardoor juist wel tot introspectie stemmend. Ze stelt grappige vragen, zoals: als iemand heel leuk is, wordt dan wat hij maakt ook leuker? En de hamvraag: wat moeten we met de kunst van monsterlijke mannen? Moeten we ons ooit ervaren plezier of genot zomaar laten ontnemen?
Van de Nederlandse fictie die ik dit jaar las, isHet laatste voorjaarvanMinke Douweszme het meest dierbaar. Een roman zoals alleen Douwesz die schrijft, realistisch en terloops, gedetailleerd en breed uitwaaierend. We komen het leven van Ese in als haar geliefde Martie is gestorven. Ze zegt haar baan als lerares Duits op en onderneemt in haar eentje een fietstocht met als einddoel het huis van Tsjechov. Onderweg komen we langzaam te weten wat haar drijft. Het is een genot om een tijdlang zo nabij een 'gewoon' ontwikkeld mens te verkeren, kampend met verdriet, verlies, zich dingen afvragend, zowel op persoonlijk als op wereldniveau. Voor wie de toneelteksten van Tsjechov personages op zich zijn, net als de gedichten van Rilke, de boeken van Paustovski, die zich optrekt aan een vrouw als Angela Merkel. En die een zus heeft met een totaal ander leven maar die haar kent als geen ander, haar goed vindt om wie ze is. Ik heb het dit jaar ondervonden, want het verscheen al in februari:Het laatste voorjaaris een boek dat je met je mee blijft dragen.
Marja Pruis
CLAIRE DEDERER, Monsters: Dilemma's van een fan
Vertaald door Lidwien Biekmann en Karina van Santen. Nijgh & Van Ditmar, 320 blz.
MINKE DOUWESZ, Het laatste voorjaar
Van Oorschot, 333 blz.
Duizend slakken
Ik wil niet nostalgisch zijn. Dat moet een gouden regel zijn voor iedereen in de culturele sector. 'Ik zal niet zeggen: vroeger was beter.' Er ligt een morele opgave in het beste te maken van de tijd waarin je leeft, niet alleen maar achterom te kijken naar een tijd die je al dan niet hebt meegemaakt. Maar de dagboeken vanCees Nooteboomraakten me,De danser en de monnik.Het zijn geen anekdotische verhalen, geen liefdesperikelen, geen persoonlijk confessies: 'Ik vind het moeilijk om in mijn buurt te komen', schrijft Nooteboom op 17 september 1990. Maar ze laten een denkend leven zien, een leven in beweging, op zoek naar iets wat hij zelf ook niet concreet voor ogen heeft. En wat dus jaloersmakend is; hij heeft de tijd, de ruimte, de verwondering om de wereld in te trekken, zich af te scheiden. Ook jaloersmakend: Nooteboom heeft Borges nog in het echt gezien.
Maar bovendien is er die schitterende Nooteboomstijl: 'Vannacht duizenden slakken op de weg van Villacarlos naar San Luis: onmogelijk om ze te vermijden. Het zachte kraken onder de autobanden. Zelfmoordlegers: ze willen het water en vinden de dood. Het klonk als gefluister.' Er komen nog twee dagboekdelen, hebben de uitgevers beloofd. Daar houd ik ze aan.
J.M. Coetzeewas ik uit het oog verloren, na zijn rare boeken over de jeugd van Jezus - een soort parabels zonder verklaring. Maar dit jaar verscheenDe Pooleen gek stoïcijnse liefdesroman over een Poolse pianist en een Spaanse mevrouw. Deze Beatriz zit eigenlijk niet te wachten op haar Poolse aanbieder, ze weet dat ze zichzelf niet gaat verliezen in een naïeve passie, dit is geen eerste liefde, ze weet wie ze is. En toch verrast ze zichzelf: de komst en de snelle ondergang van de pianist zetelen haar op met een intieme ervaring die ze niet in haar eigen leven kan duiden.
Coetzee is Coetzee; geen woord te veel en geen woord dat niet volkomen helder is. En toch zadelt hij de lezer op met een dilemma; wil Beatriz de Pool niet of wil ze meer dan ze durft toe te geven?
Joost de Vries
CEES NOOTEBOOM, De danser en de monnik: Dagboeken 1970-1995
Koppernik, 511 blz.
J.M. COETZEE, De Pool
Vertaald door Peter Bergsma.
Cossee, 154 blz.
Stromannen bis zum ende
Een onmogelijke jeugdliefde in een land dat na de Tweede Wereldoorlog totaal verandert:Gevechten in de woestijnvanJosé Emilio Pacheco(1939-2014) is al meer dan veertig jaar oud en een Mexicaanse klassieker. Uitgeverij Koppernik heeft zich ook dit jaar weer bewezen als warm nest voor buitenlandse meesterwerkjes, en nam een voorwoord op waarin Mariana Luiselli geïnterviewd wordt door haar zus, de Mexicaanse schrijfster Valeria Luiselli: 'Ik geloof dat het de eerste roman was die ik las waarin Mexico als personage figureert.' Het verhaal gaat over de achtjarige Carlos, die overweldigend verliefd wordt op de moeder van een vriendje en dat opbiecht, met alle gevolgen van dien, maar het gaat net zo goed over Mexico Stad, een plek die zich in de jaren vijftig door corruptie, industrialisatie en veramerikanisering even stormachtig ontwikkelt. Het boekje, een kleine honderd pagina's, is een bijtende, vertederende en grappige weerslag van hoe alles binnen en buiten een mens in korte tijd geheel kan omslaan.
Ook de poëzie vanHan van Wieringenis me dit jaar bijgebleven. In de pas verschenen bundelhomeland noordhollandlees ik:wortels traag uitwaaierend tastend tastend/ om ons heen kiepen de satellieten we houden ons vast / en leggen ons te slapen in de donkerblauwe nacht/ we weten nog goed de aarde die komen gaat
De gedichten gaan over dieren, planten, de polder, maar ook over harde schijven, laptops, kabels, telefoons. Over 'emotionele robots' die 'droog synchroon bewegen'. De gedichten zijn een niet vaak voorkomende en telkens intrigerende combinatie van een harde klik in de tijd waarin we nu leven, en een alles overspannend ontstaansverhaal (hoe zijn we hier gekomen? Waar gaan we naartoe?). Van Wieringen schrijft:er was halsema kaag koopmans er was precies evenveel/ vrouwenhaat als dat er emancipatoire beweging was/ er waren stromannen bis zum ende er waren media/ op een imaginair midden van publiek geld enerzijds anderzijds
En tussendoor gaat het over een jij en een ik, die samen 'lieve wolfsmelk en 'kleine heidekever' zijn. In deze scifi-achtige poëzie boort de liefde er telkens doorheen:in algen verwikkeld zijn wij door de golven gegaan/ jij was er en ik zal er zijn/ er was veel vroeger op de aarde
Iduna Paalman
JOSÉ EMILIO PACHECO, Gevechten in de woestijn
Vertaald door Arie van der Wal.
Koppernik, 88 blz.
HAN VAN WIERINGEN, homeland noordholland
De Harmonie, 40 blz.
Kleine vissen
Mijn boek van het jaar las ik nét op tijd om er op deze plek over te kunnen schrijven, en ik werd er zodanig door overrompeld dat ik dat woord, 'overrompeld', gewoon maar zonder overdrijving of ironie gebruik.
Bijna een jaar van zijn leven, tussen 8 september 2021 en 29 juni 2022, woondeEmmanuel Carrèrevrijwel dagelijks de zittingen bij van het monsterproces van de terreuraanslagen op vrijdag 13 november 2015 in Parijs: de massamoord in de Bataclan, de moordpartijen op de terrassen, de grotendeels mislukte aanslag buiten het Stade de France. Wekelijks rapporteerde hij met columns inLe Nouvel Observateur,die hij later uitbreidde tot dit boek.
Om meteen het vooroordeel weg te nemen dat ik zelf had:V13(zoals iedereen het proces noemt, naar de datum van de aanslagen) leest absoluut niet als een verzameling columns. Als ik de ontstaansgeschiedenis - door de assistentdirecteur vanL'Obsuit de doeken gedaan in een nawoord - niet had gekend, dan had ik de feuilleton-achtige oorsprong alleen kunnen afleiden uit de vrij chronologische uiteenzetting van het verloop van het proces.
Carrère doet hier op zijn best waar hij zo benijdenswaardig goed in is: een denkende, kijkende, voelende schrijver zijn met een 'ik' dat zich volkomen vanzelfsprekend tot het verhaal verhoudt. Zijn ego, dat in andere boeken (en in zijn leven zelf, zoals hij in die boeken dan weer ruiterlijk toegeeft) nog weleens in de weg zit, neemt hier een bescheiden plaats in. Hij luistert, in de eerste plaats naar de overweldigende hoeveelheid slachtoffers en nabestaanden die het woord voeren. De verslagen van overlevenden uit de Bataclan zijn ijzingwekkend, de verhalen van nabestaanden werkelijk hartverscheurend. Carrère heeft een grote interesse in de rechtsgang, en beschrijft die nauwkeurig: de taaie dagen en de saaie dagen, de getalenteerde aanklagers, de felle advocaten van de verdediging. Hij laat een radicaliserings-expert aan het woord, maar komt zelf niet in de verleiding op die manier te duiden en te verklaren. Integendeel: hoe langer het proces voortduurt, hoe kritischer hij zich uitlaat over de onevenredige interesse in de motieven van de daders (van wie de meesten zich hebben opgeblazen op de avond zelf: de overgeblevenen zijn betrekkelijk kleine vissen).
Het boek leest als een monument voor de slachtoffers, een kritische reflectie op onze ideeën over het kwaad en een ode aan de rechtspraak zelf. Met Carrère ben je na afloop getuige geweest: van het meest duistere, en van de ongelooflijke, collectieve inspanning om in die duisternis te zoeken naar zoiets als rechtvaardigheid.
Niña Weijers
EMMANUEL CARRÈRE, V13
Vertaald door Floor Borsboom. De Arbeiderspers, 272 blz.
Voorbij de hitlijsten
In de discussies over de ontlezing wordt nogal eens geklaagd over de Nederlandse fictie. Die zware thema's altijd - oorlog en incest troef - en steeds weer autobiografisch. Nee, dan liever de Engelstalige literatuur, die speelser, experimenteler en gevarieerder zou zijn. Helemaal onzinnig is het niet, maar die eenzijdigheid geldt waarschijnlijk met name voor de grote publiekstrekkers. Voorbij de hitlijsten zijn er juist veel schrijvers die echt iets nieuws proberen. Twee romans blinken in dat opzicht dit jaar uit. Allereerst het debuutDans, Panfilo, dansvanKyrian Esser,een daverende, virtuoze monoloog die alle talige en emotionele registers opentrekt in een fijnzinnig relaas over de jeugdliefde tussen twee jongens, Tobias en Wouter, die elkaar leren kennen aan een Spaanse kust, en die we volgen in Parijs, Amsterdam en Hamburg.
We hebben hier te maken met een auteur die weliswaar schrijft over de wereld van nu, maar dat doet met een romantische brille die eerder aansluit bij een oudere Europese traditie - denk aan Robert Walser of Rainer Maria Rilke - en op die manier een volstrekt eigen stem heeft gevonden.
Minstens zo gedurfd is watDaan Heerma van Vosswaagde metGeen vaarwel vandaag.Die titel klinkt als een rouwverwerkingsboek, zwaar en autobiografisch, maar het is juist een opvallend speels en levendig avontuur, waarin een alwetende verteller de drie kinderen volgt na het overlijden van hun vader. Wat vervolgens tot stand komt, is een veelheid aan verhaallijnen om je in te nestelen, en waarin je afdaalt in al die verschillende levens die in al hun kleinigheden toch groots aanvoelen. We zien de personages met al hun hechtingsproblemen, trauma's en rouwverwerking, maar het knappe is dat het nooit larmoyant wordt, maar, mede door een alwetende verteller een nieuwe rol toe te bedelen, speels blijft en tegelijkertijd emotioneel overtuigt. Een panoramisch uitwaaierend familieportret van dit soort is in ons taalgebied zeldzaam en associeer je eerder met een auteur als Jonathan Franzen.
Het is een vreemd compliment, maar voor al diegenen die fictie uit ons eigen taalgebied mopperend terzijde leggen, zou ik willen benadrukken dat deze boeken on-Nederlands goed zijn.
Christiaan Weijts
KYRIAN ESSER, Dans, Panfilo, dans
Koppernik, 192 blz.
DAAN HEERMA VAN VOSS, Geen vaarwel vandaag
Atlas Contact, 384 blz.
Te kakken zetten
WvanTiemen Hiemstrableef in mijn hoofd hangen. Geestig, raadselachtig, plus natuurlijk de zinnen die zich van vondst naar vondst reppen en altijd dichtbij blijven. De metafysica van het gewone, daarin zoekt Hiemstra het, zonder dat hij dit soort grote woorden inzet. En precies dat laat deze roman ineens rond gaan zingen, ik bedoel ik wilde erbij gaan zingen omdat zijn zinnen altijd ruimte tussen de woorden overlaten. Geen zware dreunzinnen, zoals in veel bestsellerboeken. Groot voordeel is ook de voorzichtigheid waarmee Hiemstra zijn personages laat opereren. Ze vallen elkaar niet lastig met hun problemen, ze komen bij elkaar en gaan dan weer weg. In Buenos Aires en hier, het maakt niet uit. En waar is W toch gebleven? En ondertussen zoemde overal een groot verlangen naar iets wat niet precies onder woorden valt te brengen.
Frits van Oostromschreef metDe Reynaert: Leven met een middeleeuws meesterwerkeen volmaakt voorbeeld van hoe een studie over literatuur eruit moet zien.Hij gaf een samenvatting van wat er door de jaren heen over dedocumentenvan dit meesterwerk boven tafel is gekomen: de handschriften, de interpretaties, de bronnen, de edities. Daarnaast liet hij voortreffelijk zien waarom dit werk eenmonumentis in onze cultuur. Bovendien wist hij dit alles in een zeer persoonlijke stijl neer te zetten die ruimte biedt voor overpeinzingen. Van Oostrom is een voortreffelijke geleerde omdat hij zichzelf niet uit zijn uitvoerig gedocumenteerde beschouwingen wegschrijft. Hij kaart uitvoerig een lastig probleem van het personage Reynaert aan, waar ik elders maar weinig over las. Diens verschrikkelijke wreedheid. Reynaert staat bekend als een weliswaar doortrapte maar 'leuke' schelm, iemand voor wie je altijd bent omdat hij de heersende klasse toch maar mooi te kakken zet. Maar waarom is deze vos zo wreed? Daar valt helemaal niet over te lachen. Hij lokt bijvoorbeeld Isengrim en Bruun in de val, maar waarom verkracht hij de vrouw van Isengrim en pist hij over haar kinderen? Waarom wordt bij Bruun de huid levend afgestroopt? Terwijl hij zich al overgegeven heeft? Waarom deze verschrikkelijke wraak? Moeten we daarbij meeleven? Wat bezielde de schrijver van dit epos?
Kees 't Hart
TIEMEN HIEMSTRA, W
Das Mag, 221 blz.
FRITS VAN OOSTROM, De Reynaert: Leven met een middeleeuws meesterwerk
Prometheus, 596 blz.
Stamelen en stotteren
Twee boeken die me diep raakten dit jaar gaan allebei over het menselijke vermogen tot gruweldaden en die lugubere, schijnbaar onuitroeibare neiging een ander mens pijn te doen. InEen klein detailvan de Palestijnse schrijfsterAdania Shibli,gaat een jonge vrouw uit Ramallah op zoek naar informatie over een naamloos bedoeïenenmeisje dat in 1949 door Israëlische soldaten in de Negevwoestijn werd vermoord. Het 'kleine detail' dat hun levens verbindt is het kille, simpele feit van een datum: het meisje werd vermoord op de dag dat de verteller werd geboren, decennia later, op een haast gekmakend hete augustusdag. De zinderende waanzin van die hitte sluimert in het boek, in de blik van de legerofficier die het meisje verkracht, en in de verwoede pogingen van de verteller om erachter te komen wie dit meisje was.
In nog geen 130 pagina's doet Shibli iets meesterlijks: ze schuift twee realiteiten over elkaar heen, als twee tegenstrijdige landkaarten, en laat daarmee zien hoe verstikkend het leven is wanneer je structureel wordt onderdrukt. Hoe geweld dat vanuit staatsniveau wordt geïmplementeerd zich in je lijf nestelt, je blik vertroebelt, je je stem ontneemt (Shibli's verteller stamelt en stottert, ze kan geen aaneengesloten narratief meer vertellen). Juist door Shibli's kalme, observerende taal ervaar je hoe vernietigend dit is.
De Zuid-Koreaanse schrijfsterHan Kangdoet iets soortgelijks inIk zeg geen vaarwel.Haar verteller, Gyeong-ha, reist af naar het huis van haar vriendin Inseon op het Jeju-eiland, waar eind jaren veertig een bloederige burgeropstand plaatsvond waarbij tienduizenden mensen op verschrikkelijke wijze werden afgeslacht. Eenmaal daar komt het half-begraven verleden ineens boven. Als geen ander weet Kang af te dalen in de diepste vezels van dit menselijke geweld; ze beschrijft de dode, bevroren lichamen waarop sneeuw niet meer smelt, de botten en ingewanden van wat ooit mensen waren. Bij Kang ligt de duisternis altijd dicht onder de oppervlakte, maar wat deze roman vooral kenmerkt is de wens om de dood achter te laten en je in de richting van het leven te bewegen, naar alles wat ademt, naar de liefde. Om ondanks de kilte tóch te blijven voelen.
Ilse Josepha Lazaroms
ADANIA SHIBLI, Een klein detail
Vertaald door Djûke Poppinga. Koppernik, 128 blz.
HAN KANG, Ik zeg geen vaarwel
Vertaald door Mattho Mandersloot.
Nijgh & Van Ditmar, 302 blz.
'Fok julle'
Nu en dan lees je van die bundels die het begrip poëzie echt een beetje oprekken. Door eigenzinnig (niet eenzelvig) met vorm te spelen, door inhoudelijk veel en veel verder te gaan dan de gemiddelde dichtbundel. Zo heb ik ze toch het liefst, geloof ik.
Antjie Krogs Plunderverscheen in Zuid-Afrika in oktober 2022, tegelijk met de Engelse vertalingPillage.Plundering,de Nederlandse vertaling van Robert Dorsman en Jan van der Haar werd begin dit jaar gepubliceerd. Geweldige titel, zeker in het Afrikaans: werkwoord, gebod en veroordeling ineen. Plundering van het lichaam, de taal, de (intieme) medemens, de ZuidAfrikaanse samenleving met haar uiteenlopende culturen, gebruiken en geschiedenissen. Met als doel om de zaken ook weer - anders en beter - in elkaar te zetten. Op de een of andere manier is deze dichter altijd heel openhartig zonder dat je je als lezer een indringer voelt, daarvoor doet ze veel te veel verrassends met haar taal en gezichtspunten. Krog schrijft al meteen in het openingsgedicht dat 'die geluid van 'n gedig' niet meer op haar afkomt. Vervolgens zie je een dichter aan het werk die een bundel lang verwoed bezig is de naderende stilte voor te blijven, tot in de laatste regels: 'ik vijzel taal zoals ik wil/ dus fok julle'. 'het niet bestaande bestaat overmatig.' December 2022 verscheenwilde doodvanmarwin vos,een jaar later lees ik dat boek nog steeds. Stille, intense teksten zijn dit, opgeschreven in ogenschijnlijk doodgewone zinnen die intiem en persoonlijk lijken maar overal vandaan kunnen zijn geplukt. Ja, de zin, die is bij vos sturend, eerder dan de fraaie frase, het goedgekozen woord, precies als inhet leven van sterrenuit 2019.wilde doodis geen bundel die je wel of niet 'snapt' of doorhebt, maar een verzameling teksten of overdenkingen waarvan de schoonheid je tijdens het lezen aanvankelijk ontgaat, zo raak je meegevoerd door de kennis, het verwijzingsveld (met al die teksten en boeken en denkers en denkbeelden die achterin staan opgesomd) en het inlevingsvermogen. Schrijft vos eigenlijk wel gedichten? Nee, gedichten zijn het denk ik niet, wel is het poëzie.
Alfred Schaffer
ANTJIE KROG, Plundering
Vertaald door Robert Dorsman en Jan van der Haar. Podium, 208 blz.
MARWIN VOS, wilde dood
Het Balanseer, 112 blz.
Een slanke, jonge bokser
Harald Jähnerheeft een talent voor fraaie, compacte titels. Een paar jaar geleden publiceerde hijWolfstijd,een veelzijdig panorama van Duitsland na de bevrijding van 1945. Dit jaar kreeg dat boek een vervolg,Hoogteroes,over het Duitsland van 1918 tot 1933, de Republiek van Weimar.
Het zijn geen gewone geschiedenisboeken, het gaat eerder om ervaringen van het alledaagse, om de veranderende gevoelens, om de moeilijk definieerbare sfeer van een tijdperk. Als zodanig sluiten ze aan op de grote Duitse columnistentraditie uit de jaren twintig. En dat is geen toeval: de auteur heeft zowat een leven lang op de cultuurredacties van grote kranten als deFrankfurter Allgemeine Zeitung en deBerliner Zeitunggewerkt, wat is te zien aan zijn toegankelijke, soms licht ironische stijl en vooral aan zijn vermogen vaak subtiele dwarsverbindingen te leggen tussen de verschillende dimensies van het leven die hij onder de loep neemt. Dat laatste vaak letterlijk: de journalist is een onbevooroordeelde waarnemer met oog voor details. Talrijke goed gekozen en becommentarieerde foto's geven de boeken het karakter van tableaus.
Hoogteroesbegint met een verwijzing naar een foto van een slanke, jonge bokser, in 1925 gemaakt door een vrouw, Frieda Riess. In haar atelier aan de Berlijnse Kurfürstendamm zette zij die jongen naakt voor de camera, lichtte zijn afgetrainde lichaam geraffineerd uit en 'presenteerde het zoals anders alleen mannen dat met vrouwenlichamen deden'. Daarmee treft Jähner verschillende naoorlogse nieuwigheden in één klap: de grotendeels uit de VS geïmporteerde vrijetijdsindustrie; sport, in het bijzonder de vechtsport, als massa-amusement; het geïllustreerde tijdschrift en de beeldhonger van het publiek; de obsessieve 'lichaamscultuur'; en bovenal de vrouwelijke blik als symptoom van de emancipatie van de vrouw: de foto van Riess legt de nadruk op de erotische kwetsbaarheid, niet op de kracht van de jonge bokser, zodat 'de gebruikelijke man-vrouwrollen hier op een heel radicale, uitdagende wijze waren omgedraaid'.
Jähners vertellersblik is van een weldadige openheid. Hij is altijd, theorie- en ideologieloos, gericht op het nabije, of het nu gaat over architectuur, interieur of mode, het warenhuis, het danspaleis of het kantoor. Je bevindt je, ook als lezer, ter plekke. Je weet nooit hoe het verder gaat, pas gaandeweg ga je vermoeden dat het slecht afloopt. Maar je krijgt de indruk dat het ook anders had gekund, tot het laatst toe.
Cyrille Offermans
HARALD JÄHNER, Hoogteroes: Duitsland en de Duitsers tussen de twee wereldoorlogen
Vertaald door Anne Folkertsma en Ralph Aarnout. De Arbeiderspers, 624 blz.
Verdwijnkunstenaar
In mijn denkbeeldige retrospectief van 2023 worden twee literaire portretten tentoongesteld. Het eerste isElk woord ging ademhalen: Het leven van de dichter Martinus Nijhoff.Deze biografie is zo losjes opgezet, zo uitgesproken literair van vorm, dat ik me al lezend regelmatig afvroeg: kan dat allemaal gewoon?
Ja, blijkt, want het resultaat is een levendig, detailrijk en uitzonderlijk warm portret van een man die het liefst ongrijpbaar wilde blijven. Nijhoff was een verdwijnkunstenaar; hij ging schuil achter zijn werk, zijn pose, en postuum achter zijn monumentale reputatie en een eeuwig analyseerbaar oeuvre. Nu komt de grillige mens tevoorschijn vanachter al die uitgekiende teksten, en wordt getoond hoezeer beide met elkaar verbonden waren. Zowel het werk als het leven is doorBart Slijperzorgvuldig belicht, zonder dat daarbij afbreuk wordt gedaan aan een van de twee, wat in mijn ogen zweemt naar meesterschap. Reden te meer dat dit boek zich laat ondergaan als een les in hoe het nou moet, een schrijversbiografie maken.
Een paar passen verder hangt een markant dubbelportret dat een onwaarschijnlijke ontmoeting vereeuwigt. Ergens halverwege de vorige eeuw troffen de in 2019 overleden letterkundige Harold Bloom en controversieel historicus Benzion Netanyahu - de vader van - elkaar op een universiteitscampus. Uit deze marginale biografische anekdote puurde de joods-Amerikaanse schrijverJoshua Cohen(1980) een krankzinnige roman, waarin politieke kwesties als revisionisme, identiteitsdenken, assimilatie, diaspora en zionisme op hoogst intelligente en hilarische wijze worden gefileerd. Cohen dook in het verleden om de voortwoekerende chaos van het heden te verhelderen, en schildert een wereld waarin voortdurend gemarchandeerd wordt met de geschiedenis en het geweld in de lucht hangt. Zijn historische groteske legt de politieke mechanismes bloot die Donald Trump en Benjamin Netanyahu aan de macht hielpen, wat deze twee jaar terug gepubliceerde en in 1959 spelende roman dit najaar tegen wil en dank visionair maakte:De Netanyahu'stoonde de opmaat naar de nieuwste episode in deze familiegeschiedenis, het bloederige hoofdstuk dat zich momenteel voor onze ongelovige ogen ontvouwt.
Lodewijk Verduin
BART SLIJPER, Elk woord ging ademhalen: Het leven van de dichter Martinus Nijhoff
Prometheus, 421 blz.
JOSHUA COHEN, De Netanyahu's: Een verslag van een onbetekenende en uiteindelijk zelfs verwaarloosbare episode in de geschiedenis van een zeer beroemde familie
Vertaald door Janine van der Kooij. Nijgh & Van Ditmar, 270 blz.
Een steentje in de schoen
Een heel fijne roman, die groots is in zijn compactheid: de MexicaanseJosé Emilio Pacheco(1939-2014) baseerde zijn circa zeventig pagina's tellendeGevechten in de woestijn- oorspronkelijk verschenen in 1981 - op zijn eigen jeugd in de beruchte wijk Roma (Mexico-Stad), maar toch voelt de geschiedenis van deze ikfiguur nergens particulier. Het verhaal vermengt klassiekecoming of agemet een melancholische terugblik, en een onmogelijke liefde met verwijzingen naar maatschappelijke veranderingen in Mexico post-WOII.
Vooral knap is Pacheco's toon: secuur, afgemeten, beeldend. De scènes zijn kernachtig en vloeien moeiteloos over in de overpeinzingen. Uiteindelijk draaitGevechten in de woestijnniet zozeer om persoonlijke strubbelingen of de bescheiden plot die Pacheco optuigt, maar om wezenlijkere vragen: hoe was het voor deze achtjarige om op te groeien in een weggestopte wereld die zo verandert? En vooral: wat blijft er van bewaard van zo'n 'oud en onmogelijk verhaal, zo lang geleden'? Geprezen zij uitgeverij Koppernik, die dit boek voor het eerst in het Nederlands heeft laten vertalen en bovendien ook nog eens fraai uitgaf.
'We hebben de taal nodig om onze ogen te helpen', doceert de belezen en dominante Flo - en je zou kunnen zeggen dat hoofdpersonage Marie, een van Flo's leerlingen, inLuisterbovenal dat doet: taal gebruiken om te ordenen wat ze nou eigenlijk gezien en meegemaakt heeft. En om de complexe geschiedenis tussen haar en Flo - 'een steentje in mijn schoen dat ik negeerde' - eindelijk te ontrafelen.
Deze tweede roman vanSacha Bronwasseris een van de meest onverwachte hits van het afgelopen jaar, zowel bij critici als publiek. Dat ligt ongetwijfeld aan de slimme constructie, die zich gaandeweg prijsgeeft: pas halverwege neemt Marie voluit het woord. Het is knap hoe de verschillende verhaallijnen vervolgens in elkaar schuiven, hoe Bronwasser soms heel minutieus vertraagt en dan weer grote sprongen in de tijd maakt, en met hoeveel scherpe details ze intussen het Parijs van eind jaren tachtig oproept. Er zit geen saaie pagina tussen - en gaandeweg ontroert het ook nog, dit heerlijke verhaal over herinneren, over machtsrelaties, over iemand die eindelijk eens gehoord wil worden.
Thomas Heerma van Voss
JOSÉ EMILIO PACHECO, Gevechten in de woestijn
Vertaald door Arie van der Wal.
Koppernik, 88 blz.
SACHA BRONWASSER, Luister
Ambo Anthos, 256 blz.
Puberpoeët
2023 was een Gerrit Kouwenaar-jaar, en niet zozeer omdat hij precies een eeuw eerder werd geboren. Dit jaar verschenen er namelijk twéé biografieën van hem én deverzamelde gedichten.In die laatste publicatie miste ik de vroege, belangwekkende poëzie uit allerlei tijdschriften (onder andereBraakenReflex).Een gemiste kans.NRC-journalist Arjen Fortuin kwam met een informatieve en goedgeschreven biografie,men moet.Daarin staan fascinerende flarden van over het hoofd geziene poëzie.
Maar hét Kouwenaar-boek isWiel Kusters'deelbiografieMorgen wordt het voor iedereen maandag.Kouwenaar-kenner Kusters, zelf dichter van formaat, concentreert zich op de puberpoeët in de oorlog, zijn halfjaar cel in 1943 als harde leerschool, zijn naoorlogse werk alsWaarheid-journalist en zijn lange zoektocht naar een eigen dichtersstem. En die stem klinkt al door in zijn eerste, opstandige stadsgedichten. Kouwenaar vormde met Vijftigerskompanen Elburg en Lucebert Cel Majakovski, genoemd naar de sovjet-dichter die zich op zijn eigenzinnige wijze in dienst stelde van de Russische Revolutie, wat met vallen en opstaan en definitief vallen gepaard ging. Achteraf deed Kouwenaar relativerend over Cel Majakovski, maar reken maar dat hij, cpn-lid tussen 1948 en 1953, zijn dichterschap bloedserieus opnam. Dat hij vijf jaar lid was van 'de Partij' heeft hij zijn leven lang verzwegen (veel Vijftigers waren erg goed in het verzwijgen van essentiële informatie).
Hoe klonken de gedichten die niet inverzamelde gedichtenstaan? Kusters citeert bijvoorbeeld frappante fragmenten uit - ik doe een greep - het programmatischeReflex-gedicht (begin 1949)Zèg het woord. Kusters las het als 'een aansporing tot vrij en vrijmoedig taalgebruik in een samenleving vol sociaaleconomische spanningen'. Zo ging het: 'Zèg het woord en werp het en stamel het/ zoals het stort in je tandeloosheid, het eerste het beste en zonder bezinnen:/ asbak, asfalt en schrijfmachine.' Het spontanere en vrijere woord klonk al helder door in versregels als 'tussen het atonaal burgwalgeluk/ en de zwijgende kreet van Narcissus'. Atonaal... het dwarse, opstandige Vijftigers-geluid zat al in de vroege stadsverzen van Kouwenaar.
Graa Boomsma
WIEL KUSTERS, Morgen wordt het voor iedereen maandag
Cossee, 395 blz.
... ... ...