Niña Weijers

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
7 maart 2024
B heeft een heel specifiek beeld van wat geluk inhoudt, en in dat beeld zit een groep vrienden in een tuin rond een vuurkorf. Ooit had ze een tuin en een vuurkorf, nu huurt ze een portiekflat in Den Bosch. Ze wil die korf terug met een nieuw leven eromheen en daarom reageert ze optiny houses, halfvergane vakantiehuisjes en woonboten waar hun eigenaren om vaak tamelijk doorzichtige redenen zo snel mogelijk vanaf willen. Ze stuurt foto's en filmpjes door van haar bezichtigingen, en kijk, zegt ze, de camera zwenkt naar de plukjes groen rondom de in diverse staten van ontbinding verkerende bouwsels, híer kan dan de vuurkorf!
Ik snap haar natuurlijk best. Zelf had ik altijd een mentale slaapkamer paraat, muren bedekt met schrootjes van vurenhout, smal houten bed, erboven hing zo'n cilindervormig leeslampje dat je naar behoefte open en dicht kunt draaien. Mijn oerslaapkamer, een amalgaam van de slaapkamers van een paar intens gelukkige vakanties in de bergen. Mijn eenvoudsfantasie, noemde ik hem, en ik weet niet waarom ik in de verleden tijd spreek, want dit - de schrootjes, het smalle bed, het lampje, de bergen achter het raam - is nog altijd mijn definitie van geborgenheid, geluk.
De meest afgedraaide videobanden uit mijn jeugd warenHeidienThe Sound of Music.In een aflevering vanThis American Lifehoorde ik iemand vertellen over opgroeien met die laatste film - ook voor haar vormde die videoband het stralende, aldoor in dans en zang uitbarstende decor van haar kindertijd. Pas toen ze eens, allang volwassen, met iemand praatte over die ervaring, kwam ze erachter dat ze al die tijd maar een halve film had gezien; haar videoband was onderdeel van een box waarvan deel twee simpelweg had ontbroken. Er werd in deel één wel af en toe'Heil Hitler'gezegd, er werd gepraat over de Oostenrijkse vlag en iets genaamd'Anschluss'maar die hints waren nogal makkelijk te missen voor een zevenjarige (waarvan akte). Deel twee, vol hakenkruizen en akelige nazi's, had voor zover zij wist nooit plaatsgevonden.
Ik had de film altijd wel in zijn geheel gezien, maar vond de tweede helft beduidend minder opwindend dan de eerste. Ik wilde gewoon de liedjes, de Von Trapp-kinderen op een rijtje aflopend van groot naar klein, Maria die de boel lachend bij elkaar hield. De nazi's waren humorloze, geüniformeerde mannen die roet in het eten kwamen gooien van, nou ja, hun gezinsgeluk. Wat ze natuurlijk, op een bepaald niveau, ook waren.
Aan dit alles moest ik denken toen ikThe Zone of Interestzag, niet bepaald een kinderfilm over de nazi's. Wat zou je zien als je nauwelijks iets wist over de geschiedenis, als je nog nooit van Auschwitz had gehoord? Dan was het, misschien, een film over huiselijke idylle, soms vagelijk verstoord door krachten die de gezinsleden te boven gingen.
Op hun eigen manier hadden de personages in de film zelf ook nog nooit van Auschwitz gehoord; ze hadden zichzelf wijsgemaakt dat dit een manier van leven was, massavernietiging een carrière. Dat de tuin het zo goed doet met dank aan menselijke asresten, dat er gebitten in de rivier drijven en de lucht 's nachts oplicht door het vuur van de verbrandingsovens - dat duwt men in het gezin Höss in een extreme vorm van cognitieve dissonantie naar de uiterste randen van het bewustzijn. De grootmoeder die op visite komt om een dag later ontstemd te vertrekken, lijkt de enige die haar morele besef niet geheel heeft opgeofferd aan comfort. Aan de andere kant: wat heeft ze nog voor excuus wanneer ze, eenmaal terug in Duitsland, aan de apfelstrudel zit met haar vriendinnen? Wat betekent afstand? Maar de luxelevens van beulen en tirannen bestaan natuurlijk ook alleen maar bij de gratie van de zijden draad waar ze aan hangen - nog geen vijf jaar later, in 1947, zou Höss worden verhangen in zijn eigen vernietigingskamp. Idylles bestaan niet alleen in de (ommuurde) ruimte, maar ook in de tijd, en alles kent zijn seizoenen.
Ondertussen was B iets nieuws op het spoor gekomen, een net-niettiny housedat deel uitmaakte van een idealistisch woonproject buiten de stad. Ze stuurde een foto door van een grijskleurige barak met nauwelijks ramen. Wat zij zag was het strookje groen, een groepje vrienden, haar vuurkorf.
'Seem I to thee sufficiently possest Of happiness, or not?'
John Milton,Paradise Lost