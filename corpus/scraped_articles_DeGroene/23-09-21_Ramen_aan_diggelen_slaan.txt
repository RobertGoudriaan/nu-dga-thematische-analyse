Ramen aan diggelen slaan

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
21 september 2023
De rauwe werkelijkheid van Nigeria versus de vrijwel tegenovergestelde omstandigheden van de geprivilegieerden is het grootste thema in de tweede roman van Ayòbámi Adébáyò. Op de longlist van de Booker Prize.
Als prille twintigerzit de Nigeriaanse schrijfster Ayòbámi Adébáyò (1988) in een bus waarmee ze praktisch iedere dag door haar woonplaats Ifè reist. De bus moet onverhoeds afwijken van de vaste route en neemt een omweg door een verpauperde buurt waar Adébáyò nooit eerder is geweest. De schrijfster in spe, opgegroeid in een welgesteld intellectueel milieu, is niet alleen geschokt door wat ze ziet, maar ook door haar eigen onwetendheid over de realiteit die haar omringt.
De busreis door Ifè vormt in zekere zin de blauwdruk voorAlles wat had kunnen zijn,Adébáyò's tweede roman, die onlangs is opgenomen in de longlist voor de Booker Prize 2023. In dit boek stort de auteur zich in twee werelden die niet verder van elkaar verwijderd hadden kunnen zijn.
De eerste verhaallijn draait om Wúràolá, een jonge arts die overuren draait in een ziekenhuis in een grote Nigeriaanse stad. Om te voorkomen dat ze op haar dertigste nog single zal zijn, wordt ze door haar geprivilegieerde familie, haar bedisselende moeder voorop, met zachte hand in de richting van een huwelijk geduwd. Wúràolá, verder geen truttig type, geeft toe aan de druk van haar omgeving. Ze verlooft zich met de nieuwslezer Kúnlé, zoon van een professor die de ambitie heeft om bij de eerstvolgende verkiezingen gouverneur van de staat te worden.
De situatie van Adébáyò's tweede hoofdpersoon is een verbeelding van de rauwe werkelijkheid die zich - figuurlijk gesproken - buiten het raampje van de bus bevindt. Eniolá is de zoon van een geschiedenisleraar. Als de overheid in één klap vierduizend docenten, onder wie Eniolá's vader, de laan uit stuurt, gaat alles daverend mis. Het gezin vervalt in steeds diepere armoede, tot een punt waarop er niks meer te eten is en Eniolá door zijn moeder uit bedelen wordt gestuurd met een bord om zijn nek. De tekst: 'Help me alstublieft. Ik ben een doofstomme wees.' De baanloze vader houdt zich afzijdig. Weggezakt in een depressie ligt hij de hele dag op bed, met zijn gezicht naar de muur.
Adébáyò slaagt erin om de afstand tussen haar hoofdpersonen stap voor stap te verkleinen. De politieke strubbelingen rondom het gouverneurschap, die in het begin van het boek op de achtergrond spelen, geven steeds meer sturing aan het verhaal. Eniolá houdt school voor gezien en raakt verstrikt in een crimineel netwerk rond een politicus die de strijd aanbindt met de familie van Wúràolá. De nieuws lezende verloofde heeft zich dan al ontpopt tot een tirannieke en intimiderende figuur die binnenshuis aanricht wat de politiek in de buitenwereld teweegbrengt. In de escalatie die volgt, laat de auteur zien dat iedereen binnen het Nigeriaanse systeem gevaar loopt: arm én rijk zijn allebei kwetsbaar voor onrecht en machtsmisbruik.
Ayòbámi Adébáyò werkt inAlles wat had kunnen zijnnaar een wat teugelloze ontknoping toe - haar taalgebruik is vaak te vlak om de lezer bij de kladden te grijpen, terwijl dat nou juist nodig is om de schrille Nigeriaanse tegenstellingen en het totale gebrek aan maakbaarheid invoelbaar te maken.
Adébáyò's eerste romanBlijf bij meviel in goede aarde bij recensenten vanThe New York TimesenThe Guardian,de schrijfster werd vergeleken met Nigeriaanse grootheden als Chinua Achebe en Chimamanda Ngozi Adichie en kreeg complimenten van niemand minder dan
Margaret Atwood. Allemaal prachtig, maar het is de vraag hoe terecht al die lof is.Blijf bij meis het verhaal van een hoogopgeleide vrouw die in een kinderloos huwelijk zit. Waar Wúràolá gepusht wordt om te trouwen, moet Yejide ervoor zorgen dat ze moeder wordt. Dat gegeven leidt tot originele scènes. Om een oplossing te vinden voor haar kinderloosheid bezoekt Yejide op een goed moment de Berg der Overweldigende Wonderen. De 'profeet' die het heiligdom beheert, laat haar dansen met een geitje in haar armen tot ze in een trance bevangen raakt door het gevoel dat het dier haar pasgeboren kind is. Wanneer Yejide de geit de borst geeft, is ze ervan overtuigd dat niets een zwangerschap nog in de weg staat.
Wat gezegd moet, moet gezegd: Adébáyò beheerst de kunst van het vertellen. Kort na het beklimmen van de wonderberg ontwikkelt Yeyide een schijnzwangerschap. De ene plotwending volgt de andere op totdat de auteur in het slothoofdstuk - let op, hier volgt een spoiler - wat mij betreft een literaire doodzonde begaat: ze voorzietBlijf bij mevan een happy end. Nu is ze-leefden-nog-lang-en-gelukkig misschien leuk in een Nigeriaanse soap of een Nollywood-drama, maar in een literaire roman is het schrikken.
Blijf bij meis eerder een lekker leesboek voor in de vakantie dan een stevig stuk proza dat de boel eens even goed ontregelt. Dat geldt, Booker Prize-nominatie of niet, ook voorAlles wat had kunnen zijn. Terwijl de roman verder toch rijk is aan inhoud en allerlei betekenisvolle thema's aanroert. Zoals het belang van onderwijs. De neergang van Eniolá heeft veel, zo niet alles, te maken met het hoogst banale feit dat zijn ouders geen geld meer hebben om zijn school te betalen. Het gezin heeft niet alleen honger, er heerst ook een enorme leeshonger. Eniolá's zusje leest bijvoorbeeld alles waar ze de hand op kan leggen. Enid Blyton, Ayi Kwei Armah, sprookjes van Europese origine, Charles Dickens, en verder allerlei populaire romans, uit Nigeria maar ook uit het Verenigd Koninkrijk. Zonder onderscheid te maken tussen hoge en lage cultuur, westers of Afrikaans. En dat is eigenlijk heel verfrissend.
Misschien is juist dit de kracht van Ayòbámi Adébáyò. Het oproepen van werelden waarin het onderscheid tussen literatuur en flutroman, Booker Prize en Nollywood, groot en klein, wegvalt. 'Er zijn in Nigeria zoveel kleine tragedies dat het collectieve bewustzijn ze niet kan verwerken', zegt Adébáyò in een interview. Hoe mooi om die grote kleine tragedies in verhalen te willen vangen en aldus een plek in het culturele geheugen te geven. Het enige wat de schrijfster hoeft te doen, is af te rekenen met het welopgevoede meisje dat zich zelfs in haar boeken niet misdraagt.Hit harder, girl!Er is niets mis mee om de ramen van de bus rücksichtslos aan diggelen te slaan.
Adébáyò slaagt erin om de afstand tussen haar hoofdpersonen stap voor stap te verkleinen
Tomiwa Ajayi | Ayòbámi Adébáyò - 'Nigeria's collectieve bewustzijn kan de vele kleine tragedies niet verwerken' AYÒBÁMI ADÉBÁYÒ Alles wat had kunnen zijn Vertaald door Elvira Veenings. Signatuur, 464 blz.