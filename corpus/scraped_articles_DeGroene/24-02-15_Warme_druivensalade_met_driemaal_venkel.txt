Warme druivensalade met driemaal venkel

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
15 februari 2024
Ingrediënten
- rode of blauwe druiven (het liefst goede, donkere; niet de typische smaak- en pitloze druiven uit de supermarkt) - venkelzaad - suiker - zout - blauwe kaas (bijvoorbeeld gorgonzola), in grove stukjes geprakt met een vork - venkel - nog meer venkel - sjalot - brioche (of gewoon brood) - sla (geen ijsbergsla) - olijfolie - dijonmosterd - balsamicoazijn
Warm de over voor op 190 graden. Rits de druiven van hun takken en plaats ze in een ovenschaal. Besprenkel ze met een theelepel suiker, een snufje zout, een klein handje venkelzaad en wat olijfolie. Meng het geheel goed. Rooster ze in de voorverwarmde oven totdat er een significante hoeveelheid vocht uit de druiven is ontsnapt en ze er een beetje verschrompeld uitzien. Dit kan 7 à 25 minuten duren. De harde, knapperige pitloze druiven die je in de winter koopt hebben meer tijd nodig en produceren minder vocht. Als de druiven geroosterd zijn, giet je het vocht af in een glas of kom en bewaar je dit. Laat de druiven wat afkoelen voor je ze toevoegt aan de rest van de salade.
Als je over een mandoline beschikt: snijd twee venkelknollen op de breedste stand in plakken. Als je geen mandoline in huis hebt, kun je de venkel ook simpelweg in vrij dunne ringen snijden. Snijd een sjalot in ringen, nogmaals op de mandoline op een wat dunnere stand, of met de hand. Verhit wat olijfolie in een pan en bak op middelhoog vuur eerst de venkel totdat deze ietwat zachter is geworden, voeg daarna de sjalot toe en bak ze samen tot het geheel zacht en lichtgebruind is.
Snij de brioche als deze niet voorgesneden is. Verwijder de korst en snij de plakken in blokjes van dobbelsteenformaat. Laat een pan goed warm worden en rooster hier de briocheblokjes in, regelmatig de blokjes draaiend zodat ze aan meerdere kanten knapperig en goudbruin worden.
Snij weer een venkelknol, ditmaal in zo dun mogelijke ringen (of op de middelste stand van je mandoline). Doe deze en de sla, gescheurd of gesneden tot een handzaam formaat, in een grote kom.
Voeg een theelepel mosterd aan flink wat olijfolie toe en meng dit met de balsamicoazijn terwijl je met een vork het geheel klopt totdat het homogeen is. Voeg geleidelijk het vocht van de druiven toe, al proevend of je de smaken gebalanceerd vindt. Mogelijk heb je niet al het druivenvocht nodig. Mocht het niet homogeniseren: stop het in een potje met een deksel en schud even flink.
Meng de blauwe kaas door de salade, evenals de dressing. Voeg de briochecroutons pas op het bord toe om ze knapperig te houden.