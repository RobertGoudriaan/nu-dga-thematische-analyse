De Italiaanse staats-tv cancelt een antifascistisch betoog

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
25 april 2024
Rome- Antonio Scurati, de schrijver van de 'M'-serie over opkomst en ondergang van Mussolini, mocht afgelopen zaterdag niet verschijnen in een tv-programma van de Rai, de Italiaanse publieke omroep. Hij was uitgenodigd door het culturele programmaChesaràter gelegenheid van de Italiaanse bevrijdingsdag op 25 april. Scurati had een betoog geschreven waarin hij de dictatuur van Mussolini verbindt aan de weigering van de huidige Italiaanse premier Giorgia Meloni om de aanleiding van de bevrijdingsdag ook maar één keer te noemen: het verslaan van de fascistische dictatuur.
'De post-fascistische leidinggevenden stonden voor de keuze toen ze de verkiezingen hadden gewonnen in oktober 2022: of afstand nemen van het neofascistische verleden waar ze deel van waren, of proberen de geschiedenis te herschrijven', stelt Scurati. 'Het staat buiten kijf dat helaas is gekozen voor de tweede optie.'
Die woorden mocht Italië niet horen. Het contract met de internationaal bekende Scurati werd achter de schermen ontbonden. Ondanks pogingen om een verklaring te krijgen, bleef het stil binnen de hogere kaders van de Rai. In een mailtje dat iemand ergens vandaan had weten te vissen, stond dat het optreden van Scurati 'om inhoudelijke redenen' niet door kon gaan. Premier Giorgia Meloni had vlak voor dit mailtje bekend werd al op haar Facebook-pagina gezet dat 'links zoals gebruikelijk weer een drama probeert te maken van niets: het honorarium van Scurati lag ver boven de norm, we kunnen niet achttienhonderd euro betalen voor een betoogje van een minuut terwijl de meeste mensen bij de publieke omroep dat in een maand verdienen'.
Dit argument werd direct erna gelogenstraft door de feiten, en het betoog van Scurati heeft nu bovendien heel Italië bereikt. Veel kranten hebben het afgedrukt, verschillende presentatoren van tv-programma's hebben het voorgelezen in zijn plaats. Scurati zelf heeft het afgelopen zondag voorgedragen op de denktank-dagen van de krantla Repubblica.
Maar toch, zei de schrijver, 'is mijn hoofd nu een schietschijf geworden'. Want 'wanneer de premier van een land je op haar Facebookpagina direct aanspreekt en je honorarium blijkt te kennen, is dat eng. Ik ben slechts historicus, ik schrijf boeken, ik heb een gezin. Ik wil niet in direct contact met de premier van mijn land staan.'