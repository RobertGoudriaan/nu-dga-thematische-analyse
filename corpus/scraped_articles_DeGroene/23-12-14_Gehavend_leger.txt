Gehavend leger

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
14 december 2023
Daniel is een medische beschermheilige. In Hanna Bervoets' romanLeer me alles wat je weetkomt ze op voor alle zieken die niet voor zichzelf kunnen opkomen.
Jodie duikt in de archievenvan haar bestaan. Ze is 39 en ze is weduwe. Haar levenspartner Daniel is plotseling, op vroegmiddelbare leeftijd, overleden - maar hoe heeft dat kunnen gebeuren? We laten Jodie achter in haar rommelhok vol herinneringen en glijden weg in het leven van de enigmatische vrouw die Daniel de Koster heette.
Leer me alles wat je weet,de nieuwe Hanna Bervoets, is de volledige en obsessief geordende geschiedenis van Daniel. Ze gaat studeren, ontmoet haar eerste grote liefde, heeft een ongeluk dat haar lichaam voorgoed havent. We volgen haar de hele jaren negentig (toen sushi en antwoordapparaten nog nieuwerwets waren, details als prentbriefkaarten uit het recente verleden waar Bervoets van lijkt te genieten) en de decennia daarna, waarin ze onze verteller ontmoet en langzaam maar zeker een ongewone carrière opbouwt.
Daniel wordt medisch beschermheilige van degenen die niet goed voor zichzelf kunnen opkomen. Ze zit in de spreekkamers en oefent met haar dwingende aanwezigheid druk uit op de artsen die niet geneigd zijn de vage klachten van, ja, vooral vrouwen serieus te nemen. Met name endometriose, een aandoening waarbij baarmoederweefsel buiten de baarmoeder begint te groeien, veroorzaakt hevige maar moeilijk te lokaliseren pijnklachten en krijgt vaak de diagnose zware menstruatieklachten, ook wel bekend als aanstelleritis.
Bervoets legt in deze roman een stille laag van de samenleving bloot - 'een heel leger, een gehavend leger' - die bestaat uit mensen die lijden aan chronische ziektes, pijn of vermoeidheid. 'Pijn in al zijn definities en gedaantes' als de grote menselijke drijfveer. 'Volledige genezing' is daarbij de 'pot met goud waar maar weinigen (...) op stuiten.' Maar het noodlot van ziekte is moeilijk te aanvaarden.
Artsen, zoals Allard, de voorzitter van de fictieve Club Tegen Medische Fantasmagorie, putten troost uit harde wetenschap: als een test niets uitwijst is er niets; vrouwen met vage pijn zijn 'erwtenprinsesjes' die zich niet zo moeten aanstellen. Een ander grijpt eerder naar acupunctuur. Graag gaan we op zoek naar een schuldige: een genetische afwijking, een verkeerde leefstijl, verkeerde energie. Daniel richt zich op het systeem, dat zwakkeren benadeelt, en geeft daar de schuld aan. Die schuldvraag zien we terug in de coronacrisis, ook beschreven door Bervoets. Ziek? Dan heb je niet genoeg je handen gewassen.
Het zijn allemaal manieren om houvast te krijgen terwijl die eigenlijk ontbreekt. Mensen worden ziek en gaan dood, het noodlot is onrechtvaardig. Misschien voelen mensen zich daarom met een bijna religieus fanatisme aangetrokken tot Daniel, die ze een 'godsgeschenk' noemen: zij straalt uit dat we met genoeg kennis en toewijding pijn en ziekte de baas kunnen zijn. Deze roman heeft dan ook iets weg van de levensgeschiedenis van een profeet en haar wonderen. En dat terwijl Daniel zelf een weinig beminnelijk personage is, stug en onbenaderbaar, iemand die óf zwijgt óf pocht, en bovendien geen gevoel voor humor heeft. Ze 'doet niet aan sarcasme' en lijkt zelden bevorderend voor de sfeer.
Het is vreemd dat we als lezer nooit echt van haar gaan houden, de alwetende verteller is immers haar geliefde Jodie. Jodie, in de rouw, die haar geliefde aan ons laat zien, brengt haar toch weinig gunstig voor de dag - is ze verbolgen over iets? Ze heeft een groot deel van haar leven aan Daniel gewijd. Neemt ze dat Daniel nu kwalijk, die misschien niet alleen handelde uit naastenliefde, maar ook genoot van haar heldenstatus?
De alwetendheid van de verteller maakt zich steeds kenbaar in zinsconstructies als 'Daniel zal spijt hebben gehad' - we vergeten nooit dat al het beschrevene reeds gebeurd is, dat het niet nu gebeurt maar dat Jodie het aan het reconstrueren is. Het zit knap in elkaar, passages die worden overgeslagen in het verhaal worden later weer aangevuld, waardoor de korte hoofdstukken overlappend als bakstenen bevredigend stevig worden opgestapeld: zo, dat staat als een huis.
Maar omdat alles al gebeurd is, en we er alleen nog achter hoeven te komen hóe, ontbreekt vaak de urgentie in deze lijvige roman. De drie sleutelmomenten, dat Jodie en Daniel elkaar tegenkomen, het 'rampjaar' dat zij ooit zullen beleven en het moment dat Daniel doodgaat, doemen al vanaf het begin op aan de horizon en eenmaal daar aangekomen zijn er nog weinig verrassingen voor de lezer.
Nog een reden dat het tempo steeds verloren gaat is dat Bervoets het leven van Jodie en Daniel van zoveel textuur heeft voorzien dat het verhaal vaak blijft hangen op details. Het oog van de verteller rust op iedere buxushaag, preitaart, warmtepomp, vruchtenyoghurt, of kitrandje achter de wasbak. Boodschappentassen hebben een specifieke kleur. Gebakjes worden tot aan de halve aardbei beschreven. Mensen zijn vaak slokken aan het nemen, aan het verzitten of jassen aan het aantrekken. Talloze personages komen we tegen, waarvan onduidelijk is of ze later nog belangrijk zullen zijn, en waardoor het je op een gegeven moment duizelt van de namen. Talloze vergelijkingen ook, die dialogen onderbreken en spanningsbogen doen verslappen. Mooi beschreven maar zeer tergend, en daardoor ook niet bevorderlijk voor de vaart, is de pijn. Daniels pijn die voelt 'als een schurende wind door de botten van haar onderlijf' of 'een stel heipalen in haar onderrug', en de uitgebreide beschrijvingen van woekerende cystes en verkleefde organen, pijn die vanbinnen verzengt en vanbuiten onzichtbaar is.
Bervoets heeft een interessant thema beet, en werkt talloze ideeën uit over wat het betekent om ziek te zijn - maar die ideeën zijn dan ook wel heel erg talloos. Het is een beetje het tegenovergestelde van die mop over een sjiek restaurant: het eten was vies en er was te weinig van. Bervoets kan schrijven maar er is te véél van.
Jodie, in de rouw, heeft een groot deel van haar leven aan Daniel gewijd. Neemt ze dat haar nu kwalijk?
Merlijn Doomernik | De pijn die Hanna Bervoets mooi beschrijft is zeer tergend HANNA BERVOETS Leer me alles wat je weet Pluim, 580 blz.