Niña Weijers

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
26 september 2024
Op de ene blouse zat een vlek, de andere had een raar lint in de kraag waarvan ze niet wist wat ze ermee moest. De ene nette broek die ze had was te wijd, geen van haar schoenen stonden er mooi onder. Ze had, met andere woorden, niets om aan te trekken, NIETS!!
De bruiloft was over drie dagen.
Op afstand probeerden wij, haar vrienden, haar wat last-minute stijladvies te geven. We bleken, eenmaal begonnen, van geen ophouden meer te weten.
Wat je ook doet, zeiden we in koor, dump die rugzak van je. Die verpest echt iedere outfit. Hetzelfde gold voor de verkeerde schoenen (nee níet je witte sneakers onder die broek!). Ze moest naar mooie, duurzame stoffen kijken. De juiste maten, niet dat gelubber. Het zat hem in details. De manier waarop schoenen een broek breken. De lengte van mouwen. En doe ook wat van dat spul in je haar, om precies te zijn Kevin Murphy Volumizing Powder Puff. Bij de wortels, niet te veel.
Licht gepikeerd antwoordde ze dat ze had gevraagd om advies, niet om een alomvattende kritiek op haar kledingkast.
We breken je af om je vanuit niets weer op te bouwen, luidde daarop ons antwoord. Fashion, zeiden we, is onverbiddelijk.
In haar pas verschenen essayLiggend naaktlaat Basje Boer zien hoe mode en smaak de afgelopen eeuwen zijn gevormd door ideeën over klasse en gender, en hoe zich altijd weer de ingewikkelde kwestie opdringt van beperking en bevrijding - vooral als het gaat om de manier waarop vrouwen zich kleden en verkleden, hoe ze hun haar dragen, hun borsten, wat ze laten zien, wat ze verbergen. Korsetten, hakken,fillers,een hoofddoek: het is vooral de context die bepaalt of ze knellen. Lippenstift kan een vorm van conformisme zijn, of een daad van verzet (inLiggend naaktlees ik hoe vrouwen in victoriaans Engeland, waar make-up uit den boze was, in het geheim lippenstiftrecepten uitwisselden en hoe de suffragettes later hun rode lippenstift droegen ter onderstreping van het feit dat vrouwelijkheid ook agressief kon zijn).
Het is Assepoester waar Basje Boer steeds naar terugverwijst; Assepoester die een magische transformatie onderging en veranderde van een onzichtbare poets in het mooiste meisje van het bal. Maar maakte de jurk haar mooi, of liet die alleen maar zien wat er altijd al was geweest? En wat is eigenlijk de droom: dat Assepoes heel speciaal is,one of a kind,of dat het in principe voor iedereen is weggelegd om haar te worden?
Ondertussen was er nog één dag te gaan voor de bruiloft, en stond onze vriendin in een outlet. De stylisten zaten klaar en moesten werken met wat voorhanden was (een outlet, dus, en 45 kostbare minuten). We kregen in hoog tempo foto's toegestuurd uit het pashokje.Nee, nee, nee,riepen we. Niet wit op donkerblauw! Niet ín je broek! En wat hadden we verdomme gezegd over witte sneakers?
Het rare aan Assepoester, bedacht ik later, is dat haar transformatie zo geruisloos en vanzelfsprekend plaatsvindt. Haar jurk heeft niets met haar te maken, ze heeft hem niet zelf uitgekozen, er gingen geen slechtzittende exemplaren aan vooraf. Ze werd van het ene op het andere moment wie ze, blijkbaar, hoorde te zijn. Ik dacht aan mijn op een na ergste fotoshoot ooit, waarvoor ik me had laten hullen in een vreemd, jurkachtig ding vol wapperende onderdelen. De visagiste stiftte mijn lippen rood, een ventilator blies de flappen alle kanten op. De fotograaf was bekend, het was een eer om door haar gefotografeerd te worden, en ik had het werkelijk gedacht: dat dit de allermooiste foto's van mij ooit gemaakt zouden worden.
We waren de hoop op een goede afloop al bijna verloren toen we vanuit de paskamer een foto kregen waarop ineens alles klopte.Dit is het!riepen we uit, welhaast extatisch. Nog even, en jij adviseert de adviseurs!
Stiekem hoopte ik dat ze alsnog haar lelijke rugzak om zou doen naar de bruiloft, om praktische redenen en als middelvinger naar haar stylisten. Haar stylisten, die wanneer het zo uitkwam hun overtollige spullen in haar rugzak propten omdat hun eigen tasjes te klein waren.
'Maar wie bepaalt wat schoonheid is? Jijzelf? Kylie Jenner?'
Basje Boer,Liggend naakt