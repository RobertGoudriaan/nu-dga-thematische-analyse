Fabers fata morgana Na de Algemene Politieke Beschouwingen

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
26 september 2024
Het kabinet-Schoof wordt bij elkaar gehouden door de angstbeelden van Geert Wilders. Autoritaire wetgeving moet de 'asielcrisis' te lijf gaan. Het ontneemt het zicht op het VVD-succes onder de motorkap.
Voordat alle camera's zichop hem zouden richten en nog voordat de koning zíjn woorden zou voordragen tijdens de jaarlijkse troonrede, nam Dick Schoof plaats op een kerkbank in het oude centrum van Den Haag. Het is een traditie in de luwte die al een kwarteeuw het ritme van een premier dicteert op Prinsjesdag. Vóór de hoedjes, vóór de koets, voor het koffertje en voor het borrelen met lobbygroepen, luister je eerst naar de stichtelijke woorden van geestelijk leiders.
Van rabbijnen tot sikhs, van pastoors tot dominees en van imams tot humanisten. Mark Rutte liet zich de laatste jaren bij binnenkomst graag toejuichen door middelbareschoolklassen, Schoof niet. Hij bewoog zich met zijn vrouw haast ongezien naar zijn plek en zodra de dienst was afgelopen koos hij een zijdeur naar buiten.
De taal was scherp geweest, zeker voor een bijeenkomst die als doel heeft een 'spirituele boodschap' mee te geven en daarmee het risico in zich draagt zijig of vrijblijvend te zijn. Oud-justitieminister Ernst Hirsch Ballin had het strengst geklonken. Eerder die ochtend had hij wandelend naar de Oude Kerk besloten dat deze dienst niet het zicht mocht ontnemen op wat er gaande was in het land. De man die de term 'democratisch ethos' muntte en daarmee taal aanreikte die nog altijd nagalmt in het parlement, waarschuwde in de kerk. Hij hekelde 'vijandige politiek' en zei dat de samenkomst in de kerk in een steeds vijandigere samenleving een zeldzaamheid zou kunnen zijn. 'Dit is een oase van vriendschap en respect over grenzen van levensbeschouwingen heen en die oase bestaat nog steeds. Er zijn nog altijd veel mensen die deze oase willen, maar we moeten ons wel inspannen om het geen fata morgana te laten worden.'
Dat beeld was raak. In de definitie van Hirsch Ballin is de fata morgana een gedroomde wereld die alleen op het oog bestaat. Een andere definitie van een fata morgana is een spel van beelden: gezichtsbedrog, een hallucinatie.
Nog voordat Prinsjesdagbegon werd duidelijk dat het kabinet-Schoof vooral bij elkaar wordt gehouden door iets wat je met welwillendheid gezichtsbegoocheling kunt noemen, en als je negatiever bent gezichtsbedrog.
In een persconferentie kondigde de nieuwe premier aan dat Nederland kampt met een
'asielcrisis' omdat mensen dat zo 'ervaren'. Hij en zijn kabinet willen die crisis te lijf gaan met een koninklijk besluit, een noodmiddel waarmee de regering het parlement omzeilt. Minister Faber van Asiel en Migratie zou dan maandenlang per decreet kunnen regeren zonder democratische controle of verantwoording vooraf. Of zoals een jurist van Binnenlandse Zaken dat op 3 september in een intern advies formuleerde: door 'af te wijken van de wet'.
Op zichzelf is dit verlangen naar autocratische sturing niet nieuw, het werd een half jaar geleden aangekondigd toen coalitiepartijen een akkoord sloten op hoofdlijnen. Op deze plek schreef ik toen: 'De retorische truc die dit kabinet toepast ligt besloten in dat welbewust gekozen woord "crisis"; het is bij uitstek de term waarmee je jezelf toestaat om tijdelijk buiten de (rechts) orde te treden.'
Het meest ingrijpende verschil tussen het hoofdlijnenakkoord en de afgelopen week is dat het kabinet nu daadwerkelijk stappen zet om buiten de orde te treden en daarbij frontaal in botsing komt met ambtenaren en met zichzelf. Ambtenaren waarschuwen dat 'buiten het parlement om werken' alleen kan in 'zeer urgente noodsituaties'.
In andere woorden: om noodmiddelen te rechtvaardigen heb je wel een crisis nodig en die ontbreekt op dit moment. 'Dan is de inzet van staatsnoodrecht democratisch en rechtsstatelijk niet aanvaardbaar', aldus een ambtenaar begin augustus in de geopenbaarde juridische adviezen. Nederland kampt weliswaar met een vastlopende opvangketen omdat er asielzoekerscentra zijn gesloten en doorstroom wordt belemmerd omdat gemeenten niemand opvangen. Anders dan haar voorganger weigert Marjolein Faber, volgens mensen uit haar directe omgeving, te bellen met burgemeesters.
Schoof, Faber en de andere bewindslieden hebben kortom niet heel veel meer dan een ingebeelde crisis, al lijken zij zich daar nauwelijks iets van aan te trekken. De berg aan juridische waarschuwingen is genegeerd. En toen begin deze week de nieuwe premier werd gevraagd naar hoe hij om zou gaan met negatieve adviezen over het grijpen naar noodwetgeving, zei hij: 'Experts zijn belangrijk. Maar de politieke wil om iets te realiseren is minstens zo belangrijk.'
Faber lijkt het helemaal bont te maken op haar ministerie. Een week voor Prinsjesdag droeg ze het coa plots op om niet meer zelfstandig cijfers te publiceren - daar wilde het ministerie controle over hebben. Dat kun je niet anders opvatten dan een actieve poging om feiten aan de wereld te onttrekken. In plaats daarvan zouden haar medewerkers ambtenaren bij uitvoeringsorganisaties hebben verzocht om zelf ook het beeld van 'crisis' uit te dragen. Iets wat wordt geweigerd. In de dagen voor Prinsjesdag sliepen er weer mensen in het gras. Woordvoerders van de minister zeiden daarop tegen journalisten: 'Dit onderstreept de noodzaak om de asielcrisis uit te roepen.'
De omgang met eigen ambtenaren wil sowieso niet vlotten. Aan het recent verschenen regeerprogramma hangt een bijlage met daarin een overzicht van de 'belangrijkste gesprekspartners'. In die pagina's lange lijst gaapt een opmerkelijk gat. Terwijl ambtenaren op verschillende ministeries zich al sinds begin augustus verdiepten in de mogelijkheden van noodwetgeving, werden de twee belangrijkste uitvoeringsorganisaties rond migratie - het coa en de ind - er niet bij betrokken.
Wat de eerste maanden vankabinet-Schoof vooral toont is dat er twee modellen ontstaan om als PVV'er je taak als bewindspersoon op te pakken. Er is de route Marjolein Faber, waarbij je gedreven door 'gevoelens' probeert om feiten zo om te buigen dat je de crisis die je zelf hebt opgetuigd carte blanche geeft.
Daarnaast is er de route Fleur Agema, minister van Volksgezondheid, Welzijn en Sport. Zij is stevig ingesnoerd in de liberale marktlogica van haar voorgangers. Ze predikt digitalisering en AI als oplossing voor tekorten, ze verdedigt de invloed vanprivate equityop zorg en ze vindt inmiddels dat een sluitend streekziekenhuis in Heerlen inderdaad misschien ook maar ten onder moet gaan in de efficiency-logica. 'Gelukkig laat ik me af en toe ook overtuigen door ambtenaren', zei ze begin deze maand tegen de Tweede Kamer. 'Ik zou ook geen knip voor de neus waard zijn als ik binnen zou lopen op het ministerie en een onveranderd persoon zou blijven.'
Wilders maakt dat laatste niet uit. Hij juicht via zijn geliefde medium X vooral voor Faber. Hij twittert haar de hemel in, vent alles uit wat ze zegt. Zij was tijdens de Algemene Politieke Beschouwingen, de jaarlijks ideologische krachtmeting, een luidere stem dan Wilders zelf. Op de ochtend van de eerste debatdag stuurde ze een briefje naar Brussel met daarin 'de wens' dat 'in het geval van een verdragswijziging' Nederland een uitzonderingspositie zou willen op migratie. Iedereen schamperde, zelfs coalitiepartijen. Er is geen enkele sprake van een verdragswijziging en de eurocommissaris die Faber aanschreef gaat hier niet eens over. 'Ik hoop dat dit een eerste stap was', recenseerde VVD-leider Yesilgöz zuinig. 'Maar ook dat het besef heel sterk is dat je via diplomatie dingen bereikt in de internationale context en niet alleen via briefjes.'
De brief was amateuristisch en per kerende post liet Brussel dat in beleefde bewoordingen weten. Een schrijven bedoeld voor binnenlandse consumptie dus. Wilders deelde Fabers brief op X, vergezeld door een plaatje van een spierbal.
Je zou kunnen zeggendat een kabinet dat zich stort op beelden opgebouwd uit sentimenten niet een werkelijke koerswijziging inzet. Zoiets loopt toch stuk bij rechters of in Brussel? Schijn bedriegt. Als het gaat om werkelijke veranderingen voor het land is Agema op dit moment veelzeggender dan Faber. Het kabinet bezuinigt voor een miljard op onderwijs, voert een langstudeerboete in, handhaaft het eigen risico in de zorg en verhoogt de btw op cultuur en sport.
'Dit is geen libertarisch verhaal, maar een modern markteconomieverhaal', vertelt VVD'er Eelco Heinen, in een ambtelijk zaaltje, net naast Den Haag Centraal. Vlak daarvoor heeft hij als minister van Financiën in de Tweede Kamer het begrotingskoffertje mogen openen om de Miljoenennota te overhandigen aan de Kamer. 'We lijken het geloof in de markteconomie soms een beetje te verliezen', had hij daar gezegd. 'Het vertrouwen dat als je loslaat, er ook iets heel moois kan ontstaan. De overheid hoeft niet alles te subsidiëren en compenseren. Juist in vrijheid floreren mensen en komt innovatie tot stand.'
Als Heinen spreekt, klinkt er een ideoloog zoals ze die al een tijdje niet meer hadden bij de VVD. Hij wil opkomen voor het mkb en het vestigingsklimaat en ondernemers 'het gevoel geven dat als ze hun nek uitsteken ze daar iets van over mogen houden'. Speels haalt hij uit naardegrowthen gevraagd of de grote opgaven van deze tijd niet vragen om collectieve investeringen, begint hij over het 'losmaken van privaat kapitaal' en de maatwerkafspraken met grote bedrijven. Oftewel: om te vergroenen moet je bedrijven helpen, desnoods met subsidie.
Hij vertelt dat hij met zijn boodschap aan de Tweede Kamer een breuk wilde markeren met de laatste twee kabinetten-Rutte. Dat waren bestedingskabinetten waarin niet alleen D66 maar ook de VVD leek veranderd. Eerst had fractieleider Klaas Dijkhoff aangekondigd dat de markt niet altijd heilig is, toen Sophie Hermans hem opvolgde was ze kritisch op de manier waarop haar partij soms blind was geweest wanneer het ging over marktwerking.
Met Heinen en Yesilgöz als boegbeelden slaat de VVD een andere toon aan. Hun analyse: dit is het meest rechtse kabinet ooit, maar in de Tweede Kamer zetelt economisch een linkse meerderheid. Vorig jaar werd dat zichtbaar tijdens Prinsjesdag. Rutte IV was toen al in ontbinding en bestond nog slechts demissionair. Vanuit de Kamer werden op initiatief van GroenLinksPvdA, ChristenUnie en D66 tal van linkse plannen door de Kamer gejaagd. De PVV steunde die.
De VVD zag met lede ogen aan hoe het minimumloon steeg, bekostigd door extra vermogensbelasting en het bedrijfsleven. In een ledenzaaltje in Amersfoort riep Yesilgöz deze ervaring op. Ze sprak bij herhaling over 'onrechtvaardigheid'
en had het dan over werkenden en ondernemers die te veel belasting betaalden. 'Wij gaan dit corrigeren', beloofde ze. 'En dat gaan wij doen omdat wij in het hoofdlijnenakkoord deze afspraken hebben gemaakt. Want als ik zou zien of er in de Tweede Kamer hier een meerderheid voor is: die is er niet.' Ze formuleerde daar haar rechtvaardiging om mee te doen met dit kabinet. De VVD haalt haar economische gelijk in ruil voor samenwerking met Wilders.
Het resultaat mag er zijn. De overdrachtsbelasting voor vastgoedeigenaren wordt verlaagd, de expatregeling keert toch terug en de belasting op inkoop van eigen aandelen is gesneuveld. Eenmaal aan het woord tijdens de Algemene Politieke Beschouwingen verwoordde Yesilgöz de terugtocht van haar partij richting een zeer klassieke opvatting van wat liberalisme is als volgt: 'Bureaucratie verstikt ons en de overheid bepaalt steeds meer.' Of iets later, toen ze de PvdA aanviel op de wens om accijns op benzine te zien stijgen: 'Als autorijden zo veel duurder wordt, wordt het voor veel mensen lastig om rond te komen. Aan ideologie heb je niks bij de pomp.'
Frans Timmermans wasals GroenLinks-PvdAleider vastbesloten om zich hier op te richten en minder op het democratische vandalisme van Wilders en Faber. Als eerste spreker drukte hij de rest van de Kamer op het hart om zich vandaag niet af te laten leiden 'door de fel brandende vuurpijlen die Wilders afschiet in de hoop dat we allemaal gehypnotiseerd naar die vuurpijl blijven staren en geen oog hebben voor de grond, die bezaaid ligt met zijn gebroken beloftes'.
Daarmee doelde hij op het niet direct afschaffen van de eigen bijdrage in de zorg, het alsnog sluiten van streekziekenhuizen, het niet verhogen van het minimumloon, het ontbreken van een vroegpensioen voor zware beroepen.
Timmermans had het zo tijdens zijn voorbereiding geoefend: elke keer dat hij zou worden aangesproken op migratie, zou hij het terugkantelen naar economische thema's. De rest van de oppositie volgde die strategie aanvankelijk. Jimmy Dijk beet Wilders toe een 'loopjongen van het grootkapitaal' te zijn. De SP-leider gaf af op het 'neoliberale karakter' van de PVV en de draai die Fleur Agema het best belichaamt. 'In één middag had mevrouw Agema zich al zo geconformeerd dat ze van D66 complimenten voor de afbraak van het ziekenhuis kreeg.' Rob Jetten sneerde op zijn beurt ook in de richting van Wilders dat hij zijn kiezers had 'bedrogen'. Esther Ouwehand vond dat de PVV-leider ze 'recht in het gezicht spuugt'.
Zelfs de VVD had als coalitiepartij eenzelfde soort strategie gekozen. Aan andere partijen had Yesilgöz laten weten het liever niet over migratie te willen hebben, dat zou alleen de PVV in de kaart spelen.
Het mocht niet baten. De autoritaire greep richting crisiswetgeving en het briefje aan Brussel vormden een vuurpijl die niemand kon weerstaan. Het plaatst de oppositie opnieuw voor een duivels dilemma. Eerder die week was tijdens een besloten bijeenkomst van linkse oppositiepartijen juist afgesproken om minder te hameren op de rechtsstaat en om vooral inhoudelijk aan te vallen. Maar kun je zo'n greep naar noodwetgeving, het buitenspel zetten van het parlement, wel negeren?
Het debat ging zo alsnog constant over asiel en de vermeende crisis daaromtrent. Geert Wilders hoefde er niets meer voor te doen. Na een voor zijn doen vrij tamme inbreng - het aantal persoonlijke aanvallen was tot een absoluut minimum beperkt - lag hij languit in zijn Kamerzetel. Hij bewoog alleen nog voor diner- en sanitaire pauzes en meer was ook niet nodig. Onbewogen beheerste zijn partij het debat. Faber had de pijlen afgestoken waar iedereen omheen bewoog. Het ging zo alsnog voortdurend over Fabers asielcrisis en de zelf gecreëerde urgentie daaromheen.
Geen coalitiepartij kon uitleggen waarom dit kabinet per decreet wilde regeren als het om asiel ging. 'Ik ben geen zonnekoning', zei Wilders geduldig. Om vervolgens uit te leggen dat de mogelijkheid van crisiswetgeving nou eenmaal bestaat en je die dan dus ook mag gebruiken wanneer je dat goeddunkt. Het parlement had dit middel toch zelf ooit in het leven geroepen? 'U kan niet zeggen dat de Kamer hier wetgeving heeft gemaakt die ondemocratisch is.'
De verdediging van Wildersgaat lijnrecht in tegen wat Hirsch-Ballin 'democratisch ethos' noemt: een democratie is niet alleen een stelsel van regeltjes, maar ook van gedrag. Niet alles wat kan moet. In sommige media verscheen de analyse dat Wilders definitief was ingekapseld. Dat beeld is subtieler. Ja, economisch omarmt hij volledig de VVD-agenda. Maar als het gaat om asiel en het grijpen naar noodwetgeving leken het vooral de coalitiepartners die waren ingesnoerd; zij moesten omstandig verdedigen waarom ze het parlement buitenspel wilden zetten voor een gevoelscrisis.
Het pijnlijkst was dat voor nsc. Pieter Omtzigt bezweek vorige week en meldde zich ziek. Volgens ingewijden is dat niet los te zien van de enorme druk die al sinds de formatie op zijn schouders rust. Tijdens de lange formatie zocht hij op meerdere momenten naar uitwegen om vervolgens alsnog in een construct met de PVV te belanden. Nu verkeerde zijn vervanger en vertrouweling in precies diezelfde situatie. Nicolien van Vroonhoven is zelf ook nooit een liefhebber geweest van samenwerking met de PVV, maar moest nu verdedigen dat uitgerekend die partij de volksvertegenwoordiging mocht omzeilen.
Even dacht ze een uitweg gevonden te hebben. Bij een 'koninklijk besluit' worden weliswaar de Eerste en Tweede Kamer genegeerd, maar niet de Raad van State. Deze eeuwenoude staatsadviseurs vellen hoe dan ook een advies. Mocht dat advies negatief zijn, zo zei Van Vroonhoven, dan zou haar partij zich alsnog tegen deze noodgreep keren. Het was volgens betrokkenen de enige ruimte die Wilders haar toestond.
Maar juist bij de Raad van State waren meerdere staatsadviseurs ontstemd over deze actie. NSC verdedigt de rechtsstaat niet, maar verbergt zich erachter, hoor je dan. Ze 'verdedigt niet de randen van de rechtsstaat, maar brengt ze politiek in stelling'.
In de Kamer bracht het haar alleen maar verder in de problemen. 'Is dit goed bestuur?' wilde CDA-leider Henri Bontenbal weten. 'Past dit bij het koesteren van een democratisch ethos?'
Timmermans zei dat wat NSC nu deed 'fundamenteel in strijd was met de principes waarop Pieter Omtzigt Nieuw Sociaal Contract heeft opgericht'.
ChristenUnie-leider Mirjam Bikker noemde NSC een 'rechtsstatelijke vangrail' en borduurde even voort op dat beeld. 'Ik dacht dat er vangrails waren, maar minister Faber heeft de jeep gepakt en is ernaast gaan karren.'
Na wat moet hebben gevoeld als uren stapte plots Volt-voorman Laurens Dassen naar voren. 'Ik heb nog een laatste vraag. Wanneer zou deze crisis dan voorbij zijn voor nsc, voor mevrouw Van Vroonhoven? Wanneer kan het dan stoppen? Wanneer is het klaar?'
Ze was secondenlang stil. 'Pfff... dat is een lastige vraag.'
Weer een lange stilte. Ze begon te stotteren, te haperen om zich dan toch maar te herpakken. 'Nu formuleren wanneer het voorbij is, is net zoiets als vragen wanneer de puberteit voorbij is. Wanneer is het klaar? Van tevoren weet je niet precies wanneer het afgelopen is.'
Wilders bewoog zich al die tijd niet. Anderhalf uur lang had hij toegezien hoe NSC langzaam ten onder ging in een poging om Fabers fata morgana te verdedigen.
Achter de schermenwas de linkse oppositie inmiddels met elkaar in gesprek. Wat zou Pieter Omtzigt eigenlijk doen in zo'n situatie? Een situatie waarin een kabinet de volksvertegenwoordiging buitenspel wil zetten en weigert om dat juridisch te onderbouwen?
Stukken eisen! Feitenrelazen vragen! Hameren op het primaat van het parlement!
Ze zouden het allemaal doen en het werkte. Ze besloten om de volgende dag te weigeren om in debat te gaan zolang premier Schoof de juridische adviezen van ambtenaren over het nemen van een koninklijk besluit niet had gedeeld. De oppositie stuurde zelfs een seintje naar adviseurs van de premier zodat hij zich op deze actie kon voorbereiden.
Hij koos ervoor zich alsnog te laten verrassen. 'Ik zit een beetje klem', zei Schoof de volgende ochtend aarzelend. Hij schetste hoe hij nou eenmaal leefde met de wensen van vier coalitiepartijen en tegelijkertijd in de ministerraad het formele besluit nog moest vallen. Onmiddellijk stond er een haag van oppositieleiders voor hem. Ze eisten opnieuw de onderliggende stukken, anders zou er niet gedebatteerd worden.
Het was SP-leider Jimmy Dijk die staand bij een interruptiemicrofoon over zijn schouder keek, richting Van Vroonhoven. 'Hier is een microfoon. Volgens mij kunt u ook iets zeggen.'
Ze sprong op, beende naar de plek waar Dijk zojuist had gestaan en sprak een zinnetje uit dat alles zou veranderen, het markeerde het begin van een splijtzwam binnen de kersverse coalitie. 'Twee woorden: artikel 68 van de grondwet.' Ze ging weer zitten. Artikel 68 gaat over het informatierecht van de Kamer en de plicht van het kabinet om het parlement van informatie te voorzien.
De linkse oppositie roffelde keihard op de bankjes. De verdedigingslinie van de coalitie sneuvelde. Schoof zag het aan en koos de vlucht naar voren. 'Oké, prima!' Zonder overleg met zijn kabinet besloot hij álles met de Kamer te delen. Sommige ministers hieven hun handen ten hemel. Faber keek vanuit het kabinetsvak geschrokken op vanachter een laptop. Enkele uren later werden de stukken onthuld waarin haar eigen juristen scherp waarschuwen voor haar machtsgreep. 'Wij wijzen er met nadruk op dat het niet gemakkelijk zal zijn om tot een juridisch houdbare onderbouwing (...) te komen, omdat het twijfelachtig is dat thans sprake is van buitengewone omstandigheden.'
Het kabinet, net begonnen, verkeerde direct in crisis. VVD'ers sneerden tegen wie het maar wilde horen dat NSC uit 'amateurs' bestond. Van Vroonhoven had zich tijdens het debat nooit moeten laten ontvallen dat er juridische adviezen waren geweest. Ze had ook nooit akkoord mogen gaan met het informatierecht van de Kamer. Je zou ook kunnen zeggen: Van Vroonhoven werd deze week geconfronteerd met een existentiële vraag. Als ze het parlement zou offeren op het altaar van Wilders' gevoelspolitiek, dan zou dat het einde betekenen van een partij die juist de macht terug wilde brengen naar de volksvertegenwoordiging. Van Vroonhoven koerste op dat ravijn af, maar besloot net op tijd om te draaien en om haar taakopvatting van vangrail weer op zich te nemen.
Het bracht haar in directe confrontatie met Wilders. Op het moment dat Schoof en Van Vroonhoven de kabinetsstukken in de openbaarheid gooiden, kwam de PVV-leider plots weer in beweging. Woedend sloeg hij op zijn Kamerbankje. 'Wat zouden de kiezers van mij denken als ik het hier bij het eerste zuchtje tegenwind van een aantal ambtelijke adviezen ga opgeven?' tierde hij. 'Als we dat nu zouden doen, zou ik geen knip voor de neus waard zijn.' Hij leek echt boos. Elke handreiking vanuit de Kamer om een spoedwet in te dienen en de normale parlementaire route te bewandelen sloeg hij af. Zijn irritatie schuilt er waarschijnlijk in dat het grijpen naar noodwetten die het parlement opzij zetten vooral een belangrijk propaganda-instrument is.
Het had zijn doel in ieder geval niet gemist. Dagenlang waren de sleutelbegrippen tijdens de belangrijkste debatten van het jaar 'crisis' en 'asielmigratie' geweest. De vuurpijlen van Wilders overschaduwden zoals altijd alles.
Sem van derWal / ANP | Nicolien van Vroonhoven en Geert Wilders overleggen tijdens een schorsing op de tweede dag van de Algemene Politieke Beschouwingen, Den Haag, 19 september