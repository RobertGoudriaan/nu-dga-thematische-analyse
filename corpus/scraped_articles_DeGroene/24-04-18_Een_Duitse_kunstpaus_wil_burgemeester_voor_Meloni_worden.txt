Een Duitse kunstpaus wil burgemeester voor Meloni worden

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
18 april 2024
Rome -De beroemdste Duitser van Italië, Eike Schmidt, van 2015 tot 2023 directeur van het Uffizi in Florence, stelde zich vorige week ineens kandidaat voor de burgemeestersverkiezingen van Florence op 8 en 9 juni. Verbazing alom, want het indrukwekkende cv van Schmidt (56), een van 's werelds grootste experts van de renaissance en de barok, lijkt niet een aanloop voor de politiek. Behalve zijn succesvolle dubbele mandaat als directeur van het Uffizi was Schmidt ook hoofd van de afdeling Europa voor Sotheby's Londen, lid van de beoordelingscommissie van de Tefaf Maastricht, en is hij momenteel directeur van het Capodimontemuseum van Napels, een droombaan.
Waarom dus deze stap ineens, en vooral: waarom voor de rechtse regering van premier Giorgia Meloni, de erfgenamen van het fascisme? Wat hebben we gemist? vraagt Italiaans links zich af. Schmidt was een paradepaard van links omdat hij in 2015 op voordracht van de toenmalige linkse minister van Cultuur Dario
Franceschini als eerste buitenlander ooit werd benoemd tot directeur van het Uffizi. Florence is een links bastion, vanaf de Tweede Wereldoorlog bestuurd door linkse burgemeesters, vaak van de communistische partij pci, en ook de huidige burgemeester Dario Nardella is links. Florence is altijd een onneembaar fort geweest voor rechts.
Eike Schmidt ziet het probleem niet. Met zijn armen gekruist over de borst stond hij voor Michelangelo'sDavidde pers te woord, in goed Italiaans met de onmiskenbare Duitse knauw. Speerpunt is meer orde en politie op straat in Florence, dat in toerisme en wanorde dreigt te stikken, volgens Schmidt. De juichende reacties uit het Meloni-Salvini-kamp doet Schmidt af met schouderophalen. Hij vertegenwoordigt een eigen lijst, de lijst 'Schmidt voor Florence', en nu ja, iemand moet hem steunen, dus waarom niet de huidige regering? Niemand heeft hem nog gevraagd of hij niet bang is dat de combinatie van de beroemdste Duitser in Italië met de erfgenamen van het fascisme wellicht een beetjeover the topis. Hij is overtuigd anti-fascist, zegt Schmidt, en het bewijs daarvoor is deVaas met bloemen(1731) van de Nederlandse schilder Jan van Huysum, die was gestolen door de nazi's en die dankzij Schmidt sinds 2019 weer op zijn plaats hangt in het Palazzo Pitti.