'De prinses op de erwt lijdt ook' Angst Psychiater Mark Kinet

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
12 september 2024
Waarom hebben steeds meer mensen last van een angststoornis? 'We moeten struikelen, we zúllen struikelen, want dat is de enige weg om over onszelf te leren', zegt psychiater Mark Kinet. 'Maar je kunt de maatschappij niet op de divan leggen.'
'De enige die hier nog op ligt',schertst de Vlaamse psychiater Mark Kinet terwijl hij op de lederen divan van Mies van der Rohe klopt, 'is mijn labrador.' Het is zijn manier om aan te geven dat patiënten al lang niet meer naar klassiek voorbeeld liggend praten over hun ervaringen, verlangens, obsessies of dromen. Zij zitten op een stoel schuin tegenover hem.
Maar in zijn spreekkamer hangt wel de intellectuele geest van de psychoanalyse; parafernalia die ernaar verwijzen, boeken, kunst, getekende portretten van de grondleggers, zoals Jacques Lacan, Melanie Klein en vanzelfsprekend oer vader Sigmund Freud. 'Daar ligt voor mij de inspiratiebron voor het doorgronden van de lijdende ziel.'
Kinet was vroeger hoofdarts van Kliniek Sint-Jozef, centrum voor psychiatrie en psychotherapie in Pittem, ging vervroegd met pensioen maar had het ook gehad met de voortschrijdende managementcultuur. Over zijn vakgebied schreef hij tientallen boeken en hij is oprichter en hoofdredacteur van de boekenreeks Psychoanalytisch Actueel. Hij houdt praktijk aan huis in Sint-Martens-Latem, een dorp onder Gent waar ooit kunstenaars neerstreken en nu de beau monde achter hoge heggen woont. Elke ochtend behandelt hij patiënten. 's Middags trekt hij, ook bij guur weer, twee kilometer baantjes in het zwembad in zijn paradijselijke tuin. 'Maar je zou het misschien niet van mij verwachten', mompelt hij, doelend op zijn omvangrijke postuur.
Ons gesprek in de spreekkamer gaat over angst, zowel klinische angst als angst als maatschappelijk fenomeen. Want het aantal mensen dat kampt met angststoornissen stijgt al jaren, zo laten onderzoeksrapporten zien. Jeugdzorg en de ggz worden overspoeld door mensen die om hulp vragen, waardoor psychologen en psychiaters de aanwas niet meer aankunnen. Werkvloeren blijken steeds vaker in de greep van 'een angstcultuur'. Tijdens openbare debatten wordt een ruimte uitgeroepen tot 'safe space', zodat sprekers en publiek zich 'veilig' kunnen voelen. Waarom is er toenemend angst onder de mensen?
Als je die vraag voorlegt aan een psychiater krijg je een ander antwoord dan van een socioloog of politicoloog. 'Ik kijk als clinicus naar een individu, elke patiënt is anders, elk gezin is anders, en ieder loopt op een eigen manier vast, op het werk, sociaal, in liefdesrelaties.'
Freud deed veel onderzoek naar angst, etymologisch verwant aan 'eng', en hij ging er in eerste instantie, begin twintigste eeuw, van uit dat angst een transformatie van opgehoopte seksuele spanning was. Later ging hij een gevoel van vrees of onbehagen beschouwen als een waarschuwend signaal van het Ik, als een fysieke reactie op reëel gevaar - reaalangst - of een traumatische ervaring.
'Het is een emotie die zich impliciet of expliciet manifesteert', zegt Kinet. 'Er zijn mensen die meteen zeggen: "Dokter, ik ben bang" - om dood te gaan, hun kind te verliezen, ze durven de straat niet op. Ze registreren hun angst, die als een deksel trilt op een kokende pot.'
En er zijn mensen die zich niet realiseren dát ze angst hebben. Ze zijn zenuwachtig of gespannen. Als emotie heeft angst bij uitstek een lichamelijke expressie, zweten, een drukkend gevoel op de borst, hyperventileren. 'Ze zijn ten prooi aan een bepaalde gewaarwording, een paniekaanval die naamloos is. Dat is somsconsciousness by surprise:iets werkt plotseling niet meer en er is een moment van vrije energie die het psychosomatische, autonome functioneren verstoort: de psyche moet iets doen, en lukt dat niet, dan is er behoefte aan hulp van de ander. Door te struikelen word je gedwongen tot bewustwording over hoe het werkelijk met je gaat.'
Hij is daar 'heel formeel' in, zegt hij. 'We struikelen vroeg of laat allemaal, we moeten zelfs struikelen, want dat is de enige manier om over onszelf te leren. We willen eigenlijk liever leven op de automatische piloot, niet nadenken, alles loopt gesmeerd. Maar als je vastloopt, moet je angsten tegemoet treden, de demonen omarmen, ze verplaatsen van het diepere, impliciete naar het corticale, expliciete geheugensysteem, om ze te verjagen. Via herbeleving probeer je er een positievere draai aan te geven. Problemen worden manifest, komen in therapielive on stage. Men noemt dat in de therapie de overdracht.'
Kinet duidt angst ook evolutionair:alle zoogdieren hebben separatieangst, zich verwijderd voelen van een veilige basis, de moederfiguur, of zoals hij inmiddels genderneutraal zegt: decare-taker.'In eerste instantie zal bij afwezigheid van de moeder het kleine zoogdier, het kleine kind, roepend een appèl op haar doen. Het onbeschermde jong wil niet ten prooi vallen aan roofdieren of aan eigen noden. Als zij niet reageert valt het kind stil.'
Hij vertelt over een filmpje van hetstill face-experiment van de Amerikaanse ontwikkelingspsycholoog Edward Tronick waarin een baby op schoot zit bij de moeder en oogcontact zoekt met haar terwijl zij nergens op reageert. Al heel snel raakt het kind bij gebrek aan spiegeling overstuur. Hier zie je een moment van ontreddering en onveiligheid ontstaan. 'In onze ontwikkeling moeten we allemaal door momenten van scheiding heen, net als dat we moeten zien klaar te komen met het feit dat we niet nummer één zijn van een van onze ouders, dat er toch een andere figuur is, een "rivaal" die onze moeder wegkaapt. We worden door een "derde" op onze plaats gezet in onze bevrediging naar exclusieve aandacht van de moeder.'
Gaan we niet goed door deze 'bergpassen' heen, de pre-oedipale en oedipale fase, dan kunnen we later in moeilijkheden komen. Een klassiek freudiaanse visie die volgens Kinet overeind blijft. 'Veel van onze problemen hebben te maken met de manier waarop we deze ontwikkeling doormaken.'
In zijn spreekkamer zijn de twee grote aanmeldingsklachten depressie en angst. Zoals koorts zijn het signalen dat er iets mis is. 'Let wel', zegt hij erbij: een ruime meerderheid van zijn patiënten gebruikt medicatie om hun angst, woede of stemming te moduleren. Hij heeft het over mensen die zwaar lijden als gevolg van ernstige traumatische ervaringen, over neuroses die veelal terug te voeren zijn op de vroege kinderjaren waarin zij averij oplopen of met hun gevoelens in de knoop raken. Sommigen zijn maatschappelijk succesvol, maar ze blijven anderzijds struikelen over hetzelfde. 'Het gaat altijd over de herhaling. Vergissen is menselijk, maar volharden is des duivels. Dit duivelse behelst eigenlijk het onbewuste. Wat zijn de wortels van die herhaling?'
Analytici hechten volgens hem tegenwoordig veel belang aan de therapeutische relatie die als het ware de baarmoeder is. 'Een vorm van ouder-kindrelatie. Want wat doen ouders? Ze zorgen er in principe voor dat hun kind kan groeien. Het belang van de ouders zou eigenlijk niet zwaarder mogen wegen dan dat van de kinderen, en zo ook niet bij de therapeut. Je moet een bepaalde ruimte creëren, met kennis van zaken over het kind in de patiënt en over jezelf, als therapeut.'
Kinet spreekt graag in metaforen. Als een kind door een vrachtwagen is aangereden, heeft dat kind botbreuken. Heel wat van zijn patiënten zijn figuurlijk overreden: onzichtbare breuken en verwondingen die de rest van het leven opspelen, je moet ze eerst leren kennen om te genezen. 'Totaal ongeschonden word je nooit meer, want we kunnen aan het verleden niets veranderen, maar we kunnen wel onze verwerking en geschiedschrijving veranderen. Het is meer: word wie je bent.'
En therapie is 'als een operatie van een chirurg, maar zónder anesthesie'. Het effect ervan vergelijkt hij met een boer op het land: hij werkt een jaar lang keihard om te kunnen oogsten. Sommige patiënten komen twee keer per week bij hem. Sommigen gedurende vele jaren. Of het gaat een periode goed, maar ze krijgen een terugval en keren bij hem in de spreekkamer terug.
Struikelen mensen in deze tijd vaker?Of staat het coping-mechanisme - de manier waarop we omgaan met problemen, tegenslag en onverwachte gebeurtenissen - meer onder druk? Tsja, zegt hij, en onderbreekt zijn spraakwaterval over zijn vak. 'De vraag is eerder: heb je in je jeugd voldoende coping-mechanismen kunnen ontwikkelen? Maar iets over dé maatschappij zeggen, dat is niet mijn metier. Ik ben daar terughoudend in.'
Een andere beroemde Weense psychiater, Victor Frankl, hechtte in zijn psychoanalyse veel waarde aan zingeving. Frankl overleefde de holocaust en ontwikkelde het logotherapieconcept dat gebaseerd is op het idee dat de menselijke natuur gedijt bij het vinden van een levensdoel. Kinets Vlaamse collega Dirk De Wachter koppelt in zijn boeken, met titels alsBorderline Times, Vertroostingen,psychiatrie aan filosofie en hij verklaart de toegenomen psychische problemen onder meer als een gebrek aan zingeving, aan existentiële leegte. Awel, zegt Kinet, 'onbehagen komt natuurlijk mede door een combinatie van enerzijds een toenemende hoeveelheid en snelheid van prikkels en anderzijds een verlies van grenzen, regulering, structuur en houvast. Mensen zijn meer en meer genoodzaakt om zelf het wiel uit te vinden. De vrijheid die we hebben verkregen door de dood van God - dat is ook een vloek, want de mens is overgeleverd aan zijn driften en verlangens en veel minder adequaat in staat om met die dwingende vrijheid om te gaan. Om zelf de weg te vinden in het ingewikkelde spel dat het leven is.'
Maar leidt ontgrenzing nou tot meer problemen, of andere problemen? vraagt Kinet zich hardop af. Hij denkt dat de vorm van de problemen verandert. 'De tijdgeest bepaalt de gedaante die psychopathologie aanneemt. De patiënt in de tijd van Freud kampte met andere problemen dan de patiënt anno 2024.'
Hij wijst op de behoeftepyramide van Mazlov. Zijn ouders zeiden tegen hem: 'Ge zou de oorlog moeten meemaken', als hij ergens over doorzeurde. 'Dan zit je immers meer in een survivalmodus, een gevaar dat je kunt identificeren, met als reactiefight or flight. Mensen hebben last van de oorlog na de oorlog, soms pas decennia later, en niet tijdens de oorlog. Hetzelfde geldt voor kinderen die opgroeien in de sloppenwijk van Rio de Janeiro. Daar is dan geen ruimte en tijd voor emotionele zelfreflectie. Kinderen zijn sterk, ze blijven lachen en spelen, maar vroeg of laat drukt hun ervaring een stempel op hun welbevinden.'
Als de gedaante van de tijdgeest afgemeten kan worden aan psychosomatiek, hebben we dan nu te maken met 'luxeproblemen'? Nee, nee, dat zou hij nooit zo formuleren. 'De prinses op de erwt lijdt ook. Of dat wakker liggen komt door een erwt onder tien matrassen of door een spijkerbed, uiteindelijk liggen beiden 's nachts te woelen. Ik wil de prinses op de erwt niet bagatelliseren. Maar wij zitten inderdaad in een samenleving waarin ruimte en tijd is om je bezig te houden met: voel ik me goed of voel ik me niet goed? In welke stemming verkeer ik vandaag? We zijn meer dan ooit bezig met onze gevoelens.'
In een samenleving zonder reëel gevaar, in de vorm van oorlog of honger, ontstaat dus meer ruimte voor het ervaren en onderkennen van psychische problemen. Uit onderzoek blijkt dat twee derde van de bevolking veilig is gehecht en een derde niet, en dan loopt die laatste groep volgens hem meer risico op psychopathologie. Hij draait het eerst om. 'Het kan zijn, hoe paradoxaal ook, dat die groep van een derde juist beter functioneert in een oorlog. Een kind in de sloppenwijken van Rio is daar mentaal misschien beter tegen gewapend dan een veilig gehecht rijkeluiskind, als ik het zo mag zeggen. Maar wanneer gevaar geen naam heeft en een inwendige oorsprong heeft, dan is het moeilijker om je daartegen te verdedigen en ben je eraan overgeleverd.'
Kinet wordt in zijn spreekkamerniet bepaald met 'luxeproblemen' geconfronteerd. De mensen die hij ziet zijn 'in oorlog met zichzelf of met hun omgeving'. 'Als je als kind opgroeit in een gezin waar het voortdurend oorlog is, waar moet je dan heen om te schuilen? Al die angst raakt ingebakken, kruipt in de kleren'. Anderen zitten vast of in de knoop met zichzelf; er moeten dan zaken op losse schroeven komen te staan om een beter evenwicht te vinden. Hiervoor is een graad van angst juist noodzakelijk.'
Hij probeert zijn patiënt te besmetten met het virus van de nieuwsgierigheid: wat is er met mij? Ik kom steeds hetzelfde tegen, dat kan toch geen toeval zijn? 'Als je mensen laat associëren, dan laten ze de rationele controle los. Ze smijten het eruit. We gaan samen onderzoeken wat de associatieve - en niet de logische - samenhang is. Het duiden van droommateriaal is nog altijd de koninklijke weg.'
Freuds analyse van de mens die neuroses ontwikkelt door een onderdrukt driftleven werd door de psychiatrie gedurende decennia afgeschreven. Zijn methodiek verdween in de prullenbak. Want: te intensief, langdurig, esoterisch en elitair. De klassieke therapeuten werden door sceptici gezien als kwakzalvers die zich verdiepten in het rijk van schimmen. Kinet onderkent enigszins de kritiek. Behandelaars zijn volgens hem medeschuldig aan het slechte imago, door hun intellectuele manier van doen, hun te abstracte taalgebruik.
Daar kwamen bovendien veel nieuwe wetenschappelijke inzichten overheen, bijvoorbeeld vanuit de neurowetenschap. Het is een gegeven dat psychische kwetsbaarheid ook biologisch bepaald is, en aanleg en ervaring door elkaar heen lopen.'Natureennurtureis een samenspel. Met behulp van beeldvormingstechniek kun je zichtbaar maken hoe medicatie verandering in het brein veroorzaakt, het effect van psychotherapie kan zo ook zichtbaar worden gemaakt', zegt Kinet.
Hij duidt zichzelf als een therapeut die weliswaar Freud en Lacan als grote inspiratiebronnen beschouwt, maar hij is vooraldown to earth.Over zijn therapeutische aanpak verscheen dit jaarEen psychodynamische psychiatrie: Beter door waarheid.'Psychotherapie is je verstand gebruiken om je gevoelens te begrijpen. Ik heb het mooiste beroep ter wereld, een ongelooflijk genoegen om deelgenoot te worden gemaakt van de diepste zielenroerselen die de patiënt per slot van rekening aan niemand anders kan of durft te vertellen. In zekere zin zelfs niet eens aan zichzelf. De hele menselijke conditie passeert in mijn spreekkamer, de tragikomedie van het leven.'
Maar hoe kan het dat ook mensenzonder traumatische jeugd toenemend gestrest, depressief of angstig zijn? Voelt de maatschappij 'onveilig'? Maakt de maatschappij ziek? Kinet refereert, in een poging tot een verklaring, aan de filmThe Matrix:iedereen zit gevangen in een systeem en wordt gebruikt als een vrucht - vruchtgebruik door 'de moeder' zonder 'de vader' die er een stokje voor steekt. 'Protect me from what I want- dat is essentieel deze "vaderlijke" functie.'
Vertaald naar deze maatschappij: 'Mensen worden vermalen door "het systeem", dat maakt ze angstig, murw, moe. Ze lopen als een marmot in een rad door het rad dat hen voor ogen wordt gedraaid, van efficiency - vernieuwing om de vernieuwing, snelheid om de snelheid. Dat zijn de nieuwe waarden, en die gaan niet over ethiek, goed of fout, maar over de kostprijs. We zijn eigenlijk gereduceerd tot vruchtgebruik van de grote Ander, als koopwaar overgeleverd aan Big Mother met haar economische en technologische logica. Mentale uitputting is een maatschappelijk fenomeen, absoluut.'
Het onvermogen om ons daaraan te ontworstelen beschrijft hij aan de hand van het beeld van filosoof Ludwig Wittgenstein overhow to fly away out of the bottle:een vlieg zit in een fles, stoot steeds tegen de wanden aan, maar hij weet niet dat hij erin zit, laat staan waar de uitgang is. Zo begint ook bij een patiënt op de stoel tegenover hem een proces van genezing pas bij bewustwording. 'Vroeger waren we doortrokken van religieuze normen en waarden, en nu van de kapitalistische. Alleen zijn de meesten zich daar niet van bewust. Kun je je daar, zoals de vlieg tracht, aan ontworstelen? Naarmate je het meer beseft wel. De uitgang van het probleem is simpelweg de ingang. Er zijn mensen die zeggen: ik doe er niet meer aan mee, aan die ratrace. Die gaan een rustiger, langzamer leven leiden.'
Toegenomen psychische klachten worden ook in verband gebracht met het begrip infantocratie: ouders die zich in de opvoeding volledig schikken naar de wensen van hun kinderen.'L'enfant roiwordt als het ware vergoddelijkt, deze generatie jongeren wordt ook wel de fopspeengeneratie genoemd. Maar dat geldt ook voor volwassenen - we zijn allemaal kindekes. We zijn uit op onmiddellijk genot en gaan niet meer gebukt, zoals in de tijd van Freud, onder allerlei verboden van ons driftleven. Het is eerder omgekeerd: we zijn verplicht om genot te beleven, en dat kan leiden tot verslavingen, aan drank, drugs, eten, allerlei spullen bestellen via internet, de iPhone. We houden onszelf bezig met allerlei fopspenen - kort door de bocht.'
In de psychoanalyse wordt een onderscheid gemaakt tussen het Ideaal-Ik en het Ik-Ideaal. Bij het Ik-Ideaal laten we ons leiden door idealen, bij het Ideaal-Ik worden we gedreven door de ambitie ideaal te willen zijn. 'We leven meer in een tijd van het Ideaal-Ik: we hebben geen idealen, we willen ideaal zijn. De juiste borsten en billen, et cetera. Lukt dat niet, dan leidt dat tot frustratie, woede, angst. Heel die dynamiek is pre-oedipaal. Het latere, oedipale is de driehoek tussen vader, moeder en kind, maar dat moet je niet verbinden aan geslachten. Het is een driehoekige structuur waarin een kind, om zich optimaal te kunnen ontwikkelen, geconfronteerd moet worden met begrenzing. We blijven te veel in het pre-oedipale hangen. We zijn collectief in regressie. Als baby's worden we in slaap gewiegd.'
Hij constateert, niet als clinicus, eveneens dat veel jongeren bezig zijn met identiteit. 'Die is fluïde, je mag er niet aankomen, ze zijn bang voor kritiek. Dat is heel fragiel.' Selfies maken is volgens hem ook een vorm van infantocratie. 'Steeds opnieuw bevestiging zoeken van depeers- een afgeleide van de opvoeders - om daarmee een zelfbeeld op te bouwen. Voortdurend jezelf spiegelen in de blik van anderen, zien ze me wel, zien ze me niet (graag). Ze ruilen de ene afhankelijkheid in voor de andere. Ook is een standaardbiografie inmiddels veranderd in een keuzebiografie. Kiezen op alle vlakken, dat gaat zo ver dat je kunt kiezen welke gender je wilt zijn.'
Maar hij relativeert zijn discours ook: Socrates zou al hebben gezegd dat de jeugd verdorven is. Over elke generatie hoor je dezelfde klacht, en dat is volgens hem intergenerationeel ook nuttig: het warme water wordt steeds opnieuw uitgevonden door elke generatie. 'Door onszelf een tijdsgebonden identiteit aan te meten, rukken we ons los van onze ouders. Tien jaar later doen jongeren vaak hetzelfde als waar ze zich eerst tegen verzetten.'
Waar moeten we ons heil van verwachten,hoe vinden we 'de uitgang van de fles'? 'Kan ik de maatschappij op de sofa leggen, nee. Kan ik de patiënt erop leggen, ja', zegt Kinet. Hij vindt meer algemene bewustwording belangrijk, en dat is alleen mogelijk in een cultuur waarin voldoende reflectie mogelijk wordt gemaakt. 'Het moet schuren. Luisteren naar de ander, niet bang zijn voor kritiek of fouten maken. Je verdiepen in een ander, waar die mee bezig is, hoe die zich écht voelt. We kunnen de mensheid niet veranderen, maar we kunnen onszelf wel leren kennen. Dat verandert misschien iets, en misschien is dat het enige. Dat is niet niks. In een notendop is alle therapie gebaseerd op het onder ogen zien van een bepaalde, vaak minder leuke, waarheid.'
Op twee dingen komt hij uit, die kunnen helpen 'de wanden van de fles' te doorbreken: de wetenschap en de kunst. Beide zijn vrijplaatsen van denken en verbeelding, zij stimuleren de associatieve geest. Kinet gelooft in de kracht van kunst door zelf te creëren, zoals een kind doet, of door ernaar te kijken. 'Kunst houdt de maatschappij een spiegel voor; op een particuliere wijze heeft zij een universeel effect. Ze zet vaste denkbeelden op losse schroeven.'
Hij is net terug van de Biënnale in Venetië en is lyrisch over de sculpturen van de Belgische kunstenares Berlinde De Bruyckere. Ook wijst hij op de schilderijen van de Britse schilder Francis Bacon (1909-1992) waarvan volgens hem wordt beweerd dat ze direct inwerken op het centrale zenuwstelsel.
Baantjes trekken, dat werkt bij hem dus ook. 'We zijn als soort en als individu uit het water afkomstig, we bestaan voor een groot deel uit water', en hij citeert met een knipoog een vers van Paul Snoek: zwemmen is een beetje bijna heilig zijn. Als psychoanalyticus is hij zelf twee keer vijf jaar in analyse geweest om zijn struikelblokken te leren kennen, en om zich daarvan los te maken. Wat vreest hij, desalniettemin? 'Niet de angst voor de dood, maar angst om te creperen of om te sterven als definitief afscheid van alles en iedereen.' Uiteindelijk is dat waarschijnlijk dé angst van iedereen.
'Maar genoeg gepraat', en hij slaat zijn laptop waarop hij stiekem aan het scrollen is met een klap dicht. Het is tijd voor genot. We gaan lunchen, met één glas wijn, in een etablissement in het dorp waar mensen zichtbaar zitten te genieten in de brandende zon.
Therapie is 'als een operatie van een chirurg, maar zónder anesthesie'
...