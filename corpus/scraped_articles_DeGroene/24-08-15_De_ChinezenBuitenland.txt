'De' Chinezen Buitenland

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
15 augustus 2024
'Wij zijn de allerlaagste onderklasse in dit land', zegt een boerin in de arme provincie Shanxi als we met haar door de modderige straten van haar dorp lopen. 'We hebben hier ook geen goed dorpsbestuur, kijk maar naar de kwaliteit van de weg.' Daarin zitten gaten, het regenwater kan nergens naartoe.
Zij vertegenwoordigt voor mij een van de meer ongrijpbare redenen waarom het nog steeds als een groot voorrecht voelt om in China te mogen werken. In haar voel je het waardevolle van de oude Chinese cultuur, iets sterks en niet zo makkelijk definieerbaars, iets wat het hedendaagse leiderschap niet heeft kunnen uitroeien.
De Communistische Partij van China (CPC) heeft er sinds haar oprichting alles aan gedaan om alle sociale structuren buiten die van de CPC zelf zo grondig mogelijk de nek om te draaien. Net zo lang tot er geen bedreigingen meer over waren voor haar macht. Dat is voor een heel groot deel gelukt: van de oude gemeenschappen rond tempels, die ook als sociaal vangnet dienden, is bijvoorbeeld niets meer over. Niemand mag zich buiten de kaders van de CPC om verenigen, zelfs het spontaan verlenen van noodhulp aan slachtoffers van natuurrampen wordt aan particulieren meestal niet toegestaan.
Het levert gedrag op dat bijzonder onhoffelijk, onverschillig en egoïstisch overkomt: mensen bemoeien zich in het openbare leven alleen nog met zichzelf. In het verkeer geldt het recht van de sterkste en bij de lift wacht niemand met instappen tot anderen eerst zijn uitgestapt.
En, nog een graadje erger: als je winst kunt maken door kookolie te vervoeren in vaten waarin eerst stookolie werd vervoerd, dan doe je dat.
Maar er is ook een heel ander China. Als het je lukt om geaccepteerd te worden binnen een groep vrienden of een familie, dan zijn die mensen juist ontzettend gastvrij en zeer attent. Ze anticiperen op wat je misschien wil of nodig hebt, ze gedragen zich verre van egoïstisch en je kunt er zeer trouwe en goede vrienden maken. Mensen waarbij je bij wijze van spreken kunt onderduiken.
Het is alleen heel moeilijk om die kant van China te laten zien in je stukken als correspondent. Is dat erg? Ik denk het wel. Want daardoor valt de Chinese bevolking in onze hoofden sneller samen met de bepaald niet altijd sympathieke Chinese overheid. Dan gaan mensen in Nederland 'de' Chinezen zien als anonieme engerds, en in uiterste consequentie als mensen waar je desnoods best een bom op mag gooien in een oorlog, want echte mensen zijn het niet meer.
De boerin is juist opvallend eigen en onafhankelijk gebleven. Ze is gastvrij, open en warm, je kunt met haar lachen, ze deelt wat ze heeft. Dat doet ze omdat dat in haar individuele karakter zit, maar ook omdat bepaalde aspecten van de Chinese cultuur heel diep in haar verankerd zijn.
Die cultuur is verfijnd en hoogontwikkeld. En die is het sterkst bewaard gebleven in wat de boerin de onderklasse noemt, niet bij de elite van de CPC.
Ik herinner me dat ik ooit logeerde in een nogal hol en donker hotel van de CPC. Daar hing een soort maffia-achtige dreiging. De Partijleden zaten verveeld in zachte, diepe fauteuils in de lobby te roken. Vrijwel alleen mannen. Toen ik met hen een praatje aanknoopte en ze in de ogen keek, wist ik meteen dat ik ze niet in een donker steegje zou willen tegenkomen.
Ik vermoed dat de boerin dat ook niet zou willen. Alleen: zij heeft geen keuze. Ze zit in haar dorp opgescheept met een vermoedelijk aardig corrupt dorpsbestuur, en daarmee zal ze het moeten doen. Daarom houdt ze in het openbaar haar mond.
Maar het dorpsbestuur kan haar de persoonlijke keuze niet afnemen om een vreemde buitenlander in alle hartelijkheid en openheid te ontvangen. Het zal haar overigens in de praktijk niet altijd lukken: soms houdt de overheid vrouwen als zij tegen, ze kan er ook voor gestraft worden.
Maar dat zij en mensen zoals zij daar ondanks alles toe bereid blijven, is een van de grote geschenken van mijn correspondentschap.
De boerin is gastvrij, maar houdt in het openbaar haar mond