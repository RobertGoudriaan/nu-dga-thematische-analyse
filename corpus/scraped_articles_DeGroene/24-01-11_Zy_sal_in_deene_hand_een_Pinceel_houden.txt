Zy sal in d'eene hand een Pinceel houden

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
11 januari 2024
Het idee dat vrouwelijke kunstenaars een zeldzaamheid of een modern fenomeen zijn is niet terecht. Vrouwen hebben altijd al kunst gemaakt.
'Finally, a woman on paper!'Alfred Stieglitz dacht een belangrijke ontdekking te doen toen hij de kunst van Georgia O'Keeffe voor het eerst zag, in december 1915. Stieglitz had een grote naam in de kunstwereld, hij exposeerde werk van Henri Matisse, Henri de Toulouse-Lautrec en Francis Picabia in zijn galerie in New York. Maar de kunst van O'Keeffe was anders. Stieglitz had tijdens zijn studie in Europa kennisgemaakt met de theorieën van Sigmund Freud, en hij zag in het werk van O'Keeffe een bevestiging van zijn idee over een relatie tussen het onderbewuste, creativiteit en de seksualiteit van vrouwelijke kunstenaars. Vrouwen maakten andere kunst, vond hij. In 1919 schreef hij in zijn essayWoman in Art: 'Woman feels the world differently than Man feels it. The Woman receives the World through her Womb. That is the seat of her deepest feeling. Mind comes second.'
Vanaf 1917 zou Stieglitz O'Keeffe in meerdere fotoseries portretteren. In 1921 exposeerde hij bijna vijftig foto's van O'Keeffe, waarbij hij vaak close-up had ingezoomd op één lichaamsdeel. Handen, voeten, borsten en hoofd. Het was voor Stieglitz naar eigen zeggen een manier om te laten zien dat vrouwen meerdere vormen van 'zelf' hadden. O'Keeffe had weinig met de foto's. Ze poseerde na 1924 nog maar zelden voor een fotocamera, en alleen nog in hooggesloten bovenkleding, het haar strak naar achteren. Toen ze er in 1978 over sprak, benadrukte ze dat Stieglitz een 'scherp oog' had voor wat hij wilde zeggen met de camera, hij toonde wat híj wilde. Ze zag zichzelf er niet in terug.
Sinds het ontstaan van musea waren vrouwen daar vooral naakt te zien. Mannelijke kunstenaars beeldden vrouwen naakt af, vrouwen zaten model, en de overwegend mannelijke museumdirecteuren en curatoren exposeerden die kunstwerken. Kunst gemaakt door vrouwen was er niet of nauwelijks. Dat had te maken met hoe er in het algemeen over de zichtbaarheid van vrouwen werd gedacht.'In early modern Europe, women were constantly advised to be "chaste, obedient and silent"',schrijft Mary D. Garrard in haar boek uit 2020 over Artemisia Gentileschi, de Italiaanse vrouw die aan het begin van de zeventiende eeuw als een van de grote kunstenaars van haar tijd gold. In werkelijkheid hielden vrouwen zich niet aan die adviezen, weet Garrard. Juist daarom werd hun letterlijk en visueel de mond gesnoerd.
Zoals Linda Nochlin in 1971 benadrukt in haar vaak geciteerde essayWhy Have There Been No Great Women Artists?, ondervonden ze bij hun werk meer obstakels dan mannen. Maar dankzij een rijke familie, of een vader of broer die kunstenaar was, lukte het Gentileschi, Sofonisba Anguissola en Angelica Kauffmann toch om vooraanstaande posities te krijgen. Misschien was hun dagelijkse kunstpraktijk wegens de obstakels anders dan die van mannelijke collega's, maar ze schilderden wel.
Het bekendheidsprobleem kwam later. De westerse kunstgeschiedenis is in de negentiende en twintigste eeuw vooral geschreven door witte mannen die vrouwelijke kunstenaars als onbelangrijk bestempelden. In 1962, in zijn eerste editie van deHistory of Art,het boek dat lang hét handboek voor kunsthistorici zou zijn, had H.W. Janson zelfs geen enkele vrouwelijke kunstenaar opgenomen. Toen ik veertig jaar later kunstgeschiedenis studeerde in Amsterdam heb ik nooit iets gehoord over deze drie vrouwelijke kunstenaars.
Veel van die blinde vlekken in de kunstgeschiedenis zijn vanaf de jaren zeventig langzaam ingevuld. Hoewel het de afgelopen jaren tentoonstellingen regent met kunst van vrouwelijke kunstenaars
die 'vergeten' of 'genegeerd' zouden zijn, wijdden kunsthistorici als Griselda Pollock of Lucy Lippard veertig jaar geleden vaak al een artikel aan hun werk. Tijdens de tweede feministische golf waren er ook in Nederland initiatieven om die ongelijkheid en alle andere seksistische vooroordelen uit de kunstwereld te bannen. Dat gebeurde bijvoorbeeld in musea in Gouda en Arnhem, vanaf 1977 door de Stichting Vrouwen en Beeldende Kunst, met tentoonstellingen, een nieuwsbrief en later het tijdschriftRuimte, voor vrouwelijke kunstenaars en belangstellenden.
Sinds een paar jaaris de belangstelling voor de andere helft van de wereldbevolking ook bij de grotere musea gegroeid. Bijvoorbeeld bij het Amsterdamse Rijksmuseum, waar de werkgroep Vrouwen van het Rijksmuseum, mede gesponsord door Chanel, sinds 2021 een antwoord zoekt op de vraag welke sporen vrouwen hebben achtergelaten in de Nederlandse geschiedenis en de museumcollectie. Let wel: het gaat om de Nederlandse geschiedenis als geheel, niet alleen over kunst of kunstenaars.
De praktische implicatie daarvan was niet meteen in alle lagen van de organisatie doorgedrongen. Bij de Vermeer-tentoonstelling vorig jaar legden de (mannelijke) conservatoren in de catalogus uit dat de belangrijkste klant van Vermeer, de klant die de meeste van die verstilde vrouwenportretten kocht, een vrouw was. Daaruit blijkt dat vrouwen in de zeventiende eeuw dus schilderijen kochten, opdrachten gaven. Zoals zoveel vrouwen in het Holland van de zeventiende eeuw financieel zelfstandig waren, omdat ze weduwe waren, ongehuwd, of omdat hun man op zee zat. Maar het Rijksmuseum deelde die informatie niet met het grote publiek, het was ook geen onderwerp voor een van de extra audiotours en lezingen. Die gingen over de wereld van Vermeer die we altijd al zagen. Een wereld van katholieken, camerae obscurae en vrouwen die thuis mooi en dienstbaar zaten te zijn.
Even verderop aan het Museumplein is er de afgelopen tijd ook gestreefd naar meer diversiteit aan en achter de museummuren. In de documentaireWhite Balls on Wallsliet Sarah Vos vorig jaar zien hoe lastig dat ideaal in de praktijk te brengen is. In 1984 verschenen Riet van der Linden en Mirjam Westen, beiden actief in de Stichting Vrouwen en Beeldende Kunst, bij de opening van de tentoonstellingLa Grande Paradein het Stedelijk met allebei een grote neppiemel op hun neus. Deze afscheidstentoonstelling van directeur Edy de Wilde bevatte namelijk 250 'meesterwerken', en De Wilde had daarvoor alleen maar kunst van mannen gekozen. Van der Linden en Westen noemden de tentoonstelling daarom 'De Grote Pikkenparade'.
Nu begint de presentatie van de vaste collectie hedendaagse kunsten van het Stedelijk met een schilderij van Marlene Dumas dat direct lijkt aan te sluiten op de Pikkenparade: het werkBig Artistsuit 1991. Het is een horizontaal langwerpig schilderij, drie meter breed, waarop zeven baby's hun penissen in hun handen hebben. Geen babypiemels: ze zijn van volwassen formaat en stijf. Tussen de baby's is geen interactie. Dit zijn niet alleen de mannelijke kunstenaars die musea ophemelen, en zichzelf ook fantastisch vinden. Dit is hoe sommige mensen uit de kunstwereld álle 'Big Artists' zien. Als baby's die je tevreden houdt met een speeltje en die aan hun eigen pikjes trekken. 'Het gaat over manieren om over kunst te denken en praten', aldus Dumas.
Vrouwen zaten niet altijd passief thuis.De meest directe manier om duidelijk te maken dat vrouwen wel degelijk kunst maakten, is om vrouwen in die kunstwerken kunst te zien maken. Opmerkelijk genoeg waren er in de Griekse mythologie volop vrouwen die dingen deden: muzen. Het Museion, hun heiligdom, is nota bene het prototype van het museum. De negen godinnen van kunst en wetenschap waren eeuwenlang het symbool van de inspiratie. Het zijn allemaal dochters van oppergod Zeus en Mnemosyne, de personificatie van het geheugen. Maar hoewel ze inspiratie brachten, verbeeldden mannelijke kunstenaars deze vrouwen toch liever half ontkleed en gedienstig. De vrouwen die de mensheid dichtkunst, muziek, filosofie en geschiedschrijving brachten, waren symbolen, mythologische figuren. Uitgesloten was dat ze iets te maken hadden met echte vrouwen - denk aan de schok die Manet veroorzaakte toen hij 'echte' vrouwen naakt schilderde, in plaats van een godin. Stel dat ze écht wat zouden kunnen. 'De muze is moe', schreef Dumas op een zeefdruk waarop je een naakte vrouw kruipend in een zwart kader ziet zitten.
Vooral mannelijke kunstenaars hebben hun schilderlust botgevierd op hun persoonlijke muze. Zozeer dat de schilderkunst geen eigen muze nodig leek te hebben: de schilder liet zich door alle muzen inspireren. Wel is er Pittura, de allegorie van de schilderkunst: een persoon die met behulp van attributen en kleding de deugden en kwaliteiten van de schilderkunst zo goed mogelijk kan verbeelden. Cesare Ripa omschreef de eigenschappen van deze allegorie in 1593, het werd in 1644 zo in het Nederlands vertaald: 'Een schoone Vrouwe (...) zy sal haer mond decken met een band die tot achter de ooren is toegebonden, met een goude keeten aen den hals (...) op haer voorhoofd sal geschreven zijnImitatio,dat is,Navolginge. Zy sal in d'eene hand een Pinceel houden, en in d'ander een Pallet, met een kleed van weerschijn dat haere voeten bedeckt (...) Dese beeldenisse wort seer schoon geschildert, om dat de schoonheyt de Eedelheyt uytdruckt.'
De band om haar mond is bedoeld om te benadrukken dat eenzaamheid en zwijgzaamheid voor de schilder belangrijk zijn, lichtte Ripa later toe. De prent erbij toont een eigenaardig tafereel: een geknevelde vrouw met in haar hand penselen. Aan haar halsketting bungelt een medaillon met een enorm gezicht. De vrouw kijkt angstig naar boven, waar het licht uit de wolken haar waarschijnlijk zal opdragen wat ze moet schilderen.
Bij zoveel autoriteit en voorwaarden die te maken hebben met schilderkunst moet je wel aanThe Paintervan Dumas denken. Het is een schilderij van een klein meisje, een jaar of vijf, gebaseerd op een foto van Dumas' dochtertje. Ze is geïsoleerd tegen een witte achtergrond, naakt, bijna twee meter hoog en kijkt boos en vastbesloten vanuit het schilderij naar voren. Haar hoofd is lichtgroen, haar handen zijn gedrenkt in rode en blauwe verf. Het meest aandoenlijk is de enorme blauwe vlek op haar buik, die doorloopt naar haar borst. Ze heeft niet alleen met haar vingers, maar met heel haar lichaam geschilderd. Misschien wel op een schilderij van Dumas. Op haar voorhoofd is geschreven dat ze zelf wel bepaalt wie of wat volgens haar de Eedelheyt verbeeldt. En Dumas, als schilder van deze schilder, gaf haar een podium op de groei. Als een antithese bij al die schone vrouwen die de mond gesnoerd werden.
Dumas koos een schilderij van Artemisia Gentileschi waarin ze precies toont wat zo lang als onwenselijk gold: het is een schilderij van een vrouw die schildert. Lang dachten kunsthistorici dat het een zelfportret was, maar waarschijnlijk is het een werk uit een serie van allegorieën die de kunstenaar maakte rond 1639 in opdracht van koning Charles I in Londen, toen ze daar aan het hof werkte. Dit is Gentileschi's allegorie van de schilderkunst.'Artemisia may have felt that to associate directly with the allegory would not elevate her identity, but diminish it', schrijft Garrard. In plaats van zichzelf liet Gentileschi een andere kunstenaar zien, een vrouw.
Gentileschi gebruikt een aanwijzing uit de tekst van Ripa over de allegorie, de kunstenaar weet waarover het gaat. De schilderende vrouw draagt een gouden ketting met een medaillon met een doodshoofd, hij bungelt nonchalant over haar boezem. De mond van deze schilder is vrij. Het is geen pose die we zien, dit is niet iemand die bezig is met hoe er naar haar gekeken wordt. Ze leunt met haar linkerarm op een krukje, en buigt naar ons toe om goed te kunnen zien wat ze zal gaan schilderen. De verkorting in de houding, met de rechterarm ver van ons af, is vakkundig neergezet. Het doek achter haar is nog leeg. De spanning over wat ze gaat schilderen is wat dit schilderij zo knap maakt.
Vrouwen hebben altijd kunst gemaakt.De mannelijke archeoloog die in 1908 een vrouwenbeeldje ontdekte in de buurt van Wenen zag er een Venusfiguur in, de godin van de liefde. Het werd bekend als de Venus van Willendorf. In 1996 stelden cultureel antropologen Catherine McCoid en LeRoy McDermott vast dat deze 'Venus' door een vrouw is gemaakt. Het beeldje heeft opvallend grote borsten en buik. Volgens de antropologen is het een afbeelding van een zwangere vrouw die om haar overlevingskansen te vergroten veel vetvoorraden moest aanleggen. Vrouwen zouden het beeldje bij zich dragen en aan elkaar doorgeven, zo denken nu ook hedendaagse archeologen op basis van de gebruikssporen.
'Nicht Identifiziert: Malerin'staat er in een opsomming in een academische Duitstalige catalogus van de muurschilderingen uit Pompeï. Ze worden genoemd tussen alle herkenbare scènes uit de Romeinse mythologie. Naast Hercules, Diana en Minerva waren er op de muren van de 'Casa del Chirurgo' en de 'Casa dell'Imperatrice di Russia' in Pompeï vrouwen te zien die aan het schilderen waren. Wie waren zij?
De huizen hadden namen. Het huis van de Russische keizerin werd zo genoemd omdat de tsarina in 1846 aanwezig was bij de opgraving ervan. De muurschildering toont een vrouw met haar zwarte haar in een knot. Ze zit in het midden van het beeld. In haar linkerhand houdt ze schildergerei, met haar rechter reikt ze naar het schilderij dat ze voor zich in een lijst heeft staan. Helaas is vanwege een beschadiging niet te zien wat ze met die hand doet, maar het moet wel te maken hebben met de afbeelding die op het schilderij staat. Die afbeelding toont een persoon ten voeten uit, een vrouw. Een vrouw zonder naam. Dankzij de omlijsting zie je dat het een schilderij is, een schilderij in een schilderij.
Ook de houding van de tweede persoon in beeld helpt hierbij. Dat is ook een vrouw, ze kijkt mee over de schouder van de kunstenaar. Zoals wij, 21ste-eeuwers, nu meekijken met de persoon die deze afbeelding heeft geschilderd, ergens in de eerste eeuw na Christus.
De andere muurschildering komt uit het huis van de chirurg. Dat huis heeft de naam wel te danken aan de oorspronkelijke functie van het huis: toen de archeologen het in 1771 ontdekten, vonden ze antieke chirurgische instrumenten. Centraal in beeld zit een vrouw op een krukje. Ze lijkt naakt onder haar omslagdoek, maar ze draagt een huidkleurige tuniek. Waarom zou ze naakt zijn? Het penseel dat ze in haar rechterhand houdt, doopt ze in de verf. In haar linkerhand houdt ze iets onduidelijks. Haar blik is strak gericht op het beeld recht voor haar, voor ons rechts. Volgens de beschrijvingen staat daar een 'herm' of 'herme', een beeld dat de Grieken gebruikten als markering van territorium. Hermes zijn rechthoekige palen met oorspronkelijk bovenop een buste van een hoofd dat dat van Hermes moest voorstellen, de beschermer van de reizigers.
In het Epigrafisch Museum in Athene - een museum dat historische voorwerpen verzamelt met inscripties - zag ik eens een aantal van die palen op de binnenplaats. De hoofden waren afgebroken, maar een detail wekte mijn nieuwsgierigheid: aan de verder platte paal bungelde prominent in het midden een kleine penis, inclusief balzak en schaamhaar. De archaïsche hermes hadden vaak een grotere, erecte penis, ontdekte ik later, een geslacht in rust was het toonbeeld van zelfcontrole en dus van schoonheid. Dit waren de kilometerpaaltjes van de oudheid. De Romeinen noemden het later 'term' of 'termini', naar Terminus, de Romeinse god van de grenzen.
Op de herm van de muurschildering is geen penis te ontwaren, al houdt de godheid zijn mantel wel op een vreemde manier omhoog. Waarschijnlijk is het Priapus, de god van de vruchtbaarheid en beschermer van het vee, het fruit en van het mannelijk geslachtsdeel. Het zijne was als gevolg van een vloek permanent erect, op veel afbeeldingen heeft hij daarom ook een angstaanjagend grote penis. Hier lijkt de schilder te hebben gekozen voor het ophouden van de fruitschaal.
Over de betekenis van het schilderij is niet veel bekend. Waarom deze vrouw een herm zou schilderen, en of dat op de een of andere manier te maken heeft met zijn bijzondere krachten, is niet bekend. Misschien was het een gewone bezigheid: een vrouw schildert een symbool van mannelijkheid. Iets wat vrouwelijke kunststudentes later lang ontzegd zou worden.
In dezelfde ruimte in het huis van de chirurg, aan de overliggende muur, was nog een tweede muurschildering te zien, die inmiddels zwaar beschadigd is. Erop zag je een man met een schrijftablet in zijn hand, en daarbij twee vrouwen, één met ontbloot bovenlijf, de ander met een papyrusrol in de hand. Op de muren van deze kamer waren dus muurschilderingen met daarop een schrijver en een schilder te zien. Opmerkelijk voor ons is dat de schilder het beeld van de schilderende vrouw heeft vastgelegd, en dat dat blijkbaar net zo gewoon was als een schrijvende man.
Hoe verrast Stieglitz in 1915 ook was, vrouwen moeten net zo lang kunst hebben gemaakt als mannen. Volgens Plinius, de Romeinse geschiedschrijver uit de eerste eeuw, is de schilderkunst rond 650 voor Christus zelfs uitgevonden door een vrouw. De geliefde van Kora van Sicyon zou op reis gaan, en om zijn beeltenis bij zich te houden, traceerde ze zijn profiel dat dankzij het schijnsel van een lamp als een schaduw op de muur verscheen. Dumas schilderdeThe Origin of Paintingin 2018 als een verbeelding van het verhaal over Kora. De vrouw staat rechts, en schildert het silhouet met druipende verf op de muur. Ook de vrouw zelf is verf: ze bestaat uit één kleur paars, zonder enige suggestie van diepte. In de catalogus bij de betoverende tentoonstelling van Dumas in Venetië in 2022 schreef kunsthistoricus Ulrich Loock een essay over het werk. Over verlangen en vormeloosheid, over bloot en seksueel naakt, en over hoe dit schilderij samen met een aantal andere langwerpige werken uit dezelfde periode een rol lijkt te kunnen spelen in een liefdesspel. Een spel van de kunstenaar met verf en de wereld.
Het Italië van Gentileschi's jeugdwas allesbehalve vrouwvriendelijk. Vrouwen waren eigendom van hun vaders of echtgenoten, ze werden gezien als emotioneel zwak en ze waren continu doelwit van heksenjachten. Gentileschi schilderde opvallend veel schilderijen waarin de vrouw centraal staat. Niet als passieve schoonheid, maar als iemand die iets doet. Sommige kunsthistorici vinden het anachronistisch om haar werk als feministische statements te zien. Maar ook zonder feministische beweegreden is niet te ontkennen dat ze vrouwen anders verbeeldt dan haar mannelijke collega's.
Ze schilderde zeker drie versies van het verhaal van Susanna en de Ouderlingen. Susanna, een getrouwde vrouw, wordt tijdens het baden bespied door twee mannen die haar voor een duivels dilemma zetten: of ze laat de mannen haar verkrachten, of ze beschuldigen haar van overspel - en daarop stond voor vrouwen de doodstraf. Toch kiest Susanna voor het laatste, en bij het proces weet de profeet Daniël alsnog de mannen te laten veroordelen. Het thema was voor veel schilders aanleiding om de schoonheid en verleidelijkheid van Susanna te benadrukken, met een geamuseerde gezichtsuitdrukking en veel bloot - alsof ze vanwege haar naaktheid medeplichtig was aan het misdrijf van de mannen. In haar schilderijen verbeeldde Gentileschi Susanna nadrukkelijk als iemand die zich verdedigt: ze verweert zich, kijkt boos en probeert haar naakte lichaam te bedekken.
Iets soortgelijks doet ze met haar intrigerende allegorie. Het lege doek in de afbeelding en het doek waarop Gentileschi deze voorstelling schilderde, gaan in elkaar over. Dit is een vrouw die weet hoe ze het lege doek moet bespelen. En wat ze daarop zal schilderen, bepaalt ze zelf.