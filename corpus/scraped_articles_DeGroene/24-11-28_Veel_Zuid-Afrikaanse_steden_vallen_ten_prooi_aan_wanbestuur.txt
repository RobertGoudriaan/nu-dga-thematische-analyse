Veel Zuid-Afrikaanse steden vallen ten prooi aan wanbestuur

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
28 november 2024
Kaapstad- Ruim de helft van de geïnterviewde bewoners van de Zuid-Afrikaanse provincie Gauteng zei in een recente enquête dat zij vinden dat ze in een 'mislukte staat' wonen. Ze noemden werkloosheid, misdaad, de watercrisis, gebrekkige voorzieningen en wanbestuur als voornaamste redenen voor hun oordeel.
Gauteng is de belangrijkste provincie van Zuid-Afrika, die onder meer de hoofdstad Pretoria, het economische machtscentrum Johannesburg, het welvarende Sandton en het industriële Ekurhuleni omsluit. Meer dan een kwart van de zestig miljoen Zuid-Afrikanen woont in Gauteng. De enquête werd uitgevoerd door de Gauteng City Region Observatory (gcro), die de afgelopen vijftien jaar aan de hand van 333 indicatoren heeft gekeken naar levenskwaliteit en tevredenheid met het bestuur.
De cijfers zijn schokkend. 85 procent van de 13.795 ondervraagden gaf aan dat het veel moeilijker was om werk te vinden dan een paar jaar geleden (het officiële Zuid-Afrikaanse werkloosheidcijfer ligt nu boven 33 procent), een kwart van de volwassenen slaat dagelijks een maaltijd over vanwege geldgebrek; bijna de helft van de schoolgaande kinderen is afhankelijk van schoolvoedselprogramma's. Het watertekort in met name Johannesburg is zo groot dat er al weken sprake is van een dreigende 'Day Zero', de dag waarop er geen water meer uit de kraan komt. De oorzaak is niet droogte maar gebrek aan onderhoud. Daarnaast heeft de elektriciteitscrisis van de afgelopen jaren enorme economische schade aangericht, met ontelbare bedrijven die moesten sluiten.
De ondervraagden noemden wanbestuur als een van de voornaamste redenen voor de negatieve spiraal waarin de provincie terecht is gekomen. Gemeenteraden in met name Johannesburg en Pretoria werden de afgelopen jaren gekenmerkt door eindeloze politieke twisten, labiele coalities, moties van wantrouwen en burgemeesters die het slechts enkele maanden volhielden voordat ze werden weggestemd. Johannesburg had negen burgemeesters in vijf jaar. Maar liefst 76 procent van de ondervraagden zei dat de prioriteiten van de bestuurders niet bij de inwoners liggen, een kwart meer dan in 2011.
Als economisch zwaartepunt kent Gauteng ook een grote instroom van mensen uit andere delen van Afrika. In combinatie met de falende dienstverlening en werkloosheid heeft dit geleid tot een toenemende xenofobie, waarbij populistische partijen goed garen spinnen.
GCRO-directeur, Rashid Seedat meent evenwel dat het ergste voorbij is. 'We hebben het dieptepunt bereikt en hopelijk klimmen we er nu uit', zei hij, verwijzend naar het einde van de nationale elektriciteitscrisis (al ruim tweehonderd dagen zonder'load shedding')en de verwachte economische groei.