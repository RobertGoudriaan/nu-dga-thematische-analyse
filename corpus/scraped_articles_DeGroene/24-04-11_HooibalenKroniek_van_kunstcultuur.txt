Hooibalen Kroniek van kunst&cultuur

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
11 april 2024
KUNST The One-Straw Revolution
Hooibalen zijn recentelijk vooral verbonden met de boeren protesten, waarbij ze, brandend en wel, op en langs Europese snelwegen werden gedumpt. Met dat beeld op het netvlies, is de hooibaal wellicht niet iets wat je in een hedendaagse kunstinstelling verwacht aan te treffen, maar in de grote, lichte tentoonstellingsruimte van Framer Framed zijn het wel degelijk pakketten stro die als eerste in het oog (en de neus) springen.The One-Straw Revolution, zo luidt de titel van deze groepsexpositie - ontleend aan het boek van de Japanse filosoof en boer Masanobu Fukuoka.
De hooibalen, die door de ruimte heen in halve cirkels zijn gestapeld en zo nisjes vormen waarin de verschillende kunstwerken te zien zijn, zorgen voor een visuele eenheid én maken duidelijk dat de titel niet slechts metaforisch is bedoeld. De agrarische filosofie van Fukuoka, die door curator iLiana Fokianaki wordt toegepast in de context van hedendaagse kunst('an exhibition as ecology'),staat een zogeheten permacultuur voor. Volgens Fokianaki, in de begeleidende tentoonstellingstekst, biedt permacultuur als methode oplossingen voor de klimaatcrisis. Leidend principe volgens deze filosofie is een ecologisch evenwicht waarin de mens de natuur niet naar eigen hand probeert te zetten, maar zichzelf als onderdeel beschouwt en zo een duurzame manier van boeren voorstaat - een filosofie die bij veel inheemse culturen op aarde terug te vinden is.
Van Kyriaki Goni is er een installatie over de verwoestende uitwerking van toerisme op de Griekse eilanden en het instorten van ecosystemen aldaar - met een hoofdrol voor de bij. Bij de audio-installatie van Eliana Otta is de kunstenaar bij de Peruaanse inheemse gemeenschap Nuevo Amanecer Hawai. Een subtiel maar meeslepend narratief met mooie poëtische noten: zoals wanneer Beatriz, wier vader is vermoord door een houtverwerkingsbedrijf, een vogel nadoet uit een sprookje.
Fascinerend zijn de beschilderde doeken van de Balinese Citra Sasmita, die als banners los in de ruimte hangen. In minimale kleuren, zwart rood, grijs, oranje, vormen vrouwelijke figuren een patroon dat zowel organisch als geometrisch aandoet. Sommige figuren ontspruiten aan bomen, andere aan vuur. Verder zijn er slangen, lotusbloemen: allemaal zowel fijntjes als rechttoe rechtaan geschilderd. Mythologie, kosmologie met eigenzinnige hand verbeeld.
De installatie van Edgar Calel beroept zich dan weer op de kosmologie van de Maya's. Rotsblokken zijn in paren bij elkaar geplaatst, daartussen een transistorradiootje waar traditionele muziek uit klinkt. Eenvoudig, doeltreffend.
Het antwoord op de andere vraag die Fokianaki opwerpt, of de principes van permacultuur ook kunnen worden toegepast in de kunstwereld, wordt gegeven door werken die duidelijk doorleefd en geïntegreerd zijn in en met de 'ecologie' die zij verbeelden, en minder door werken waarin de 'research' erg nadrukkelijk aanwezig blijft. Werken die een lokale (ecologische) traditie ontsluiten met een voelbare, al dan niet persoonlijkestake,ontsluiten beelden, ideeën en benaderingen die soms verrassend, soms aangrijpend zijn.
Fabienne Rachmadiev
The One-Straw Revolution.
Framer Framed, Amsterdam. T/m 19 mei,https://framerframed.nl
Maarten Nauw / Framer Framed | De audio-installatie van Eliana Otta, To Beatriz and the Sacred Hole (2023), in The One-Straw Revolution