Het Laatste Oordeel

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
18 april 2024
KUNST I Wan'na Be Like You
De Grote of Sint-Laurenskerk te Alkmaar is een schitterende hoge hal van baksteen en balken, concertzaal, deel van een museum, en al met al nog altijd necropool. Als kerk is het niet langer zichzelf, maar een herinnering aan zichzelf. In het gewelf boven het hoogkoor, waar ooit het hoofdaltaar stond, is nog Het Laatste Oordeel te zien, geschilderd door Jacob Cornelisz van Oostsanen, ergens tussen 1515 en 1535. Het moet de gelovigen ooit hebben vermaand en schrik aangejaagd. Nu is het een fijn kunstwerk, maar het is ook bedeesd en vaal en ver weg, het is de herinnering aan een effect, niet een effect zelf.
Het hoofdkoor, waar de burgemeester Carel de Dieu (1700-1789) pontificaal begraven ligt, is de plek waar nu op zeer groot scherm het videowerkI Wan'na Be Like Youvan Margit Lukács en Persijn Broersen wordt vertoond. Het is deel van een tentoonstellingsreeks genaamdHallelujah! Actuele Altaarstukkenvan werken 'waarin de klimaatcrisis centraal staat'. Altaarstukken brachten de gelovige ooit in direct contact met het heilige, bijvoorbeeld via de beeltenis van een gewaardeerde martelaar. Hier hing oorspronkelijk het gruwelijke Sint Laurensaltaar van Maarten van Heemskerck. Daarin wordt de heilige geroosterd, maar het beeld was omringd met een boodschap van hoop en troost, fijn, want je zat er immers tijdens de mis uren naar te staren.
Het werk van Lukács en Broersen is geacheveerd, sterk, sfeervol, gelaagd, hun oeuvre gaat heel de wereld over.I Wan'na Be Like Youis een lange animatie. In een duistere stedelijke omgeving wandelen vijf zwarte mannen vastberaden op de kijker af, ze passeren in stilte. De camera zwenkt dan naar een enorme plantenkas in verval en vliegt door de grote ruimte. De planten zijn ontsnapt en woekeren over de kasstructuur, andere verpieteren. In die sfeer danst een wit spook rond. Als de camera is uitgezwenkt zijn we weer buiten en dan naderen die zwarte heren weer. Zij zijn, volgens de kerk, 'een avatar uit het koloniale verleden', een symbolische verschijning, dus, die hier (kennelijk) mede een nieuw perspectief biedt op onze mythe van de wildernis, zoals die voortbestaat in Europa's botanische tuinen. De kas staat dan model voor de verovering van de wildernis door koloniale machten, 'verweven met historische onrechtvaardigheid, koloniaal geweld en ecologische schade'.
Grappig detail is dat de geest in de film danst op een bewerking van deMonkey Songuit Disney'sThe Jungle Book (I Wan'na Be Like You),hier geïnterpreteerd als 'eerbetoon aan de New Orleans Jazz-traditie en aanklacht tegen onderliggend racisme'. Dat legt een frappante relatie met de kerk: inThe Jungle Bookbewoont de Bandar-log, de apenmaatschappij, immers de ruïnes van een tempel waar niet meer wordt gebeden: de natuur heeft ook daar overwonnen. De gedachte kwam heel even op dat Lukács en Broersen de zwarte heren misschien presenteren als een terugkeer van een 'natuurlijke' aanwezigheid in een postkoloniale wereld, maar foei, dat is natuurlijk onzin.
Is het ondertussen ook een altaarstuk? Jazeker, omdat de kijker net als vijfhonderd jaar geleden zijn Schuld er grondig ingeknuppeld krijgt. Het Einde der Tijden is nabij, zicht op Verlossing is er niet.
Koen Kleijn