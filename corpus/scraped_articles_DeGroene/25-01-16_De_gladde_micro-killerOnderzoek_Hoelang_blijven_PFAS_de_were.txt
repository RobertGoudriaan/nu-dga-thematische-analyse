De gladde micro-killer Onderzoek Hoelang blijven PFAS de wereld nog verzieken?

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
16 januari 2025
PFAS zitten óveral in - pannen, jassen, verf - en zijn zeer giftig. Belangrijker, ze vergaan niet en moeten dus worden verboden. De ene PFAS is de andere niet, werpen lobbyisten tegen. Helaas: 'Het wordt alleen maar erger.'
1. Euforie
Op vrijdag de dertiendein 1959 wordt in de avond het stadsbestuur van Dordrecht in restaurant Ter Merwe op een feestelijk etentje getrakteerd door een Amerikaanse multinational. De menukaart ligt in het Dordtse stadsarchief: grapefruitcocktail, aspergesoep, tarbot, geroosterde kip, en chipolatapudding toe. Na maanden van geheime onderhandelingen kan de boodschap nu luidkeels worden verkondigd: chemiereus DuPont de Nemours vestigt zich in Dordrecht.
Nederland was de kans bijna misgelopen. DuPont, een chemiegigant uit Amerika, zag het Belgische Mechelen ook als een optie. Het werd Dordrecht, vanwege de gunstige ligging aan de rivier de Merwede, waar de fabriek koelwater uit kan halen en afvalwater in kan lozen. Over die lozingen hoefden de Dordtenaren zich niet zoveel zorgen maken, zei burgemeester Jan van der Dussen destijds: 'Men beschikt in Nederland over zeer voldoende wetenschappelijke lieden die dat wel kunnen nagaan. Men kan op dit punt stellig gerust zijn.'
In de jaren daarna groeit de fabriek gestaag: de kranten staan in die tijd bol van de DuPont-vacatures. In Dordrecht komen stoffen met namen als 'Delrin' en 'Lycra' uit de fabrieken gerold. In 1965 belegt het Amerikaanse bedrijf een persconferentie in het Amsterdamse Hilton-hotel om de komst van nog een nieuwe fabriek in Dordrecht aan te kondigen. Die zal een door DuPont gepatenteerde kunststof gaan produceren. Chemici noemen het polytetrafluorethyleen (ptfe), DuPont geeft het de merknaam Teflon.
Teflon is in 1938 ontdektdoor de chemicus Roy Plunkett in een DuPont-fabriek in New Jersey. Zoals zo vaak in de geschiedenis van de chemie ging die ontdekking per ongeluk. Plunkett probeerde nieuwe koelgassen te maken met tetrafluorethyleen, een stof met relatief kleine moleculen.
Maar in zijn experiment bleek dat al die kleine moleculen aan elkaar waren geplakt tot wat men in de scheikunde een polymeer noemt. Eentje met een vrij simpele structuur: een lange 'stam' van koolstofatomen, met fluoratomen als takken daaraan vast. De binding tussen koolstof en fluor is enorm sterk. Als de twee aan elkaar vast zitten, dan krijg je ze nauwelijks meer los, en komen andere stoffen er dus ook heel moeilijk tussen.
Dat merkte Plunkett en zijn team bij DuPont meteen al: het polymeer dat ze per ongeluk hebben gemaakt, reageert bijna nergens mee, en is bovendien enorm glad. Zo glad, blijkt uit later onderzoek, dat het een van de weinige stoffen is waar gekko's niet aan blijven plakken. De kleine
hagedissen lopen moeiteloos een verticale muur op, maar zelfs zij glijden van het Teflon af.
Teflon is het bekendste voorbeeld van de 'polyen perfluoralkylstoffen' (PFAS). Een groep van ongeveer tienduizend door de mens gemaakte chemicaliën die allemaal gebaseerd zijn op die uitzonderlijk sterke koolstof-fluorbinding. PFAS omvatten de grote polymeren als Teflon, maar ook kleine moleculen. pfoa bijvoorbeeld, dat door DuPont gebruikt werd om Teflon te maken, of pfos dat concurrent 3M gebruikte om de waterafstotende spray Scotchgard mee te maken.
De gladheid en onverwoestbaarheid van Teflon blijkt een goudmijn voor DuPont: in no time produceert het bedrijf miljoenen tonnen van het spul. In pannen zorgt het voor een antiaanbaklaag, het is zeer geschikt om elektriciteitskabels te isoleren, en in de industrie kan het worden gebruikt voor allerlei soorten ventielen, lagers en smeermiddelen.
Andere chemieconcerns, zoals het Amerikaanse 3M, het Belgische Solvay, het Amerikaanse Gore en het Japanse Daikin patenteren hun eigen varianten, en verwerken PFAS in regenjassen, medische toepassingen als katheters, makeup en bestrijdingsmiddelen. De natuur maakt geen PFAS: tot in de jaren veertig waren er op de hele aarde nauwelijks koolstof- en fluoratomen aan elkaar gebonden. Na de oorlog zit de binding opeens overal.
Sterke verbindingen hebben een keerzijde: ze gaan niet kapot als je het product weggooit. PFAS-producten werken eigenlijk te goed: ze vergaan simpelweg niet, en ze krijgen de bijnaam'forever chemicals'.
Vanaf de jaren vijftig beginnen bedrijven als DuPont en 3M te onderzoeken wat daar de gevolgen van kunnen zijn. De eerste zorgen zijn er voor de medewerkers van de fabrieken. DuPont start studies naar 'Teflon-koorts'. Menselijke vrijwilligers moeten sigaretten roken waar Teflon in zit verwerkt. Negen van de tien vrijwilligers die aan de hoogste dosis worden blootgesteld, krijgen ziekteverschijnselen als rillingen, rugpijn en koorts. De resultaten van een rattenstudie wijzen uit dat zowel pfoa als pfos toxisch zijn en zorgen voor leverschade. Een apenstudie wordt na twintig dagen vroegtijdig beëindigd, omdat alle proefdieren overlijden.
'Ik was een van de eerstewetenschappers in Europa die onderzoek deed naar PFAS in het milieu', zegt Pim de Voogt, hoogleraar milieuchemie aan de Universiteit van Amsterdam. 'Op een congres in Wenen in 2002 hing ik een briefje op een prikbord: "Iemand geïnteresseerd in PFAS-verontreinigingen in Europa?"', vertelt hij. Niemand wist toen hoeveel van de stoffen voorkwamen in rivieren en meren. Een van de partijen die reageerde, was DuPont dat wilde meewerken aan het onderzoek. Later steunde het bedrijf De Voogts onderzoek ook financieel. 'Met het geld dat ik van de industrie kreeg mocht ik zelf beslissen wat ik deed. Ik kocht een apparaat om beter PFAS in het milieu te kunnen meten.'
De Voogt heeft nooit het idee gehad dat zijn onafhankelijkheid in het geding was. 'Bovendien was er bij de overheid destijds geen belangstelling om zulk onderzoek te financieren. Als je industrie geld kunt ontfutselen om onafhankelijk onderzoek te doen, moet je dat doen. Met hun financiering heb ik kunnen aantonen dat zij stoffen in het milieu brengen die gevaarlijk zijn.' Natuurlijk is het zo dat de bedrijven daar ook baat bij hadden, zegt de hoogleraar. 'Ze zaten op de eerste rij en bleven zo op de hoogte van de kennis die wij opdeden over hun producten.' Rond de eeuwwisseling slaan ook de producenten van PFAS de handen ineen om verder in kaart te brengen wat de eigenschappen en gevolgen zijn van de stoffen die ze dan al decennia produceren. Onder de vlag van belangenorganisatie Plastics Europe verenigen zij zich als de Fluoropolymer Product Group. De toxicologen van onder meer DuPont, 3M, Solvay en Arkema komen meer dan vijftig keer samen.
De Nederlandse toxicoloog Watze de Wolf was voorzitter van de groep. Hij werkte tussen 2001 en 2010 bij DuPont en deed onderzoek naar pfoa, de stof die DuPont in Dordrecht gebruikte bij de Teflon-productie. In Amerika was er al veel te doen over pfoa, maar in Europa hadden de autoriteiten er minder aandacht voor, zegt hij in een telefoongesprek. 'Voor ons als bedrijven was het daarom belangrijk om proactief feiten naar buiten te brengen. Als er dan een discussie loskomt over een stof, dan wil je dat de mensen bij de autoriteiten goed geïnformeerd zijn.'
Het vergaren van kenniswas niet het enige doel van de werkgroep, blijkt uit gelekte interne mailwisselingen en notulen van de groep. De documenten werden in het kader van het Forever Lobbying Project door de Franse krantLe Mondegedeeld met Investico en 28 andere Europese media(zie kader).De werkgroep met toxicologen was er ook, zo lezen we, om in Europa 'politieke beslissingen te beïnvloeden.'
De strategie die in Amerika heeft gewerkt, schrijft een DuPont-collega van De Wolf, is benadrukken dat de ene PFAS-stof de andere niet is. 'Door de verschillen te benadrukken krijg je discussie en confrontatie tussen de industrie en autoriteiten.' De samenwerking met onafhankelijke wetenschappers kan de 'geloofwaardigheid' van de groep vergroten, aldus DuPont. De groep zelf publiceert studies die aan zouden tonen dat pfoa veilig is en niet opstapelt in de bloedbaan of de voedselketen. Op een bijeenkomst in Brussel in 2006 zegt De Wolf dat de groep moet proberen te voorkomen dat pfoa in de meer giftige 'klasse 2' wordt ingedeeld door de EU. 'Er moest meer onderzoek worden gedaan naar hoe de stof precies werkt', zegt hij daar nu over.
De discussie speelt later nog eens voor een gelijkaardige stof, apfo, een tweelingbroertje van pfoa dat levertumoren in ratten veroorzaakt. De stof, beargumenteren de toxicologen, zou die kanker teweegbrengen op een manier die specifiek voorkomt bij ratten - en is dus ongevaarlijk voor mensen. Dat argument is ook de reden dat de stof in Europa in de minder giftige categorie 3 wordt ingedeeld, lezen we in de mailwisseling. Een voorstel van enkele toxicologen uit de groep om de hypothese ook beter te onderzoeken, haalt het niet. Een negatieve uitkomst 'zou ons argument kunnen ondermijnen', schrijft een lid van de groep. 'Het onderzoeksbudget kan beter besteed worden aan acties die betere resultaten kunnen opleveren voor de industrieën.'
In 2009 schrijft de groep dat ze over vijf jaar op een punt wil zijn waar 'consumenten begrijpen dat fluorpolymeren niet inherent schadelijk zijn voor het milieu en erkennen dat fluorpolymeren veilige, waardevolle en unieke materialen zijn waar de maatschappij baat bij heeft en die hun milieukosten waard zijn'.
In Amerika worden dan altien jaar rechtszaken tegen DuPont gevoerd over pfoa-vervuiling. Tussen 1999 en 2005 klaagt advocaat Robert Bilott het bedrijf meermaals aan voor pfoa-vervuiling rond een fabriek in West Virginia. Koeien die van het vervuilde water dronken vielen dood neer, uiteindelijk blijkt het drinkwater van meer dan zeventigduizend mensen te veel PFAS te bevatten. DuPont schikt voor 350 miljoen dollar. Over deze zaken zou later Hollywood-filmDark Waters(2019) worden gemaakt met Mark Ruffalo in de rol van Bilott.
Het balletje begint in Nederland pas te rollen na een publicatie van onderzoeksplatformFollow the Moneyin 2015, ruim vijftig jaar nadat DuPont de fabriek in Dordrecht opende. Het bedrijf heeft alle chemieafdelingen, waaronder de fabriek in Dordrecht dan ondergebracht onder de bedrijfsnaam Chemours. In 2016 maakt het rivm bekend dat de Teflon-fabriek in Dordrecht jarenlang te hoge concentraties pfoa heeft uitgestoten. In 2023 onthulde tv-programmaZembladat het bedrijf al in 1994 wist dat er door kapotte leidingen 'grote hoeveelheden' PFAS in het grondwater waren terechtgekomen, en er onder de fabriek 'een stortplaats' was ontstaan. In 2012 stopt Chemours met het gebruik van pfoa, en stapt het over op een net iets andere PFAS-variant, die als GenX bekendstaat.
We weten ondertussen dat PFAS het immuunsysteem aantasten: kinderen met meer PFAS in hun bloed ontwikkelen minder antistoffen na een vaccinatie. Mensen die aan hoge PFAS-concentraties worden blootgesteld hebben grotere kans op verminderde vruchtbaarheid, en op prostaat-, nier en teelbalkanker. Ook worden verschillende PFAS geassocieerd met schade aan de lever en schildklier.
Van de jubelstemming bij de opening van fabriek in Dordrecht is dan ook geen sprake meer. De provincie Zuid-Holland wil de fabriek het liefst stilleggen, maar omdat het bedrijf handelt volgens de vergunning, staat de provincie machteloos. Advocaat Bénédicte Ficq deed eind 2023 namens omwonenden aangifte tegen Chemours, het Openbaar Ministerie doet onderzoek. Intussen draait de fabriek bij Dordrecht gewoon door en vroeg het bedrijf eind vorig jaar zelfs een nieuwe vergunning aan om 27 nieuwe soorten PFAS-varianten uit te stoten.
2. Vervuiling
'Het smerigste werkvan Chemours deden we hier in Helmond.' Jan de Kloe (49) wrijft met zijn vingers over zijn grijze baardje en zet zijn bril steviger op zijn smalle gezicht. Zijn lange grijze paardenstaart danst op de wind. Hij wijst naar een kantoorgebouwtje met een lage loods erachter. 'Custom Powders' staat er op een bord voor de ingang. Het bedrijf droogt en mengt poeders zoals suikers, zoetstoffen en verdikkingsmiddelen. Vlak voor de eeuwwisseling krijgt Custom Powders er een nieuwe klant bij: DuPont verplaatst een stukje van haar productieproces naar Brabant. De in Dordrecht geproduceerde Teflon wordt in Helmond gedroogd en gescheiden van restproduct apfo (ook een PFAS). Dat is de stof waarvan de werkgroep met toxicologen stellig claimde dat die alleen kanker bij ratten zou veroorzaken.
De Kloe werkte in 1999 en 2000 als procesoperator voor Custom Powders. De stof kwam de fabriek binnen in grote plastic zakken, die hij in de lucht moest takelen, vertelt hij. 'Dan prikte ik met een priem de zak door, en stroomde het vloeibare apfo eruit. Het ziet eruit als water, en ruikt een beetje naar ammoniak.' De witte Teflon-massa bleef achter in de zak en die gooide hij in een machine die het met hete lucht verder droogde.
'Non-toxic' stond er destijds op de papieren die bij de levering zaten. Tegelijkertijd waarschuwden die voor griepklachten als de hygiënestandaarden niet op orde zijn: de 'Teflon-koorts' die DuPont decennia eerder al op het spoor was. De Kloe werd in die periode steeds vaker ziek, kreeg last van zijn longen. Hij droeg wel een stofmasker, en handschoenen. 'Maar het stof kroop onder mijn masker door. Als ik thuiskwam, zat het nog rond en in mijn neus.'
De arbeidsinspectie deed onderzoek en schreef in november 2000 een brief aan De Kloe dat Custom Powders geen gezonde werkplek voor zijn werknemers kan garanderen: 'de maximale gezondheidsnormen zijn regelmatig overschreden'. Een paar maanden daarna, op 1 januari 2001 liep zijn contract bij Custom Powders af en werd het niet verlengd.
'Dat spul heeft mijn leven verwoest', zegt De Kloe. Hij heeft last van chronische pijn, zijn spieren raken snel overbelast en zijn longen doen het niet meer goed. Toen hij bij het Helmondse bedrijf werkte, was er nog weinig bekend over de gezondheidsrisico's van PFAS. De Kloe is ervan overtuigd dat zijn klachten het gevolg zijn van zijn werk en voert een jarenlange strijd om daar erkenning voor te krijgen. In 2023 richtte hij de actiepagina Stop Pfas Helmond op.
Na het onderzoekvan de arbeidsinspectie blijft het poederbedrijf draaien. Custom Powders droogt vijftig tot honderddertig ton Teflon per jaar. Begin deze eeuw ging er jaarlijks vierhonderd kilo PFAS via de schoorsteen de lucht in.
Achter de loods loopt een riviertje, de Nieuwe Aa. 'Ik vreesde al langer dat het spul in het milieu zou belanden', zegt De Kloe. In 2017 wordt die vrees werkelijkheid: de grond en het grondwater om de loods in Helmond blijken ernstig vervuild. In 2018 meet het rivm hier in Helmond de allerhoogste concentratie van de PFAS-variant GenX in het grondwater, nog hoger dan bij Chemours in Dordrecht.
De gemeente en het bedrijf steggelden jarenlang over wie dat gaat betalen. Afgelopen maand vroeg Custom Powders faillissement aan. Dat was omdat het bedrijf met de gemeente 'niet tot een gezamenlijke oplossing van dit lopende PFAS-issue konden komen', zegt het na vragen van Investico. 'Het bedrijf heeft jarenlang gecasht en zijn verantwoordelijkheden ontlopen', zegt Arno Bonte, wethouder in Helmond. 'Moreel gezien is dat niet te begrijpen.' Ondanks herhaaldelijk aandringen wil Custom Powders niet reageren op vragen van Investico. De gemeente gaat nu zelf aan de slag om de vervuiling op te ruimen. 'Ik wil dat ze het nu eindelijk fatsoenlijk gaan schoonmaken', zegt De Kloe. 'Ik weet wat die troep kan doen met mensen.'
De afgelopen jaren stondende media bol van zorgwekkende berichten over PFAS. Vliegvelden, militaire bases en oefenlocaties voor de brandweer zijn ernstig vervuild door PFAS in blusschuim. Eieren van hobbykippen bevatten te veel PFAS, net als het vlees van runderen die in Zeeland langs de Westerschelde grazen. Ook in de vervuiling is terug te zien dat PFAS overal wordt toegepast: een vakantiepark in het Gelderse Zelhem blijkt jarenlang schuimparty's georganiseerd te hebben met PFAS-houdend schuim, en nu is de naastgelegen zwemplas ernstig vervuild.
Telkens is er dezelfde reactie: omwonenden reageren bezorgd en boos en de overheid verbaasd. Het rijk heeft vooralsnog geen idee waar al dat PFAS vandaan komt: er is geen overzicht van welke bedrijven de stoffen lozen en hoeveel. In België hebben ze wel zo'n lijst, maar minister van Infrastructuur en Waterstaat Barry Madlener (PVV) zei onlangs tegen de Tweede Kamer dat hij die in Nederland pas in 2032 verwacht. Het ministerie weet niet op hoeveel vervuilde plekken al is besloten om de PFAS weg te halen. Het zegt 'niet bevoegd te zijn voor bodemtaken en zo'n overzicht niet te hebben'. De bevoegdheid voor de bodem was in Nederland tot 2024 namelijk merkwaardig genoeg verdeeld over de provincies en de 29 grootste gemeenten.
We besloten daarom alle partijen te vragen naar het aantal locaties waar PFAS moet worden opgeruimd. We vonden zo 52 locaties waar reeds is beslist om PFAS op te ruimen, en maakten zo het eerste overzicht van waar PFAS uit het milieu wordt verwijderd. In Amsterdam blijkt de grond op de plek van de Bijlmerramp bijvoorbeeld vervuild door het schuim dat werd gebruikt om de brand te blussen. In Enschede hebben kinderen jarenlang op vervuilde grond gespeeld door vervuiling van een oude textielfabriek. En bij een voormalige legerbasis in Soesterberg zitten de chemicaliën tot in het struikgewas en moet het grondwater tien jaar lang worden gezuiverd.
Ook de gemeente Doetinchem laat weten dat ze op verschillende plekken PFAS moet opruimen. Op een industrieterrein aan de Voltastraat bijvoorbeeld, waar 'bodemambtenaar' Erik Raben naar een krater in de kleigrond wijst, twee meter diep, wel vijftig meter lang en gevuld met regen en water dat opwelt uit de bodem. 'Dit zwembad zit vol met PFAS.' Het is eind november 2024 en er gebeurt weinig: een hijskraan legt onder een grijze hemel wat vervuilde aarde op een hoop. Een voorbijganger zal het niet herkennen, maar hier zijn de PFAS-concentraties het hoogst van alle locaties die we verzamelden. 'We proberen zo veel mogelijk te verwijderen', zegt Raben. 'Volledig schoon zal het nooit meer worden.'
Raben, geboren en getogen in de Achterhoek, wilde als kind eigenlijk zijn vader opvolgen en boer worden. Hij bleek allergisch voor koeien en koos daarom voor zijn tweede liefde, de bodem. Bij de gemeente Doetinchem viel het schoonmaken van vervuilde grond altijd al binnen zijn takenpakket, maar de afgelopen jaren gaat steeds meer van zijn tijd naar PFAS. 'Ik kreeg echt een extra taak op mijn bord.' Inmiddels is Raben noodgedwongen een 'specialist PFAS'. 'Regelmatig bellen andere gemeenten mij met de vraag: hoe hebben jullie dat aangepakt?'
Het begon aan de Voltastraat meer dan tien jaar geleden met een nobel idee. Het bedrijf Rutgers Milieu wilde blusschuim recyclen en verwerken tot kunstmest. 'Een mooi project dat de gemeente steunde', zegt Raben. 'Maar toen ging het verkeerd.' Het bedrijf ging failliet, en van de dertienhonderd vaten met PFAS-houdend blusschuim bleken er een aantal lek, maar niemand keek ernaar om. De kosten om de PFAS uit de bodem en het grondwater te halen worden geschat op 8,5 miljoen euro. Het rijk betaalt grotendeels, want 'van een kale kip kun je niet plukken'.
Uit ons onderzoek blijkt dat de miljoenenniet alleen in Doetinchem rollen. De schoonmaak is net begonnen en in heel Nederland is tot nu toe al minstens 68 miljoen euro uitgetrokken om PFAS-vervuiling op te ruimen. Het principe 'de vervuiler betaalt' gaat daarbij nauwelijks op, bijvoorbeeld omdat niet precies kan worden vastgesteld waar de vervuiling vandaan komt, of omdat het vervuilende bedrijf ondertussen failliet is. In meer dan de helft van de gevallen betaalt de overheid. Tien miljoen gaat naar de vervuilde omgeving rondom Custom Powders in Helmond. Elf miljoen gaat naar de terreinen rondom de speeltuinen in Enschede, en het opruimen van de PFAS bij de vliegbasis in Soesterberg kost ruim 22 miljoen. Omdat niet van alle projecten bekend is wat de kosten zijn, ligt het uiteindelijke totaal waarschijnlijk een stuk hoger.
Het verwijderen van PFAS is bovendien veel duurder dan andere gifstoffen, blijkt uit onze berekeningen. Het kost duizend keer meer dan het verwijderen van bijvoorbeeld kwik en lood. Waar een PFAS-producent als Chemours ongeveer twee tientjes rekent voor een kilo van deze chemicaliën, kost het in de meeste gevallen honderdduizend keer zoveel om dezelfde kilo uit de natuur te halen.
En dit is nog maar het begin. Onze lijst bevat slechts projecten waar de overheid weet heeft van de PFAS-vervuiling en heeft besloten om in te grijpen. Niemand weet hoe duur het zal worden om de forever chemicals de komende decennia uit ons drinkwater en milieu te halen. Om daar een beeld van te krijgen, maakten we onder leiding van onze Franse collega's vanLe Mondegedetailleerde schattingen van die kosten. Verschillende wetenschappers waren nauw betrokken bij die berekeningen.
Zelfs als we morgen zouden stoppen met het produceren en uitstoten van PFAS, zou het voor heel Europa de komende twee decennia in totaal 95 miljard euro kosten om PFAS uit het drinkwater en de bodem te krijgen. Blijven we doorgaan met PFAS maken en willen we voorkomen dat het allemaal de natuur in stroomt, dan worden de kosten voor de maatschappij twintig keer hoger. 'Er is niet genoeg geld in de wereld om alle PFAS in het milieu te verwijderen', zegt Ali Ling van de Universiteit van St. Thomas in het Amerikaanse Minnesota, die meewerkte aan de berekening.
Het gekke is dat een deel van het gelddat wordt uitgegeven maar weinig milieuwinst oplevert. We vroegen bij gemeenten en provincies de gedetailleerde saneringsplannen op die bij de PFAS-schoonmaak hoorde, en berekenden aan de hand daarvan hoeveel PFAS er uit het milieu wordt gehaald en tegen welke prijs. Bij zeventien projecten konden we die berekening maken. Het blijkt dat er soms miljoenen worden betaald om heel kleine hoeveelheden PFAS te verwijderen. In vijftien van de zeventien gevallen is dat minder dan een kilogram. Zo betaalde de gemeente Eindhoven een halve ton voor de verwijdering van vier gram PFAS.
Ook in Doetinchem ligt zo'n plek, op slechts enkele kilometers van het sterk verontreinigde perceel op het industrieterrein aan de Voltastraat: een bouwproject voor drie nieuwe woningen aan de oever van de Oude IJssel. Bij de aanleg van de parkeerkelders ging het mis: daarvoor moest grondwater worden opgepompt, en dat bleek een minimale hoeveelheid PFAS te bevatten. In totaal gaat het om enkele tientallen grammen, zegt PFAS-ambtenaar Raben.
'Wij wilden dat lozen op de Oude IJssel', zegt hij, terwijl hij met pen en papier de situatie schetst. 'Dat mocht niet zonder zuivering van het waterschap en zelfs een drinkwaterbedrijf tweehonderd kilometer stroomafwaarts tekende bezwaar aan.' De bouw van de huizen was in volle gang, dus er zat voor Doetinchem niets anders op: al het opgepompte water moest worden gezuiverd.
Uiteindelijk betaalde de gemeente meer dan een miljoen euro om 34 gram PFAS uit het water te halen. Per gram verwijderde PFAS is dat bijna duizend keer duurder dan bij het sterk vervuilde industrieterrein enkele kilometers verderop. 'Er is lichtelijk gevloekt op de gang van de wethouder toen we berekenden hoe duur het werd', zegt Raben. 'Ik heb echt het gevoel dat we hier niet het juiste doen.' Toch heeft hij wel begrip voor de beslissing van het waterschap om Doetinchem te laten zuiveren. 'Het is pionieren: iedereen is op dit moment nog zoekende naar het juiste evenwicht tussen het milieu en de kosten voor de samenleving.'
De Nederlandse waterkwaliteitis inmiddels zo slecht geworden dat er nauwelijks nog een druppel PFAS bij mag, en pechvogels die het spul tegenkomen bij hun bouwproject betalen daardoor miljoenen. Daar komt nog bij dat uit steeds meer onderzoek blijkt dat PFAS giftiger is dan we dachten, en de normen dus ook steeds strenger worden. Het voorgestelde advies voor PFAS in rivieren, drinkwater en grondwater is dusdanig laag dat alleen de regen nog voldoet.
Zelfs de bedrijven die geld verdienen met het opruimen van PFAS zien dat deze situatie niet houdbaar is. 'Het is niet alleen niet efficiënt, het is ook niet duurzaam', zeggen John van Tol en Charles Pijls van advies- en ingenieursbureau Tauw, dat bij veel opruimprojecten in Nederland betrokken is. 'De zuivering slurpt veel energie, tonnen aan licht verontreinigde grond eindigen op de stort en nieuwbouwprojecten zoals in Doetinchem stagneren.' Als we op dezelfde voet doorgaan, dan is het niet meer te betalen en liggen de stortplaatsen straks helemaal vol, zeggen zij. 'We moeten hierover met elkaar in gesprek: hoeveel risico accepteren we als samenleving en tegen welke kosten? En wat levert het uiteindelijk op voor het milieu?'
Ook Aiko Hensums, die enkele van de grootste PFAS-saneringen in Nederland leidt, vindt het niet zinvol om veel geld te spenderen aan lichte verontreinigingen. 'De stoffen zijn dan wel toxisch, toch zullen we er gedeeltelijk mee moeten leven.' We moeten de sterk vervuilde plekken aanpakken en zo snel mogelijk stoppen met PFAS produceren en uitstoten, zegt hij. 'Nu is het dweilen met de kraan open en dat is onhoudbaar. De kraan moet dicht.'
3. Verboden?
In mei 2020 is het RIVMnet als de rest van de samenleving in de ban van de 'intelligente lockdown' tijdens de eerste golf van het coronavirus. Maar in gebouw G22, aan de rand van het rivm-terrein in Bilthoven, gaat het die maand niet over mondkapjes, testcapaciteit en groepsimmuniteit. Op het kantoor van chemieafdeling Bureau reach wordt dan de eerste hand gelegd aan misschien wel het meest verstrekkende Europese verbod op chemische stoffen ooit.
Op 11 mei 2020 kondigt Nederland, samen met Duitsland, Zweden, Denemarken en Noorwegen aan om te gaan werken aan een verbod op het produceren, gebruiken en verhandelen van alle soorten PFAS. Het voorgestelde verbod is uniek omdat het geen specifieke stoffen betreft, maar uitgaat van een chemische definitie. Vrijwel alle stoffen die een koolstofatoom bevatten met daaraan meerdere fluoratomen vallen eronder, naar schatting zijn dat er meer dan tienduizend. Er zijn uitzonderingen mogelijk, maar alleen voor toepassingen die geen PFAS-vrij alternatief hebben, zoals bepaalde medische hulpmiddelen.
Met het verbieden van een hele stofgroep voorkom je het principe van de designer drug: zodra een stof wordt verboden veranderen de drugslabs een miniem onderdeeltje van het molecuul. Belandt xtc-variant 4-mmc op de lijst met verboden stoffen, dan komt prompt 3-mmc op de markt.
En dat gebeurt niet alleen op de markt voor verboden chemicaliën, legt emeritus hoogleraar milieuchemie Jacob de Boer uit. 'Ik deed eerder onderzoek naar giftige brandvertragers. Die chemicaliën bleken op veel plekken in grote gehaltes voor te komen, we vonden ze zelfs in het spek van een potvis.' Na lang EU-overleg werden vier van die brandvertragers verboden, zegt hij. 'Dan ben je heel blij, en denk je als wetenschapper iets te hebben bereikt. Maar nu zijn er zeventig varianten legaal op de markt, elk met net weer een andere chemische structuur.' De Boer is daarom voorstander van het voorgestelde brede PFAS-verbod. 'Elke keer blijken nieuwe soorten PFAS weer giftiger dan we dachten. Het wordt alleen maar erger.'
Juist omdat PFAS in zoveelproducten verwerkt worden, staat meteen iedereen op zijn achterste benen als het verboden wordt. Bijna vierduizend bedrijven dienden een zienswijze in over het verbod bij het Europese chemieagentschap echa. Zo betoogt asml dat PFAS nodig zijn om componenten voor chipmachines te maken en Tesla gebruikt het voor de productie van autobatterijen. Ook Menicon, dat contactlenzen maakt, en verkeersbordenmaker Avery Dennison zeggen niet zonder PFAS te kunnen. Verfbedrijf Holland Colours waarschuwt dat na dit verbod geen
'Pigment Yellow 154' en 'Pigment Red 242' zal kunnen maken.
'Het was onze bedoeling zoveel reacties te krijgen. Zo leren wij ook in welke producten allemaal PFAS zit', zegt Thijs de Kort, die vanuit het rivm het Nederlandse deel van het verbod coördineert. Zelfs het rivm was verbaasd dat de stoffen zo breed werden gebruikt, zegt hij. 'Al die reacties van bedrijven waren daarnaast nuttig omdat we zoveel informatie hebben opgehaald over mogelijke alternatieven voor PFAS.' Wel viel het De Kort ook op dat er bedrijven waren die maar bleven komen met nieuwe brieven, extra informatie en verzoeken tot een gesprek.
We namen samen met onze internationale partners de ruim vijfduizend commentaren door die in Europa werden ingediend door bedrijven, overheden en burgers. En we deden verspreid door heel Europa honderdtachtig openbaarmakingsverzoeken om uit te vinden hoe bedrijven achter de schermen het verbod proberen te beïnvloeden. Vervolgens vroegen we internationale experts op het gebied van chemie en lobby om de argumenten van de industrie op waarde te schatten.
Bedrijven als Chemoursen 3M nemen het voortouw, blijkt uit de documenten die we opvroegen. Al in het voorjaar en de zomer van 2020, net nadat het verbod is aangekondigd, sturen zij brieven naar het rivm en het ministerie van Infrastructuur en Waterstaat waarin ze betogen dat een totaalverbod een slecht idee is. Daarbij gebruiken ze dezelfde argumenten als twintig jaar eerder, toen de werkgroep van toxicologen probeerde de eerste Europese regelgeving voor PFAS af te zwakken. Als openingszet betogen de PFAS-makers wederom dat een algeheel verbod geen goed idee is: de ene PFAS is de andere niet.
'Binnen de PFAS-familie bestaat een enorme diversiteit aan producten en een nog groter palet van toepassingen', schrijft een lobbyist voor Chemours in februari 2020. En we lezen dat 3M 'bezorgd' is dat de autoriteiten wellicht van plan zijn 'een zeer brede restrictie door te voeren', wat volgens de PFAS-maker 'wetenschappelijk onverantwoord' is. De rest van de industrie neemt die argumenten gretig over. In de jaren daarna noemen ook andere bedrijven het in brieven, vaak vergezeld van een wetenschappelijk artikel uit 2022 waarin aan twaalf verschillende experts gevraagd werd of PFAS als één groep moeten worden behandeld. Nee, concludeert de meerderheid: niet alle vormen van PFAS zijn even giftig, dus ze moeten niet gegroepeerd worden.
Maar wie het paper en de bijlagen goed leest, ziet dat het antwoord op die vraag minder eenduidig is dan geclaimd: drie van de twaalf wetenschappers zijn tegen een groepering, twee zijn voor en zes blijken een meer genuanceerde mening toegedaan. De studie blijkt bovendien betaald door de American Chemistry Council (acc), de lobbyclub voor Amerikaanse chemische bedrijven als PFAS-producenten DuPont, 3M en Gore. Zes van de twaalf 'onafhankelijke experts' zijn consultants die al vaker betaalde studies in opdracht van de chemische industrie hebben gedaan. Het betreffende paper wordt later door 85 bedrijven geciteerd in hun verweer tegen het Europese verbod.
De volgende verdedigingslinievan de lobby is dat de stoffen die uiteindelijk in onze producten worden verwerkt niet schadelijk zijn. De fluorpolymeren in Teflon-pannen en Gore-Tex-jassen zijn zulke grote moleculen dat ze niet in onze cellen terechtkomen, en richten dus geen schade aan in het lichaam. Keer op keer wordt er verwezen naar een definitie die zou zijn opgesteld door de Organisatie voor Economische Samenwerking en Ontwikkeling (OESO). Honderden keren zien we dezelfde bewoording: deze stoffen zijn 'Polymers of Low Concern volgens de definitie van de OESO'.
Polymeren zonder zorgen. Dat klinkt prettig, zeker als een gerenommeerde internationale organisatie als de OESO dat zegt. 'Maar er zijn twee problemen met dat argument', zegt PFAS-expert Philippe Grandjean, hoogleraar milieuchemie aan de Universiteit van Zuid-Denemarken in Odense. 'Je neemt de vervuiling niet mee die bij de productie van deze polymeren ontstaat, en je negeert dat deze stoffen enorm lang in het milieu blijven als de producten worden weggegooid. Daar kunnen ze weer afbreken tot giftige PFAS.'
Bovendien bestaat er helemaal geen definitie voor al dan niet zorgelijke polymeren, laat de OESO zelf weten: 'Tussen 1993 en 2009 hebben expertgroepen bij de OESO gesproken over criteria ompolymers of low concernte identificeren, maar op OESO-niveau is nooit overeenstemming bereikt over deze criteria.' Bij die gesprekken is nooit gekeken naar de volledige levenscyclus van polymeren, benadrukt de OESO: de productie en vernietiging van deze stoffen zijn inderdaad nooit meegenomen.
Ter wetenschappelijke ondersteuning van hun argument halen bedrijven steevast twee artikelen aan, een uit 2023 en een uit 2018. Van de in totaal 24 auteurs die aan deze artikelen meeschreven zijn er 23 werknemer of consultant bij PFAS-makers als Chemours, Gore en Solvay.
Ten slotte proberen de meestebedrijven niet het verbod als zodanig te verhinderen, maar lobbyen ze voor een uitzondering voor hún toepassing van PFAS. Ze benadrukken hoe betrouwbaar en duurzaam hun producten zijn, en waarschuwen voor het 'concurrentievermogen van de Europese economie' als die worden verboden. In totaal betogen meer dan vijfhonderd bedrijven dat er geen alternatieven bestaan voor hun toepassing van PFAS.
'Voor veel toepassingen bestaan wél alternatieven', zegt Ian Cousins van de Universiteit van Stockholm, die leiding geeft aan een Europees onderzoeksproject om zulke alternatieven te vinden. Onderdeel daarvan is een omvangrijke database met per speciﬁeke toepassing een lijst alternatieve stoﬀen. 'Natuurlijk zal het soms veel tijd en geld kosten om die te perfectioneren, maar ik ben optimistisch dat PFAS in veel toepassingen kan worden vervangen.'
De vraag is of de bedrijvensuccesvol zijn in hun lobby: vinden zij een luisterend oor bij de overheid? Bij het RIVM zien we de industrie in de geopenbaarde stukken in ieder geval niet veel voet aan de grond krijgen. Keer op keer sturen Chemours en 3M verzoeken aan het RIVM om te overleggen, om nog eens van gedachten te wisselen, om nog eens uit te leggen dat Teﬂon-pannen juist heel duurzaam zijn omdat ze zo lang meegaan. En vrijwel altijd houdt het RIVM de boot af: bedrijven kunnen hun standpunten inbrengen bij de consultatierondes, en bovendien heeft het RIVM het nu veel te druk om in gesprek te gaan. 'Natuurlijk hebben wij lobby ervaren', zegt Thijs de Kort van het RIVM, 'maar het enige wat we kunnen doen is al die bedrijven op het proces wijzen.'
Ook bij het ministerie van Infrastructuur en Waterstaat staat de deur niet open. Al begin 2020 wordt het ministerie namens Chemours benaderd door de lobbyist Carlo Trojan (zijn echte naam): 'De CEO van Chemours zou een onderhoud met de Minister zeer op prijs stellen.' Maar zo'n gesprek 'ligt niet voor de hand', schrijven ambtenaren onderling: 'Het is onduidelijk welke meerwaarde dit voor de bewindspersonen kan hebben, terwijl het wel de indruk naar buiten kan wekken dat Chemours een succesvolle lobby aan het voeren is.'
Uiteindelijk beslist Brusselover de tekst van het verbod. En juist daar lijkt de lobby wel te landen. Zo schreef de voormalige Italiaanse premier en Europees zwaargewicht Mario Draghi in een langverwacht rapport over de toekomstige Europese industrie dat het PFAS-verbod averechts kan werken bij de productie van groene technologie. Ook de nieuwe eurocommissarissen leken afgelopen september in hoorzittingen voor het Europese Parlement terug te krabbelen. Zowel de nieuwe commissaris voor Industrie als die voor Milieu zeggen dat ze PFAS in consumentenproducten willen verbieden, maar bieden een opening voor de industrie om onder het verbod uit te komen: 'Als er qua prestatie en veiligheid geen adequate alternatieven zijn, steun ik het gebruik van PFAS in industriële toepassingen.'
Ondertussen lijken zelfs de indienende lidstaten niet allemaal meer overtuigd. De Duitse evenknie van het RIVM schreef mee aan het verbod, maar in 2023 waarschuwde de Duitse minister van Economie en Klimaat Robert Habeck voor al te strenge regels voor wat men in DuitslandEwigkeitschemikaliennoemt. Hij wilde 'geen overregulering voor de economie waar het groei en technologische ontwikkeling belemmert'.
4. Voor altijd
'Wij zijn het eindpunt.Hoe giftig ook, als je het niet verbiedt, komt het uiteindelijk hier terecht.' Hans Teunissen, manager Verwerking bij afvalverwerker Afvalzorg, rijdt met zijn pick-up tussen de grauwe, huizenhoge afvalbergen in Nauerna, net buiten Zaandam. Hier wordt afval gerecycled. We komen langs bergen met asbest vervuilde grond of as van verbrand restafval.
Zand vervuild met PFAS van bijvoorbeeld vliegvelden en brandweerterreinen komt uiteindelijk op plekken als deze terecht. Ovens die PFAS bij meer dan duizend graden kunnen verbranden zijn er in Nederland niet, dus zijn er twee opties.
Sterk vervuilde grond wordt meteen gestort. Of, als die niet al te vervuild is, kan de grond eerst schoongemaakt worden. 'Daar ligt de grond die we gaan wassen', zegt Teunissen over de trillende, grommende stellage waarin een PFAS-wasmachine is gemonteerd. 'Water en zand schuren zo hard langs elkaar dat de PFAS loskomt van het zand', zegt hij, zijn handen tegen elkaar wrijvend. Onder aan de installatie kletteren donkergrijze brokken slib op de grond. 'Daar zit alle PFAS in geconcentreerd, ze belanden uiteindelijk op onze stortplaats vijftig kilometer verderop.'
Alle PFAS die we voor miljoenen uit het milieu verwijderen belandt zo uiteindelijk op de stort. Tot iemand een betaalbare manier vindt om de onverwoestbare PFAS te vernietigen, blijven ze daar liggen. 'Het is een kwestie van zo veilig mogelijk verplaatsen, van het milieu naar de stortplaats', zegt Teunissen. 'Ik kan ook niet toveren.'
En dan kruipen de forever chemicals waar ze niet gaan kunnen. Als regenwater op de afvalberg valt, sijpelt het water erdoorheen. De meeste PFAS blijven in de berg zitten, maar een klein deel stroomt met het water mee. Afvalbedrijven vangen het water op, meten hoeveel PFAS erin zit en lozen de onverwoestbare stoﬀen terug de natuur in.