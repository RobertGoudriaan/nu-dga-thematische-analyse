Grimmige historie, licht verteld Dichters&Denkers Nobelprijs voor Literatuur 2024: Han Kang

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
17 oktober 2024
Personages in de romans van Nobelprijswinnaar Han Kang gaan tot het uiterste om te kiezen voor geweldloosheid en waardigheid. Met hoeveel gruwelijkheid ze ook worden bestookt.
Een vrouw houdt opmet het eten van vlees en brengt iedereen in haar omgeving tot waanzin. De roman waarmee de Zuid-Koreaanse Han Kang in 2016 internationaal succes oogstte - ze ontving er de Man Booker International Prize voor - verscheen oorspronkelijk in drie delen. Elk deel laat zich dan ook zelfstandig lezen omdat het vanuit een ander perspectief is geschreven, maar het is juist wel die perspectiefwisseling dieDe vegetariër 'both terrifying and terrific'doet zijn, zoals Lauren Groff het formuleerde.
In het juryrapport van de Zweedse Academie die Han Kang vorige week de Nobelprijs voor Literatuur toekende, wordt haar 'intense poëtische proza' geroemd, 'dat historische trauma's confronteert en de kwetsbaarheid van het menselijk leven onthult'. Haar romans hebben inderdaad een diepe maatschappelijke lading, overgebracht via de persoonlijke levens van haar personages, hun obsessies, herinneringen, strevingen. De gewelddadige geschiedenis van Noord- en Zuid-Korea resoneert in bijna ieder boek, maar op zo'n manier dat je er geen studieuze last van hebt. De last die je als lezer ervaart, betreftslechtshet amper kunnen bevatten van de monstrueuze gewelddaden die een heel volk zijn aangedaan.
InDe vegetariër(2015) komt het geweld van binnenuit, zij het gevoed door het geweld dat de jonge vrouw Yeong-hye om zich heen ervaart. Haar vleesweigering maakt dan ook nog eens het gewelddadigste in haar directe omgeving wakker. Al zag hij tot ze vegetariër werd eigenlijk niks in haar, de echtgenoot die in het eerste deel aan het woord komt wordt gek van frustratie. Op een nacht treft hij haar in de keuken, starend, stil, onaanraakbaar. 'Ik had een droom', is het enige wat ze zegt. En opnieuw, een paar nachten erna, als ze bezig is alle vlees uit de ijskast en de vriezer radicaal te verwijderen: 'Ik had een droom.'
Ze wil niet meer door haar man worden aangeraakt omdat zijn zweet naar vlees ruikt, waarop hij haar begint te verkrachten. Magerder en magerder wordt ze. 'Ik hou van mijn borsten', staat er in cursief. 'Niets kan door hen worden gedood. Waarom worden ze steeds kleiner?'
Bij een familie-etentje weet de vader wel raad met zijn dochter, en wrikt haar mond open om vlees naar binnen te duwen.
Han Kang heeft een bijna naïeve stijl van schrijven - voor zover dat via de Nederlandse en Engelse vertalingen goed te beoordelen is. De simpele ernst, de nergens opgesmukte transparantie waarmee ze sadisme en vernedering tot leven wekt en in de essentie lijkt te treffen, geeft haar proza een universele lading. Het door haar beschreven leed krijgt z'n volle pijnlijke betekenis omdat ze focust op de doorwerking in de levens van de achterblijvers. Zo begint haar meest recent verschenen roman, in het Nederlands uitgekomen onder de titelIk zeg geen vaarwel,bijna sprookjesachtig met de barre tocht die de hoofdpersoon onderneemt om voor de vogel van een zieke vriendin te zorgen. Langzaam ontvouwt zich een wereld waarvan je vóór het lezen van deze roman geen idee had, en tegelijkertijd als hedendaagse door oorlogen omringde Europeaan iets van kunt vermoeden.
Niet heel verwonderlijk dat de schrijfster zich vooralsnog niet in de stemming toont voor een feestje. Toen ze het nieuws van haar uitverkiezing hoorde, was ze thee aan het drinken met haar zoon en daar hield ze het even bij. 'Zolang oorlogen woeden en mensen sterven houd ik een feestelijk ceremonieel voor gezien', zo luidde haar verklaring. Haar uitgesproken engagement, vergelijkbaar met dat van eerdere Nobelprijswinnaressen Svetlana Aleksijevitsj en Olga Tokarczuk, maakt haar uitverkiezing onder literatuurliefhebbers niet minder feestelijk. Han Kang is relatief jong, ze wordt volgende maand 54, en schrijft 'gewoon' de buitengewone romans die iedereen wil lezen. Ze is de eerste vrouwelijke schrijver van het Aziatisch continent aan wie deze prijs wordt toegekend, staat aan de top in eigen land en geniet wereldwijd bekendheid met haar intense en toch toegankelijke werk. En ze heeft ook nog eens een populaire boekhandel in Seoul, de stad waar ze opgroeide en nog steeds woonachtig is.
Han Kang werd in 1970 in Gwangju geboren, waar in 1980 een studentenopstand grootscheeps en gewelddadig werd neergeslagen. Volgens de overheid stierven er tweehonderd mensen, maar de stad meldde in mei 1980 2300 meer overledenen dan normaal. Haar ouders waren net op tijd met haar en haar broers naar Seoul verhuisd, maar de gruwelijke gebeurtenis werkte door in hun levens. In interviews vertelde Han Kang dat haar ouders zich schuldig voelden en dat ook zij daar last van kreeg. Ze ontdekte het boek dat in het geheim circuleerde, met foto's van de opstand en de bloederige gevolgen. Maar ook de foto's van de rijen mensen die hun bloed wilden doneren om levens te redden maakten indruk op haar.
Als twintiger die Koreaanse literatuur studeerde en die begon met het publiceren van gedichten, had ze niet kunnen vermoeden dat het bloedbad in Gwangju terug zou keren in haar werk, zoals dat gebeurde in haar ook in het Nederlands vertaalde romanMensenwerk(2016). Volwassen geworden in vrijheid - in 1993 kwam er voor het eerst een democratisch bewind in Zuid-Korea - kon haar eigen generatie zich anders dan die van haar ouders permitteren ook níet met politiek bezig te zijn. Haar zorg om het geweld dat mensen elkaar en andere levende wezens aandoen, stak echter vanzelfsprekend de kop op toen ze romans begon te schrijven. Geweld en compassie, en hoe beide naast elkaar bestaan; het werden haar grote thema's. InDe vegetariëris het de zwager die zich over Yeong-hye ontfermt, zij het deels om aan zijn eigen (kunstenaars)gerief te komen. In het aangrijpende slotdeel komt de zus aan het woord, die aanvankelijkbystanderwas, niet in staat in te grijpen en haar zus te verlossen. Van onbegrip gaat het in de laatste pagina's langzaam naar begrijpen. Tot op het punt dat de zus zich afvraagt of ze iets van het lijden van haar jongere zus vroeger over het hoofd heeft gezien, en haar passiviteit goedmaakt.
Enigszins.
Nog een citaat uit het juryrapport: Han Kang zou beschikken over 'een uniek bewustzijn van de verbinding tussen lichaam en ziel, levenden en doden'. Dit bewustzijn is voelbaar in het fragmentarisch opgebouwdeWit(2017), waarin de herinnering aan een jonggestorven zusje wordt verbonden met de dode zielen in de stad Warschau. En meest recentelijk inIk zeg geen vaarwel(2021), de eerste roman die voor de Nederlandse vertaling direct uit het Koreaans werd vertaald en niet uit het Engels. Iets waar zij zich zelf overigens niet zo druk over maakt, zolang de intense atmosfeer van haar werk goed voor het voetlicht wordt gebracht, in combinatie met haar beheerste en bijna onderkoelde zinnen.
InIk zeg geen vaarwel, waarin het op zo'n beetje iedere pagina tot benauwenis aan toe sneeuwt, klinken die zinnen bijvoorbeeld zo: 'Vreemd, zo samen naar de sneeuw kijken. Terwijl ze het zei, dacht ik hetzelfde. Sneeuw is iets onwerkelijks. Is het de manier waarop het ter aarde valt of hoe het eruitziet? Hoe dan ook, altijd wanneer sneeuwvlokken naar beneden dwarrelen, ben ik opeens in staat het belangrijke en het onbelangrijke van elkaar te onderscheiden. Sommige feiten worden plotseling beangstigend helder. Verdrietige feiten, meestal.'
In deze roman klinkt een ander gewelddadig gebeuren uit de Koreaanse geschiedenis mee. Op het eiland Jeju werden in 1948 tijdens een burgeropstand dertigduizend mensen omgebracht. Het vond plaats in de nasleep van de Tweede Wereldoorlog; op het eiland zaten communisten gevangen of ze hielden zich daar schuil, was het idee. Opgezweept, aangemoedigd of verordonneerd door de Amerikanen die het communisme in deze regio wilden uitroeien, ging het Zuid-Koreaanse leger tot een moorddadige klopjacht over.
In het werk van Han Kang riskeren de personages hun leven voor een waardige, geweldloze houding. Het is in haar ogen de enige manier waarop we tegenover geweld moeten staan: niet met wanhoop, maar de pijn ervan voelen om tot goedheid te komen. Mooier en krachtiger dan ze dit inIk zeg geen vaarwelreëel voelbaar maakt is denk ik niet mogelijk. Romanschrijver Gyeong-ha raakt afgeleid van haar eigen depressie als ze te hulp wordt geroepen door haar dierbare vriendin Inseon, in het ziekenhuis in Seoul beland nadat ze haar vingers verloor bij het zagen van boomstammen. Eenmaal in haar huis op het eiland Jeju, waar Inseon haar moeder in de laatste jaren van haar leven bijstond, raakt Gyeong-ha bevattelijk voor de spoken uit de grimmige historie die dit eiland met zich mee torst.
Open en licht is de stijl van Han Kang, en in combinatie met wát ze schrijft is die stijl griezelig effectief. Ook kijkt ze niet neer op cliffhangers. 'Ik keek in haar plotseling fonkelende ogen en wachtte op haar volgende woorden', eindigt bijvoorbeeld een hoofdstuk. Telkens gaat er weer een nieuw laatje open, een boek, een visioen. Dankzij de liefde van Gyeong-ha voor haar vriendin kan ze pijnlijk gedetailleerd over die vriendin en haar moeder vertellen. Het is een verhaal van broer en zus, en zus en zus, niet kunnende accepteren dat zij elkaar door zoiets obsceens als staatsterreur nooit meer zouden kunnen zien.
Het werk van Han Kang in Nederlandse vertaling verschijnt bij Nijgh & Van Ditmar. Uit het Engels werd vertaald door Monique Eggermont, en Deborah Smit en Marijke Versluys; uit het Koreaans door Mattho Mandersloot
Jean-François Paga /Opale / Lumen | Han Kang, 2023