'Joden worden niet als wit gezien' Interview Yair Wallach

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
9 november 2023
Wie de oorlog in Israël wil begrijpen, ontkomt niet aan de rol die westers racisme speelde in de ontstaansgeschiedenis van het land. Een gesprek met historicus Yair Wallach over de koloniale dimensies van het zionistische project.
Zachtjes pratend leidtsociaal- en cultuurhistoricus Yair Wallach me naar de ledenkamer van de British Library in hartje Londen. De ruimte lijkt een tijdscapsule uit de jaren zeventig. We nemen plaats in twee dieprode fauteuils naast een gouden bar waarachter de whiskyflessen staan uitgestald. We hoeven niet hardop te zeggen dat 'hoe gaat het?' een beleefdheid is, de antwoorden nemen we met een korreltje zout.
De academische wereld zit in de knoop met de oorlog tussen Israël en Hamas. Solidariteitsverklaringen in alle soorten en maten gaan rond, academici leggen tijdelijk hun werk neer, studenten demonstreren. Toch is de sfeer aan de Londense topuniversiteiten relatief rustig. 'Niet zo antagonistisch als in de Verenigde Staten', zegt Wallach. De hoogleraar aan de kleine maar gerenommeerde School of Oriental and African Studies vindt dat zijn studenten aan het einde van zijn collegeblok meer moeten kunnen zeggen dan dat het Israëlisch-Palestijnse conflict complex is. Klimaatverandering is ook ingewikkeld, stelt hij, maar dat is geen gangbare dooddoener.
Al jaren onderzoekt de in Jeruzalem geboren academicus de verstrengelde relationele geschiedenis tussen joden en Palestijnen, en schrijft hierover voor onder meerHaaretz, The Guardianen+972Mag.In zijn onderzoek gaat hij terug naar het Ottomaanse Rijk en het Brits Mandaat Palestina.
De huidige oorlog roept vragen op over de (on)mogelijkheid van een tweestatenoplossing, over onderdrukking, over terreur. Tegelijkertijd gaat het discours ook over het bestaansrecht van Israël, zionisme, vestigingskolonialisme, bezetting en racisme. Deze terminologie komt niet uit de lucht vallen, want er gaat een lange geschiedenis vooraf aan het 75-jarige bestaan van Israël.
Eind negentiende eeuw had het grootste deelvan de zionistische beweging een sociale basis in Midden- en Oost-Europa. De voornaamste missie was een oplossing te vinden voor de joden, in zowel spirituele als materiële zin. De toename van antisemitisme en nationalisme zorgde voor een nieuwe stroming van joodse nationale identiteit binnen het jodendom. Deze nationale identiteit gaat vooraf aan zionisme, legt Wallach uit. Zionisme is daar slechts een manifestatie van. Joods nationalisme in Palestina had volgens hem niet koloniaal hoeven zijn. De verwantschap en verbondenheid met Palestina zit bij veel joden diep. Hij geeft een voorbeeld van een joodse reiziger uit de twaalfde eeuw, Benjamin van Tudela. In zijn reisdagboeken schrijft hij over wat zijn voorvaderen in Jeruzalem hadden opgebouwd. Het idee was een mythische terugkeer, maar geen politiek project als het zionisme.
Tot de Eerste Wereldoorlog werden de Ottomanen gezien als vrienden van de joden, en werd naar Arabieren en joden verwezen als neven. 'Dat joden en Arabieren als Semieten werden benoemd, laat zien dat de raciale verbeelding anders was dan bij witte kolonisten in bijvoorbeeld Zuid-Afrika', zegt Wallach. 'Daar was de raciale verbeelding veel strikter. Mijn huidige onderzoek gaat over de integratie van Asjkenazische joden in Arabische samenlevingen in het oostelijke Middellandse-Zeegebied, of het nu Egypte, Libanon of Palestina is. Wat we zien is dat ze zich assimileerden en deel uitmaakten van de maatschappij. Ze spraken Arabisch, raakten betrokken bij lokale Ottomaanse politiek, het Ottomaanse leger. Ze werden zelfs onderdeel van criminele netwerken.'
In Palestina vond met de val van het Ottomaanse Rijk en de komst van de Britten een duidelijke transformatie plaats. 'De Balfourverklaring geeft iets aan het zionistische project ten koste van de inheemse samenleving. Dit is bekend', zegt Wallach. De Balfour-verklaring van 1917 betrof een brief van de Britse minister van Buitenlandse Zaken Arthur James Balfour aan Lord Rothschild. Rothschild was een vooraanstaand man in de Britse joodse gemeenschap, met sterke zionistische sympathieën. In deze verklaring sprak de Engelse regering haar steun uit voor de vestiging van 'een nationaal tehuis voor het Joodse volk in Palestina'. Wel staat verderop in de brief dat er geen afbreuk mag worden gedaan aan de niet-joodse gemeenschappen in Palestina.
'Wat minder bekend is', vervolgt Wallach, 'is dat het Britse Rijk dit absoluut niet zag als vestigingskolonialisme van witte kolonisten. We hebben het over de jaren twintig. Op dat moment begonnen de Britten en de Volkenbond zelf met het inperken van kolonialisme. Dat moest juist worden beheerst en verzacht. In de Balfour-verklaring staat geen woord dat naar kolonisatie verwijst, geen woord over Europeanen of nederzettingen. Zonder de kennis van nu lijkt het meer op het bevorderen van zelfbeschikking van mensen die zich al in het gebied bevinden, in plaats van dat het over massamigratie gaat'.
Zonder de kennis van nu lijkt het meer op het bevorderen van zelfbeschikking van mensen die zich al in het gebied bevinden, in plaats van dat het over massamigratie gaat', meent Wallach. 'Op een basaal en fundamenteel niveau werden Europese joden niet als Europeanen gezien, maar als mensen die in principe uit Palestina komen. Dit was deels een religieus christelijk idee, met een terugkeer naar Zion als onderdeel van een soort globaal goddelijk plan. Maar het was ook een raciaal idee; dat joden niet Europees zijn, en dat het terugkeren naar Palestina een herstel is van de juiste raciale orde der dingen.'
Een migrant accepteert de bestaande orde en vindt daarin zijn plaats, een vestigingskolonist wil de bestaande sociale politieke orde ongedaan maken en een nieuwe invoeren - en dat tweede is wat er gebeurde met de oprichting van Israel als buitenbeentje van de koloniale geschiedenis. Het feit dat Israël vestigingskoloniaal is,
heeft dus niet zozeer te maken met de intentie van joodse migranten, als wel met het politieke project waarin ze zijn terechtgekomen. 'Ze kwamen uit Europa, namen het land over. Hoe zou je het anders noemen?' zegt Wallach. Aanvankelijk was er migratie van voornamelijk Middenen Oost-Europese joden die een nieuwe sociale politieke orde vestigden. 'En ja, daarna kwamen ook Mizrachi-joden, die uit andere omliggende landen werden verdreven.'
De geschiedenis van joden in Europa is relevant als je wilt begrijpen waarom in het Westen niet echt doordring dat er sprake was van vestigingskolonialisme. Antisemitisme is namelijk niet alleen een proces dat joden onder druk zette en uit Europa verdreef, het is ook een proces dat vormgeeft hoe joden worden begrepen en waargenomen. Waarom het discours zo moeilijk uit te leggen is? 'Ik denk dat het antwoord op deze vraag de racialisering van joden is', zegt Wallach. 'Joden worden in het Westen niet als wit gezien.' Het plan om het Britse mandaatgebied Palestina op te delen in een joodse en een Arabische staat werd in november 1947 goedgekeurd door de Verenigde Naties. 'In maart stelden de Amerikanen voor om die verdeling op te geven en voor een soort VN-regime te gaan. Dat deden ze alleen omdat ze dachten dat de joden de oorlog konden verliezen', zegt Wallach. 'De internationale gemeenschap zou dat niet toestaan, omdat ze onder geen beding een joodse vluchtelingencrisis uit Palestina wilde. Met een Palestijnse kon ze leven. Pas toen de Hagana(de
joodse militie, voorloper van het Israëlische leger - OG)in de aanval ging, werd de joodse overmacht duidelijk.'
Sinds de jaren twintig van de vorige eeuw opereerde de Hagana als paramilitaire zionistische organisatie in het Brits Mandaat. Aanvankelijk verdedigde ze de joodse gebieden tegen Arabische invallen. Na de terugtrekking van de Britten begon ze een offensief. De Arabische verdediging en samenleving stortten in, Israël werd erkend.
Op Twitter gaan foto'svan twee posters rond, geplakt op een lantaarnpaal bij een Amerikaanse universiteit. Noga Weiss, achttien jaar oud, Israëlisch. Daaronder, Itzik Algerat, 69 jaar oud, Israelisch. Wereldwijd verspreiden activisten deze oproep om de ruim tweehonderd door Hamas gegijzelde Israëlische burgers niet te vergeten. Tegen een rode achtergrond staat er in witte dikgedrukte letters:'kidnapped'.Op deze twee posters is daar in dezelfde dikgedrukte letters een sticker overheen geplakt met een nieuwe tekst:'occupier'.
Niet alleen Israëlische joden van Europese komaf zijn vermoord of ontvoerd. Dat lot trof ook onder meer Noord-Afrikaanse joden, Mizrachi-joden, Nepalese studenten, Thaise en Filipijnse gastarbeiders, bedoeïenen en Palestijnse burgers van Israël. 'In sommige activistische delen van politiek links horen we de suggestie dat alle Israëlische burgers een legitiem doelwit zijn omdat ze deel uitmaken van de bezettende samenleving', zegt Wallach. Uit zelfbescherming heeft hij weinig video's van de aanval van 7 oktober bekeken, maar hij zag wel het filmpje van een Hamas-militant die sprak met een familie die hij gevangen nam. 'Hij vroeg aan hen: "Waar komen jullie vandaan?" Zo'n vraag is alleen logisch als je de ander als buitenlander ziet.'
Ook een vermoorde islamitische bedoeïenenvrouw is Wallach bijgebleven: 'Waarom hebben ze haar gedood? Omdat ze een Israëlische burger was. Er zijn geen uitzonderingen bij de vijand. Het is heel duidelijk gemodelleerd naar de Algerijnse dekolonisatie, waarin bijvoorbeeld ook joodse mensen die inheems waren in Algerije maar die het Franse staatsburgerschap hadden gekregen, als legitiem doelwit werden gezien.'
Vaak wordt gezegd dat terreur het wapen is van de zwakkeren, een mix van wanhoop en gebrek aan kracht, maar Wallach vindt dat wat er gebeurde op 7 oktober daarvoor veel te ver ging. 'Ook Palestijnen vinden het extreem moeilijk om in het reine te komen met wat er die dag is gebeurd. Sommigen geloven het niet. Er is cognitieve dissonantie, omdat het te moeilijk en pijnlijk is om te accepteren. Aan beide kanten wordt gezegd "wíj zijn de slachtoffers, wij zijn rechtvaardig, wij doen dit soort dingen niet". Vooral als de gruwelijkheid op een bijna abstracte manier gebeurt, door een piloot die vanuit de lucht een bom laat vallen, is dat makkelijker om te zeggen. Maar mensen moeten worden genomen en gezien als gelijkwaardig.'
Daar komt de dualiteit bij van joden als minderheid in Europa en Noord-Amerika en als agressieve meerderheid in Israël. 'Het is belangrijk te erkennen hoe kwetsbaar joden in de diaspora zijn. Elke campagne tegen Israël zal antisemitisme aantrekken. Mensen die joden haten, haten de joodse staat. Dit zorgt bij activisten die solidair zijn met de Palestijnen voor een bepaalde last die er in andere gevallen niet is. Als je Oekraïne steunt, word je niet zomaar beticht van anti-Russisch racisme. Als je West-Papoea steunt, zul je er niet van beschuldigd worden anti-Indonesisch te zijn', vergelijkt Wallach.
Het is oneerlijk, want er is een onderscheid tussen opkomen voor de rechten van Palestijnen en racistisch zijn tegen joden. 'We moeten alleen wel erkennen dat dat risico bestaat. Joodse minderheden wereldwijd worden vaak begrepen in relatie tot Israël, of ze dat nu willen of niet. Wat me erg pijn doet, zijn de linkse Amerikaanse joden die zeggen:"Not in our name."Waarom zou je dat zeggen? Ze versterken alleen het vooroordeel dat Israël een kleine Amerikaanse kolonie is aan de Middellandse Zee, die nu iets doet wat ze niet leuk vinden', zegt Wallach. Anderzijds is er ook een enorme terugslag. 'Zodra er wordt gezegd dat het zionistische project koloniale dimensies heeft, vatten sommigen het meteen op als een ontkenning van de joodse verbondenheid met het land.'
Als we het over Wallachs onderzoekhebben, spreken we Engels. Zodra het persoonlijk wordt, neemt onze gedeelde moedertaal Hebreeuws de overhand. Het fundamentele gebrek aan gelijkheid in Israël is een duidelijk aspect van de politieke en sociale orde in het land. Palestijnen worden onteigend voor nederzettingen en hun aanwezigheid wordt gezien als een bedreiging die moet worden verpletterd. 'Israel wilde geen visie formuleren die voor iedereen inclusief is en blijft zichzelf liever zien als een staat van slechts tachtig procent van zijn inwoners', zegt Wallach.
Ehud Barak, oud-premier van Israël, gebruikte ooit een veelzeggende metafoor: 'Israël is als een villa in de jungle.' Een eiland van rust, omringd door een onrustige regio. Het is een variatie op de metafoor van Theodor Herzl (de vader van het moderne zionisme) van de 'muur tegen de barbarij'. 'In het Israëlische publieke debat wordt de koloniale verbeelding hierin niet herkend. Zolang het nederzettingenethos van pioniers die over de grens gaan met nostalgie wordt bezien, zullen onteigeningen doorgaan. Als je niet begrijpt dat het verkeerd is, zullen de kolonisten winnen', zegt Wallach.
Niet zo heel lang geleden woonden er nog joodse families in Gaza. Veertig jaar geleden werkten Gazanen nog overal in Israël. 'Ja, dit was een zeer hiërarchische koloniale verdeling van arbeidskrachten, maar het is niet zoals nu, dat Gazanen monsters worden genoemd. Ik wil het absoluut niet opnemen voor de gewelddadigheden van Hamas, dat was geen impulsieve daad maar een zorgvuldig georkestreerde aanval met duidelijke instructies. Maar het komt wel uit de context van jarenlange ontmenselijking.'
Het is makkelijk om te concluderen dat Hamas genocidaal geweld gebruikte, vindt Wallach, maar Hamas heeft niet de macht om daadwerkelijk genocide te plegen. 'Ja, ze kunnen wel spectaculair afschuwelijke gewelddaden plegen, maar het idee dat ze een einde kunnen maken aan Israëls bestaan is pure fantasie.' Ondertussen is dit risico voor de Palestijnen geen fantasie. 'De afgelopen weken worden er in Israël voortdurend opmerkingen gemaakt over de noodzaak om Gaza te vernietigen, plat te bombarderen, dat er geen onschuldige burgers zijn in Gaza. Veel Israëli's denken dat dit alleen grootspraak is, dat het niet in actie zal worden omgezet. Maar Israël kan de massale verdrijving van Palestijnen verwezenlijken. Ik denk dat we dat risico niet kunnen nemen. Dit moet serieus worden genomen.'
Voor zijn werk leest Wallach kranten uit 1948. Daardoor wordt het hem duidelijk dat de Palestijnen noch de joden toen begrepen wat zich voor hun ogen afspeelde. Wat ze zeker niet inzagen, was dat de Arabisch-Israëlische Oorlog en de nakba het land en de regio generaties lang - zo niet voor altijd - zouden beïnvloeden. 'Als er nu een tweede nakba komt, zou die groter zijn in termen van het aantal slachtoffers, want er zijn nu veel meer Palestijnen. Het plegen van zo'n gruweldaad zou ook een enorme prijs met zich meebrengen voor de Israëlische samenleving.'
Het discours over dekolonisatie verwijst volgens Wallach impliciet naar het Algerijnse voorbeeld. 'Dat iedereen in een samenleving de vijand is, dát is het probleem dat moet worden opgelost. Het alternatief is een nachtmerriescenario.' Om dit te voorkomen zijn er volgens de historicus nu vooral allianties nodig van mensen die van onderop voor elkaar opkomen. Israëli's moeten opkomen voor Palestijnen die worden aangevallen en gearresteerd. Daarnaast is het noodzakelijk dat er Palestijnse erkenning komt van het recht van Israëli's om in het land te zijn. 'Niet alleen vanwege de internationale realiteit, maar echte erkenning van hun recht', vult hij aan. 'Het is een extreem moeilijke taak, maar dat is het enige dat deze nachtmerrie kan stoppen.'
'Op een fundamenteel niveau werden Europese joden niet als Europeanen gezien, maar als mensen die uit Palestina komen'
Yair Wallach