Een kroonjuweel blokkeert het Brits-Indiase handelsakkoord In de wereld

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
27 oktober 2022
Londen- Enkele weken geleden sprak de Britse regering de hoop uit dat er voor Diwali, het hindoestaanse lichtjesfeest op 24 oktober, een handelsakkoord met India zou liggen, het oude kroonjuweel uit het wereldrijk. 'India is mijn hart', beweerde de Britse minister van Binnenlandse Zaken Suella Braverman onlangs, 'ze zit in mijn bloed. Ik ben heel trots dat mijn vader zijn wortels en ouderlijk huis in Goa heeft, en dat mijn moeder haar voorouderlijke afkomst naar Madras kan traceren.'
Hiermee probeerde de Conservatieve bewindsvrouw de diplomatieke schade te herstellen die ze enkele weken geleden had veroorzaakt door in een interview haar twijfels te uiten over een soepeler visumbeleid voor Indiërs die zich willen vestigen in het Verenigd Koninkrijk. Dat is de prijs van een handelsakkoord. Ze beweerde dat er te veel Indiërs zijn die na het verlopen van hun visum zijn blijven hangen op het eiland. De Indiase premier Narendra Modi wasnot amused.
Nu hebben de Britten een troefkaart in de persoon van Rishi Sunak, van wie de ouders hun wortels hebben in de deelstaat Punjab. Zijn vrouw is de dochter van een van de rijkste ondernemers van India. Sunak kan hulp gebruiken van koning Charles. De nationalist Modi heeft bezwaar tegen het plan om koningin Camilla, zoals de traditie voorschrijft, te kronen met de kroon waar de Kohinoor in zit, de uit India afkomstige 109-karaats diamant. Voor de Indiërs brengt dit 'pijnlijke herinneringen' terug.
De diamant was in 1849 in handen gekomen van koningin Victoria. Volgens India gestolen; volgens de Britten gegeven door de elf jaar oude Maharaja Dalip Singh, die later bevriend zou raken met de vorstin. Om te voorkomen dat een diplomatieke rel de kroning op 6 mei gaat overschaduwen zou Charles, die grote affiniteit heeft met de hindoestaanse cultuur, bereid zijn om een alternatieve kroon te gebruiken. Teruggeven aan India ligt een stuk gecompliceerder.
Immers, ook Pakistan, Afghanistan en Iran kunnen de zevenhonderd jaar geleden aangetroffen edelsteen claimen die door de eeuwen een rondreis door Azië heeft gemaakt en verschillende eigenaren heeft gehad. Bovendien kan iedereen de Kohinoor, die opduikt in Agatha Christie'sHet geheim van de zeven schoorstenen,zien in Tower of London. Volgens de Brits-Indiase historicus Zareer Masani is de kans groot dat de diamant na terugkeer in een kluis van de Centrale Bank zal verdwijnen.