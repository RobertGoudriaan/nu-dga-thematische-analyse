De junta van Myanmar klopt op elke deur

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
10 oktober 2024
Naypyidaw- We overleven niet dankzij, maar ondanks onze regering, verzuchten de inwoners van Myanmar vaak. Dat is de bittere ervaring van het decennia leven onder een dictatuur, waar budgetten voor gezondheidszorg en andere civiele diensten een snipper zijn van die voor het leger. Vandaag de dag blijken hun woorden weer al te waar.
Naar schatting één miljoen mensen zijn getroffen door overstromingen en modderlawines, veroorzaakt door de wekenlange zware regenval en het staartje van de tyfoon Yagi. Het officiële dodental van ongeveer vierhonderd is te laag. Grote delen van het land zijn niet of slecht bereikbaar. Sommige dorpen zijn compleet weggevaagd.
De noden zijn enorm. Maar het leger dat op 1 februari 2021 na een periode van fragiele vrijheid weer de volledige macht greep, heeft andere prioriteiten. De State Administration Council, zoals de junta zichzelf doopte, heeft aangekondigd om in 2025 verkiezingen te houden. De gang naar de stembus moet het regime van een vernisje legitimiteit voorzien. Die plannen werden sinds de coup al enkele keren uitgesteld en ze zijn er alleen maar onwaarschijnlijker op geworden. De bevolking kwam massaal in opstand tegen de machtsgreep. Een scala aan verzetslegers - nieuw opgezette gewapende groepen en een aantal oudere etnische minderheden - verovert een steeds groter deel van het land.
Ter voorbereiding op de verkiezingen organiseert de junta een census om stemgerechtigden in kaart te brengen. Vanaf 30 september kloppen teams van immigratie, politie en leger op de deuren. Verschillende bewoners die anoniem wensen te blijven, vertellen over een intimiderende gang van zaken. De registratie is ongewoon gedetailleerd en vindt plaats met nabijheid van geweren. Burgers vrezen dat de procedure ook bedoeld is om inlichtingen over de opstandige bevolking te verzamelen. En er heerst angst dat bij deze huisbezoeken jonge mensen als rekruut kunnen worden meegenomen. Nu het leger voor het eerst in zijn geschiedenis op zoveel fronten tegelijk moet vechten, kampt het met een troepentekort. Maar de dienstplicht die sinds begin dit jaar wordt uitgevoerd, wordt massaal ontdoken.
Ruim drie miljoen mensen zijn ontheemd, het overgrote deel van hen vanwege het conflict dat oplaaide na de staatsgreep. Zij zijn extra kwetsbaar voor het natuurgeweld. Velen van hen bevinden zich in gebieden waar verzetsgroepen actief zijn of zelfs de controle hebben. Hulporganisaties vertellen hoe humanitaire steun voor deze ontheemde burgers regelmatig door het leger wordt tegengehouden. En het regime dropt bommen in plaats van voedselpakketten.