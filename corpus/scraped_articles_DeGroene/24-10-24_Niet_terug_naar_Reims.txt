Niet terug naar Reims

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
24 oktober 2024
InEen vrouw uit het volkonderzoekt socioloog Didier Eribon de aftakeling en uiteindelijke dood van zijn moeder. Alles goed en wel. Maar waarom ging hij niet even bij zijn eenzame moeder op bezoek?
Wat overblijft is de schaamte.'Zelfs al blijft er niets meer van het verleden over, zelfs al zakt alles weg in vergetelheid, wat resteert zijn de onuitwisbare sporen van de onderworpenheid.'
In het verzorgingstehuis had de moeder van de Franse stersocioloog Didier Eribon, hoogleraar in Parijs, aan de telefoon gezegd: 'Ik ben helemaal alleen; het is niet fijn om altijd zo helemaal alleen te zijn.' Hij had geluisterd. Ze hadden opgehangen.
De vrouw die tijdens zijn jeugd in de Noord-Franse industriestad Reims reclamefolders had bezorgd zodat hij zich 'van haar kon verwijderen', die decennialang zwaar fabriekswerk had verricht, was tegen haar zin in de instelling beland. Haar lichaam was versleten. 'Wees nou redelijk', had Eribon gezegd. 'Het kan niet anders.'
De personele onderbezetting blijkt weerzinwekkend. Eén luier per dag, één keer per week uit bed - en dan die eenzaamheid. De werknemers begeven het haast zelf.
Na haar opname was Eribon niet meer op bezoek geweest. Binnen enkele weken was ze gestorven. Onderworpen. De medewerkers van het tehuis, gelegen net buiten Reims, hadden Eribon en zijn broers daar al voor gewaarschuwd, zoals ze alle familieleden van nieuwe patiënten waarschuwden. Er was zelfs een woord voor dit fenomeen: het 'slipsyndroom'.
In zijn nieuwe boekEen vrouw uit het volk: Leven, ouderdom en stervenonderzoekt Didier Eribon de aftakeling, 'verlatenheid' en uiteindelijke dood van zijn moeder - en daarmee zichzelf. Want toen Eribon zijn moeder de redelijkheid predikte, had hij al een hele carrière boeken volgeschreven met analyses over alle verschillende manieren waarop minderheden middels het onderwijs of de zorg het zwijgen wordt opgelegd - bijvoorbeeld omdat ze 'hysterisch', 'onkundig', 'emotioneel' of simpelweg 'kwetsbaar' worden geacht. 'Ik kende [deze technieken] goed, ze waren me vertrouwd, niet alleen had ik ze mijn leven lang ervaren, net als iedereen, maar ook had ik ze in elk van mijn boeken beschreven, ontcijferd, geanalyseerd', schrijft Eribon.
En toch was hij zélf over 'redelijkheid' begonnen toen zijn moeder zich met vrees en beven had verzet tegen een opname in het tehuis. Sterker, Eribon had zelfs uitgebreid in de grabbelton van platitudes zitten graaien. 'Het went wel.' 'Het komt goed.' En zij had niet de taal gehad zich hiertegen te verweren.
In het boek wendt Eribon de dood van zijn moeder aan om opnieuw naar haar leven, klasse en gender te kijken en om zichzelf genadeloos in de ogen te kijken. Het resultaat is niets minder dan een poging om een nieuwe sociologie van 'de dood' op poten te zetten. Het is ontluisteren d. In zijn kenmerkende schrijfstijl analyseert Eribon zijn moeders dood niet middels ingewikkelde abstracties, koude feiten of juist louter ontroerende anekdotes. Nee, Eribon bedrijft wat hij noemt een 'sociologische introspectie'. Met de dood van zijn eigen moeder, een 'vrouw uit het volk', een 'arbeider', grijpt Eribon zijn meest persoonlijke ervaringen aan om juist de 'sociologische' en structurele componenten van zijn (en ook onze) persoonlijke gevoelens en levens te analyseren. Want noch de dood van zijn moeder, noch zijn reactie is los te zien van maatschappelijke structuren, stelt hij. Die methode, als ik het zo kan noemen, behoort tot Eribons beproefde en geprezen schrijftechnieken. Het bekendste voorbeeld daarvan is zijn in 2009 verschenen boekTerug naar Reims,dat hij schreef naar aanleiding van de dood van zijn vader (in het vaarwater van dit boek begon de carrière van superster Édouard Louis).
In dát boek ontvouwde Eribon wat hij noemde 'een antropologie van de schaamte'. En met die benadering verklaarde hij onder meer hoe een heel cohort linkse arbeiders zich naar extreem-rechtse partijen had gekeerd. De kern: de linkse flank, inmiddels hoogopgeleid en behoorlijk geprivilegieerd, was haar klassenbewustzijn verloren. Ze had geen taal meer waar arbeiders hun eigen vernedering in terug hoorden. En dat terwijl de vernedering en dus de schaamte van de arbeider structureel is. Rechts wist daar wel raad mee. Klasse werd natie, bourgeoisie buitenlander.
Waar het overlijden van zijn vader tot een reflectie over klasse en gender had geleid, leidt de dood van zijn moeder tot een analyse van klasse en ouderdom. Dezelfde klasse, dezelfde methode en soortgelijke thema's - maar nieuwe vragen: waarom was zijn moeder zo snel gestorven in het verzorgingstehuis? Dat wil zeggen, wat is dat 'slipsyndroom' voor iets? En ten tweede, hoe kunnen de geïsoleerde, stervende stervelingen een stem krijgen of in ieder geval vertegenwoordigd worden in onze moderne samenleving?
Het antwoord op de eerste vraag voert terug op haar leven in de arbeidersklasse. Op de kruising van 'vrouw', 'arbeider' en 'gehuwd' had Eribons moeder haar vrijheid moeten bevechten in de minieme tussenruimtes die haar gegund werden. Haar autonomie moest het hebben van de vriendschappen (met vrouwen) die haar grillige, gebroken echtgenoot haar toestond, van het bedienen van de transistorradio in de woonkamer, van de boeken uit de bouquetreeks, van haar werk thuis met de breimachine - én van het vrijelijk schoppen naar groepen die nog lager in de maatschappelijke pikorde stonden. In talloze anekdotes illustreert Eribon de 'wet van het behoud van sociaal geweld', zoals zijn leermeester en medesocioloog Pierre Bourdieu (1930-2002) het heeft genoemd. Ook de vernederden vernederen.
Haar 'obsessieve racisme' drijft Eribon bij haar vandaan - zoals de alomtegenwoordige homofobie hem al eerder weg uit zijn arbeidersmilieu had geforceerd -, ook wanneer zij steeds meer hulp nodig begint te krijgen. En andersom geldt: zij hoort in zijn corrigerende toon een afwijzing van haar persoon én haar achtergrond. Ze voelt zich gekleineerd. En terwijl haar gezondheid achteruitgaat, neemt de vernedering toe, tot deze een nieuwe, haast totalitaire gedaante krijgt.
In het tehuis werden die weinige ruimtes waarin zij voorheen autonomie had ervaren in de kiem gesmoord. Het was zelfs zo erg dat haar kasten op slot werden gedaan - zodat zij, inmiddels al bedlegerig, het niet in haar hoofd zou halen om uit bed te willen klimmen om iets voor zichzelf te pakken. Straks zou ze zich nog bezeren.
In het tehuis was elk sociaal contact geprogrammeerd. De kleding uniform. En terwijl er zat andere vrouwen uit haar milieu in het tehuis aanwezig waren, verdween de mogelijkheid zichzelf in de ander te herkennen, want 'tegelijk met de verschillen vervagen [ook] de sociale overeenkomsten en de banden met bepaalde collectieven'. De moeder van Eribon verloor dus niet 'alleen' haar handelingsruimte, ze verloor het vermogen om 'wij' te zeggen. En hieruit volgt een cruciaal punt: de zin 'wij zullen allemaal sterven' verloor hiermee haar onschuld.
De zin 'we sterven allemaal', met haar universele, egalitaire connotatie, wordt namelijk opgeschreven, gepubliceerd en besproken door mensen die zich in een publieke ruimte kunnen begeven, niet door zielen, zoals Eribons moeder, die al dan niet ijlend steeds een heel etmaal in dezelfde luier liggen, eenmaal per week gewassen worden, in stilte verdwijnen. Díe mensen zeggen niet 'dit doen we allemaal', want: dát doen we bepaald niet allemaal. 'De dood' is daarmee uitsluitend het bezit van de levenden, die met elkaar kletsen, bewegen, samenscholen - en zo is 'de dood' een negatie van juist die mensen die het ondergaan. Zonder dat Eribon of alle andere levenden het door hadden, was zijn moeder in zekere zin al een keer gestorven voor zij stierf. Zonder een handelingsruimte die haar het vermogen bood over een toekomst te denken, zonder het vermogen om zichzelf als onderdeel van een 'wij' te kunnen zien, had haar lichaam slechts haar ziel gevolgd. En hiermee tekent het antwoord op de eerste vraag zich af. Achter die medische, objectieve term 'slipsyndroom' schuilt een wereld aan politiek, sociologie, geografie - en bovenal: tot zwijgen brengen.
En dat leidt tot de tweede vraag die Eribon stelt - de vraag over hoe de stervenden wel gehoord kunnen worden. Want wanneer de 'intense immoraliteit' van haar structurele karakter eenmaal aan het licht komt, ontkomen we niet aan de plicht de tot zwijgen gebrachte een stem te geven. Maar hoe? De trillende, broze lichamen kunnen zich niet verenigen. Zij kunnen niet spreken. En daarmee rijst ook een andere vraag: in hoeverre zou de moeder zich herkend hebben in het relaas over haar leven, geproduceerd door haar zoon? Wiens verhaal is dit?
Op dit punt neemt het boek van Eribon een belangrijke wending, want zijn conclusie, zoals ik deze begrijp, is: hoewel de dood een sociologisch fenomeen is, waar klasse, gender en ras een genadeloze invloed op uitoefenen, ligt het sterven zelf buiten het bereik van de sociologische benadering. Want sterven doen 'wij' niet - en 'wij' is nou net waar de sociologie om draait. En daarom eindigt Eribons boek met een verzoek aan 'kunstenaars, schrijvers en intellectuelen' om de dood en haar subjecten in ieder geval zichtbaar te maken.
Zijn aanmaningen, observaties, introspecties zijn intelligent, creatief, vernieuwend en noem zo nog een rits positieve woorden op. Maar godsamme, Didier Eribon, weet je wie ook de dood zichtbaar kan maken? De persoon die wél op bezoek gaat, die zich wel ontfermt over de stervende, haar even vasthoudt - en die dan vaak al gauw merkt dat ontzettend veel mensen dat ook doen. Samen. Als iemand belt om te zeggen dat de eenzaamheid verstikkend is, dan kun je er ook heen.
De bedlegerige medemens gaat niet naar het museum, de bedlegerige medemens gaat niet naar de boekhandel. Natuurlijk zijn er structurele veranderingen nodig in de ouderenzorg die Eribon omschrijft, maar dat hij afsluit met een oproep tot nog meer boeken en schilderijen zegt mij: de stervende heeft geen intellectuelen nodig.
PascalIto / Flammarion | Didier Eribon vraagt zich af hoe de stervenden een stem kunnen krijgen