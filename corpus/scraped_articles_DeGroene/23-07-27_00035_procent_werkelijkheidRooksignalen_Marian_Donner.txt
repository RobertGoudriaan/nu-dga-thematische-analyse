0,0035 procent werkelijkheid Rooksignalen Marian Donner

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
27 juli 2023
We zijn te beperkt om de grootsheid van de wereld volledig te ervaren. Meer bescheidenheid zou ons passen.
Ook planten maken geluid, ze 'schreeuwen' bij droogte of als ze worden afgeknipt. Wij mensen kunnen dat geschreeuw alleen niet horen, omdat de frequentie te hoog is voor onze oren. 20.000 Hz is ongeveer het maximale dat we kunnen detecteren. Bepaalde vleermuizen halen 200.000 Hz. De grote wasmot tikt 300.000 Hz aan. En ondertussen is het met ons zicht nog veel slechter gesteld. Menselijke ogen kunnen lichtgolven van 380 tot 700 nanometer opvangen, dat is 0,0035 procent van het hele elektromagnetische spectrumout there. Oftewel, dramatisch gesteld: wij zien slechts 0,0035 procent van de werkelijkheid.
Wie weet wat zich allemaal om ons heen beweegt of het uitschreeuwt in ons oor?
Ik moest denken aan de walvis die een veel hoger geluid maakt dan normaal, op een frequentie van 52 Hz. Hij zwemt al meer dan dertig jaar rond in de oceanen, roepend naar soortgenoten, maar de kans is groot dat zij hem helemaal niet kunnen horen. 'De eenzaamste walvis ter wereld' is hij inmiddels gedoopt. Het is geen onwil van onze soort, of een gebrek aan nieuwsgierigheid, er worden genoeg experimenten uitgevoerd om dolfijnen Engels te leren, gorilla's gebarentaal of AI de communicatie van vleermuizen te laten decoderen. We zijn biologisch gewoon te beperkt om de veelheid en grootsheid van de natuurlijke wereld te ontvangen, laat staan om die rationeel te begrijpen.
En toch zijn we bezig om die wereld, heel rationeel, via wetgeving of een gebrek daaraan, te vernietigen. Bij de kust van Florida werd het zeewater onlangs 36 graden, duikers zagen het koraal voor hun ogen sterven. Het wordt tijd om het heilige geloof in onze verstandelijke vermogens te laten varen. Daarom was het dubbeldikke zomernummer vanDe Groenevorige week zo fijn. Er zijn ook andere vormen van intelligentie, viel daarin te lezen, die van planten bijvoorbeeld, of van onze darmen of handen.
Maar zo bescheiden blijft het meestal niet. Veel vaker worden hier ook conclusies aan verbonden, zoals inThe Manifesto for Moral Imaginationdat me diezelfde week door de Future Affairs-nieuwsbrief van deNRCwerd getipt. Daarin wordt meteen opgeroepen om die andere intelligentievormen ook aan te boren, om anders te gaan denken, te gaan voelen, om meer ruimte te maken voor intuïtie, creativiteit, samenwerking en spel. Om je te verbeelden wat voorheen ondenkbaar was.
Het is een oproep die tegenwoordig voortdurend klinkt, en al ben ik helemaal voor meer spel, dit is wel heel doelgericht. Er spreekt een maakbaarheidsdenken uit. Alsof de mens, als ware hij God, zichzelf kan herscheppen in een beter model. Er horen vaak trainingen bij, cursussen en webinars, Moral Imaginations organiseert 'multi-media experimentele reizen, live kunstwerken, groepssessies en belichaamde verbeeldingsoefeningen', ontwikkeld door 'een groeiend netwerk van verhalenvertellers, bemiddelaars en medicijnmensen'. Alles opdat wij eindelijk zullen leren om het goede te doen.
Het lijkt te veel op Milan Kundera's Grote Mars. 'De Grote Mars', schreef hij inDe ondraaglijke lichtheid van het bestaan,'dat is die schitterende weg voorwaarts, de weg naar broederschap, gelijkheid, rechtvaardigheid, geluk en nog verder, over alle hindernissen heen.' Ze bestaat uit beelden, metaforen, een vocabulaire (samen! eenheid!). Of in het manifest:'Moral Imaginations is an invitation to speak up on behalf of all Life.'
Kundera vond dat het geloof in de kitsch van de Grote Mars het wezenskenmerk van linkse mensen was. Bij hem daarentegen was het altijd ieder voor zich. En juist daarom is hij, samen met Kurt Vonnegut, mijn persoonlijke favoriet. Omdat ik geen schrijvers ken die de mens zo nietig en eenzaam maakten, een speelbal van krachten die hij nooit zal begrijpen.
Noem het een gevoel voor existentiële tragiek: iemand maakt een onschuldig grapje dat zijn levensloop voorgoed verandert. Een dichter die een held wil zijn wordt een verrader. Vierhonderd journalisten vliegen naar Cambodja om de Grote Mars van zeventig artsen, intellectuelen en een filmster in beeld te brengen, een fotograaf stapt de optocht uit, recht op een mijn: 'Er klonk een ontploffing en zijn in stukken gereten lichaam vloog rond, een regen van bloed sproeiend op de Europese intellectuelen.' Zo gaat dat, zou Vonnegut schrijven.
Sinds vorige maand menen we te weten dat het universum 26,7 miljard jaar oud is, bijna twee keer zo oud als voorheen gedacht. Tijd is een illusie, toonde Einstein al aan. In de Noordelijke IJszee zwemt een vrouwtjeshaai die meer dan vierhonderd jaar oud is (misschien is zij wel het eenzaamste dier?). Wij registreren slechts 0,0035 procent van de werkelijkheid.
Technologie gaat ons niet redden, omdat we die zelf hebben gemaakt. Wij gaan ons niet redden, omdat we nooit in staat zullen zijn om de consequenties van onze acties, plannen en keuzes te overzien(Einmal ist Keinmal,schreef Kundera). Een stapje terug zou daarom op zijn plaats zijn, wat bescheidenheid. Minder boren, delven, pompen, gassen, mijnen en al helemaal niet in de diepzee, dat sowieso. Maar ook de erkenning, op z'n minst, dat er grotere krachten dan wijzelf bestaan.
Technologie gaat ons niet redden, omdat we die zelf hebben gemaakt