Koffie en shag en vissen

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
11 april 2024
De veel gelauwerde Noorse schrijver Jon Fosse zet in halve zinnen hele mensenlevens neer en breit die aan elkaar met eindeloos veel ogenschijnlijke trivialiteiten, ook nu weer inOchtend en avond.

De nieuwe roman van Jon FosseheetOchtend en avonden net als zijn vorige is de roman vertaald door Marianne Molenaar en die doet dat goed, al vraag je je af of ze er ook niet gek van wordt, eindeloos die stijl van Jon Fosse te hanteren, want Jon Fosse is een schrijver en een schrijver heeft een stijl en de stijl van Jon Fosse is heel veel te herhalen en de zinnen op geen enkele manier af te breken, geen punt, geen puntkomma's, geen aanhalingsteken, alleen maar woorden op de pagina's, heel vaak dezelfde woorden en in dit geval heet zijn boekOchtend en avonden je begrijpt al snel wat Jon Fosse, de schrijver uit Noorwegen, daarmee bedoelt, want het begint met de geboorte van kleine Johannes, en hij schreeuwt en hij 'hoort hoe geweldig zijn stem de wereld in draagt en zijn schreeuw vult de wereld waarin hij zich bevindt', en 'hij vult nu alles wat er is en hij en zijn stem zijn van elkaar gescheiden maar tegelijkertijd niet gescheiden en er is nog iets anders ook, iets waarvan hij deel uitmaakt maar wat hij niet is, want zijn stem dringt door alles heen daarbuiten en komt hem tegemoet en wordt luider en luider', maar heel veel meer komen we niet over Johannes in de wereld te weten want dan opeens zijn we verder in het verhaal, je zag de sprong in de tijd niet eens aankomen, het proza moet vloeien als een Noors bergbeekje, al zou dat voor Jon Fosse al een te frivole metafoor zijn, hij houdt zijn taal en symboliek klein, en Johannes is ook klein, pas net geboren, maar dan is kleine Johannes ineens oud en zijn dochter Signe is uit huis en zijn vrouw Erna is overleden, ze is eerder overleden dan hij, en wat een verdriet is dat, dat zij eerder is overleden dan hij, en hij vult zijn lege dagen met koffie en shag en vissen, en dan op een dag gaat hij vissen en ziet hij zijn vriend Peter verschijnen, Peter zijn goede vriend, die hem ooit uit het water redde met een lange vishaak en het litteken van die vishaak staat nog steeds in zijn huid, en het litteken staat in zijn huid en het kan niet want Peter is allang dood dus hoe kan hij er zijn, maar hij is er toch en Johannes kijkt naar Peter en begint dan maar over het feit dat zijn haar een beetje aan de lange kant is,

Ja, mijn haar moest maar weer eens geknipt, zegt Peter
Ja, daar zeg je wat, zegt Johannes en als lezer denk je misschien dat het toch wat merkwaardig is, ja misschien zelfs gek, dat iemand die zijn overleden vriend tegenkomt niet bang opschrikt maar zich vooral verbaast over de lengte van zijn haar, want hemel, wat is zijn haar lang geworden, maar is dat echt het onderwerp, ja, dat is het, want de heren blijven erover doorgaan
We hebben veel geld gespaard door elkaar te knippen, zegt Peter
Nou en of, zegt Johannes
En het is verdorie weer de hoogste tijd, zegt Johannes
Je haar is zo lang geworden, het reikt helemaal tot op je schouders, zegt hij
Zo is het, zegt Peter
Ik moest je maar weer knippen, zegt Johannes en misschien dat je je als lezer afvraagt of het niet merkwaardig is dat twee zwijgzame vissers zo lang praten over het haar van de een, maar wacht dan maar, want zo gaat het nog een paar pagina's door, en dan zal dit wel zijn waarom Fosse de 'Noorse Samuel Beckett' wordt genoemd want hele mensenlevens worden door Fosse in een halve zin neergezet terwijl hij eindeloos vol herhalingen over kleine, schijnbaar triviale dingen doorgaat, maar dat zal dan de kracht zijn van Fosse, ja!, zelfs het talent, of in ieder geval sommige lezers zien het als een talent, want sommige van die lezers behoren tot jury's en comit√©s, die bij elkaar komen, en dan zeggen laten we een prijs uitdelen, wie verdient een prijs en dan zegt een van die lezers die ook jurylid is blijkbaar altijd dat Jon Fosse een prijs verdient, want god wat heeft die man een prijzenkast vol inmiddels met inmiddels de Nobelprijs als grootste prijs en ondertussen lopen Johannes en Peter langs de waterkant en valt het Johannes op dat Peter een beetje waggelt, alsof hij elk moment kan omvallen en wat is Peters haar lang geworden, het wordt waarachtig tijd dat het geknipt wordt, want zo klinkt Jon Fosse blijkbaar, wis en waarachtig, dat soort worden gebruikt hij, 'wis en waarachtig', simpele woorden want uiteindelijk schrijft hij in simpele symbolen over het leven, licht en donker, aarde en zee, ochtend en avond, alles schippert tussen leven en dood, tussen god vinden en zoeken naar god, op dezelfde manier lijken wit en grijs en zwart de enige kleuren die genoemd worden, iets wat je misschien niet direct opvalt tot Fosse een keer de zee als blauw beschrijft en dat staat dan opeens wild exotisch op de bladzijde, blauw!, een schokkende kleur, en dan ziet Johannes thuis ineens zijn vrouw en zijn vrouw heet Erna en Erna was toch al lang overleden?, inderdaad, maar warempel daar is ze, ook zij is broos en kwetsbaar net als Johannes en daar komt de dochter van Johannes en Erna aanlopen en hij zwaait maar ze ziet hem niet, sterker nog, ze loopt door zijn verschijning heen, ze loopt als in een spookfilm net door hem heen en als de ochtend uit de titel de geboorte van Johannes is dan zal de avond in de titel zijn dood zijn.
En het vreemde is dan, na honderd bladzijden in Fosse's trans-achtige stijl, dat het je als lezer toch ontroert hoe Johannes als spookverschijning moet toekijken hoe Signe zijn huis binnengaat, op zoek naar het lichaam van haar vader. De fantasie is simpel. Dode ziet zijn nabestaanden. Dode voelt liefde en accepteert zijn dood. Fosse schrijft troostproza.
Ja, mijn haar moet maar weer eens geknipt, zegt Peter
Eirik Hagesaeter / AFP / ANP | Jon Fosse wordt wel de 'Noorse Samuel Beckett' genoemd  JON FOSSE Ochtend en avond Vertaald door Marianne Molenaar. Uitgeverij Oevers, 112 blz.