Inzage in een springerig brein Europese Literatuurprijs 2023

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
29 juni 2023
Kassa 19van Claire-Louise Bennett kun je zien als de wordingsgeschiedenis van een schrijver, van iemand die deels leert te leven via haar fantasie.
Halverwege Kassa 19raakt de naamloze ikﬁ guur een boek kwijt. Of nou ja, het is niet zomaareenboek, het is een duistere Amerikaanse roman uit 1952 die veel voor haar betekent. En eigenlijk raakt ze het boek niet kwijt, ze weet zelfs vrij precies waar het ligt: ze heeft het aan een man gegeven die ze bij nader inzien toch eerder ergerlijk dan interessant vindt, die het boek niet teruggeeft 'en dat waarschijnlijk nooit zal doen'.
'Het steekt me dat mijn onderstreepte zinnen ergens in zijn huis verderop in de straat staan', peinst ze. Ze speelt met de gedachte het terug te vragen, maar durft niet. Een nieuw exemplaar kopen? 'Als ik het dan opnieuw aan het lezen ben zal ik hier en daar weer zinnen onderstrepen, maar het zullen niet dezelfde zinnen zijn - het is heel waarschijnlijk dat de zinnen die ik in de toekomst zal onderstrepen andere zullen zijn dan de zinnen die ik in het verleden heb onderstreept, toen ik in Tanger was - je stapt tenslotte nooit twee keer in hetzelfde boek.'
Tweemaal las ikKassa 19. Er zat ongeveer een jaar tussen, en de tweede keer stapte ik een heel ander boek binnen dan de eerste keer. Veel van wat me aanvankelijk verwarde - het gebrek aan structuur en spanningsboog, de omtrekkende beweging in veel stukken, alsof ik een bioscoopzaal in stapte waar op alle muren tegelijk een andere ﬁlm vertoond werd - overtuigde me bij herlezing juist.Kassa 19is een wonderlijk, vol, associatief boek, meer een verhalenbundel dan een reguliere roman.
De voornaamste rode draad is de blik van de verteller, een opgroeiende jonge vrouw. In lange, voortdenderende zinnen doet ze haar verhaal: over de afstand die ze van kinds af aan voelt, de ondoorgrondelijkheid van haar omgeving. Ze schetst hoe ze opgroeit, hoe ze haar weg zoekt en daarbij, soms zonder dat ze er zelf voor kiest, telkens nieuwe rollen aanneemt; van een kind in een arm arbeidersstadje nabij Londen, van een leerling die gefascineerd raakt door een docent, van een schrijfster die aarzelend begint met verhalen verzinnen, van een lezer die vrij uitgebreid en soms essayistisch verslag doet van wat ze leest (inclusief veel titels en namen), van iemand die relaties krijgt met narcistische mannen en even later in een huiveringwekkende scène verkracht wordt.
De plot valt niet samen te vatten, behalve misschien door te zeggen dat de roman daar juist ook deels over gaat: mensen verschijnen en verdwijnen, het leven is opgebouwd uit losse verhalen.
Literatuur vormt het weinige houvast dat de hoofdpersoon heeft. Je zouKassa 19kunnen typeren als de wordingsgeschiedenis van een schrijver, van iemand die deels leert te leven via haar fantasie. Ze is scherp, rusteloos, ambitieus, somber, empathisch, soms erg in zichzelf gekeerd, soms genadeloos. Claire-Louise Bennett bezit het vermogen om situaties en ook mensen in een enkele zin te typeren: 'Mijn vriend vond het leuk dat ik schrijfster was, maar hij vond het helemaal niet leuk dat ik schreef.' Meteen is duidelijk wat voor band ze hebben - en dat het uiteindelijk niet zal werken tussen die twee.
De roman zit vol met zulke fijne zinnen. Voortdurend zette ik streepjes in de kantlijn, en ja, de tweede keer waren dat andere streepjes dan de eerste keer - en het waren er vooral meer. Pas in tweede instantie kreeg ik echt oog voor hoe vrij Bennett schrijft.
Ze citeert scheutig, slaat ongeremd zijpaden in, laat personages moeiteloos vallen, lijkt alles te vertellen wat haar op dat moment bezighoudt, en toch zit er opbouw in de roman. In het intrigerende hoofdpersonage, dat hunkerend en af en toe ploeterend haar weg blijft zoeken, dat altijd afstand houdt tot haar omgeving maar de lezer intussen juist ongewoon dicht nadert.
Vanzelfsprekend, schrijven komt per definitie neer op selecteren en vormgeven, zelfs de meest direct geformuleerde romans zijn een vorm van reconstructie. Maar een van de grote krachten vanKassa 19is juist dat het boek nergens als een reconstructie aanvoelt, eerder als een inzage in een springerig brein. Bennett brengt alle overpeinzingen en ingevingen en opspelende herinneringen niet samen onder een overkoepelende lijn, maar laat ze losjes op elkaar volgen en in elkaar overlopen. AlsofKassa 19nauwer op de menselijke ervaring is geschreven dan de meeste andere boeken.
Recent verscheen ook de vertaling van Bennetts debuut,Poel. Een boek dat oorspronkelijk (in 2015) uitkwam als verhalenbundel, maar in Amerika en nu Nederland als roman wordt gepresenteerd. Voor beide genreaanduidingen valt iets te zeggen - en ook in andere opzichten doet het debuut denken aanKassa 19. Weer zo'n belezen hoofdpersoon, weer een fragmentarische opbouw, weer flarden essay vermengd met verhalende hoofdstukken. Soms werkt iemands debuut later lezen averechts, zeker na een veel geprezen opvolger: opeens kunnen dan trucjes zichtbaar worden, of blijkt juist in het eerste werk een ongeremde kracht te zitten die later verdwijnt. In het geval van Bennett steeg mijn waardering toen ik ook haar eerste boek las.
Poellaat zien dat ze haar eigen toon meteen al had gevonden, verbrokkeld en vol, intellectueel en overdonderend.Kassa 19is de verfijning van die aanpak, met een nog beklijvender resultaat - een wervelwind van een roman, een boek om te koesteren.
Bennett citeert scheutig, slaat ongeremd zijpaden in, laat personages moeiteloos vallen
... Patrice Normand / Opale / Lumen | Claire-Louise Bennett - intellectueel en overdonderend CLAIRE-LOUISE BENNETT Kassa 19 Vertaald door Karina van Santen en Martine Vosmaer. Koppernik, 224 blz.