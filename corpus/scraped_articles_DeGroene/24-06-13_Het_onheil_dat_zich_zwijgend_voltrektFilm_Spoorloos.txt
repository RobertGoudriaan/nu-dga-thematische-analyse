Het onheil dat zich zwijgend voltrekt Film Spoorloos

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
13 juni 2024
Stanley Kubrick noemdeSpoorloosde engste film die hij ooit zag. Na 36 jaar staat het beklemmende meesterwerk van George Sluizer nog altijd fier overeind.
Eind jaren tachtig belde Stanley Kubricknaar Nederland. Hij moest filmmaker George Sluizer spreken. Niet lang ervoor had Kubrick, toen al een wereldwijd bekroond en bewonderd regisseur, horror-klassiekerThe Shininggemaakt, maar naar verluidt wilde hij het nu hebben over een Nederlandse film die hij veel beklemmender vond,Spoorloos.Die had hij inmiddels zo'n tien keer bekeken, hij castte hoofdrolspeler Johanna ter Steege alvast voor zijn volgende project (dat later werd geannuleerd). In gesprek met Sluizer noemde hijSpoorloos,dat geschikt werd bevonden voor twaalf jaar en ouder, de engste film die hij ooit had gezien. Wat hij wilde weten: hoe kreeg de Nederlandse regisseur dit voor elkaar?
Spoorloos(1988) is, inderdaad, een angstaanjagende, onderkoelde thriller die 36 jaar na verschijning wonderlijk goed intact blijft. Het verhaal, een verfilming van Tim Krabbé's compacte roman en tevens leeslijstklassiekerHet gouden ei(1984), is eerder eenhowdunitdan eenwhodunit. De plot valt in een paar zinnen samen te vatten: de jonge geliefden Rex (Gene Bervoets) en Saskia (Ter Steege) zijn samen op reis in Frankrijk. Bij een benzinepomp verdwijnt Saskia, waarna Rex begint aan een obsessieve zoektocht die jaren zal duren. Tot de Franse scheikundeleraar Raymond opduikt en mededeelt dat hij Saskia heeft ontvoerd. Naar de politie gaan heeft geen zin, bewijs ontbreekt, en dan zal Raymond zich voorgoed terugtrekken zonder te zeggen wat er met Saskia is gebeurd. Maar Rex kan, als hij wil, de waarheid wel achterhalen: dan moet hij Raymonds verdovende drankje opdrinken en zal hij hetzelfde meemaken als wat zijn geliefde overkwam.
De scènes zijn stuk voor stuk helder en voor iedereen begrijpelijk, net als inHet gouden ei(Krabbé schreef met Sluizer het scenario vanSpoorloos).En toch behoudt de film meer dan het boek iets raadselachtigs. De motivaties van de personages worden nergens helemaal uitgelegd. Sterker nog, ze lijken zelf niet goed te begrijpen waarom ze bepaalde dingen doen of juist nalaten, en zwijgen bij voorkeur.
Dat is een van de intrigerende elementen aanSpoorloos,die me pas opviel toen ik de film voor de derde of vierde keer zag: de meest huiveringwekkende momenten voltrekken zich in stilte. Veel scènes hebben slechts beknopte dialoog. Muziek is nauwelijks aanwezig. Zelfs het door Henny Vrienten vervaardigde hoofdthema, bestaande uit snerpende gitaren, kent geen bombast en wordt spaarzaam ingezet.
Wie oppervlakkig naarSpoorlooskijkt, ziet een verhaal waarin weinig groots gebeurt, wat wellicht verklaart waarom Sluizer (1932-2014) aanvankelijk moeite had zijn film de wereld in te krijgen. Meer dan een jaar lag de al voltooide versie ongezien klaar; geen distributeur wilde zich eraan wagen, tot Sluizer bij het Sydney Filmfestival een plotseling gevallen gat in de programmering mocht opvullen.
Misschien had die eerste weerzin van filmmaatschappijen er ook mee te maken dat de film een donkere ondertoon heeft. Er zit geen geruststelling of relativerend grapje in. Alle personages zijn op zichzelf aangewezen. Niet alleen Saskia, die na haar ontvoering niet meer opduikt (heel benauwend, zo'n plotse totale afwezigheid), maar ook Raymond, die zijn ontvoering uitvoert zonder tegen iemand iets te zeggen. Hoofdpersoon Rex lijkt aan het begin van de film welwillend en ontvankelijk, maar raakt steeds meer afgezonderd, waardoor ook zijn latere liefdesrelatie strandt: de onduidelijkheid over wat er met Saskia is gebeurd, maakt hem gek, vooral de hoeveelheid mogelijkheden, het gebrek aan enig uitsluitsel. En op het einde moet hij dan ineens zelf iets kiezen. Ook daarbij: geen muziek. Geen dialoog. Alleen een harde schreeuw, en verder stilte.
In het essayThe Secrets of Suspense,vorige maand gepubliceerd inThe New Yorker,gaat journalist Kathryn Schulz in op de werking van spanning. Volgens haar is het allerminst cruciaal dat de plot zich snel voltrekt of vol wendingen zit, wat wel cruciaal is, is dat het publiek zelf vaart wil maken. Spanning, betoogt ze, draait juist om vertragen, om eindeloos wachten.
Spoorloosis een film die precies op die manier de suspense heel behendig opvoert. De spanning knettert niet, maar borrelt onderhuids. Ten opzichte van het boek zijn veel scènes effectief uitgerekt, met lange stiltes en indringende close-ups, waardoor ze indringender zijn dan op papier. Meermaals wordt er gespeeld met conventies en verwachtingen. Zo verschuift het perspectief van de film na een half uur plotseling uitgebreid naar Raymond, en wordt er ook zonder tromgeroffel heen en weer gesprongen in de tijd.
Thrillers en horrorfilms delen doorgaans een paar eigenschappen: er vindt minstens één serieuze actiescène plaats, er is geweld, er wordt gejaagd op de schurk die zich niet wil laten pakken, er klinkt nadrukkelijke muziek, er zijn klassieke schrikmomenten. Wonderlijk genoeg komt dit alles inSpoorloosniet voor. In zekere zin is het een anti-horrorfilm.
Veel scènes in Sluizers bekendste film hebben iets alledaags, soms zijn ze bijna sloom. En juist dat maakt de film zo bevreemdend eng. Er vloeit nergens bloed. Er komt geen lijk in beeld. Rex kiest zelf voor het wrede lot dat hij uiteindelijk ondergaat. Raymond wordt niet opgespoord, maar onthult op eigen initiatief wat hij gedaan heeft. En hij is geenevil mastermind,maar een onopvallende scheikundeleraar die in het dagelijks leven wordt bewonderd door zijn dochters (van wie eentje na een tijdje vraagt of hij een maîtresse heeft, omdat hij afgeleid overkomt). En Saskia vertrouwt Raymond pas nadat ze, in dat begin bij het tankstation, een zonnige foto van hem en zijn gezin in zijn auto ziet liggen. Elders in de film is hij inderdaad liefdevol met zijn familie, hij lacht, hij verzorgt, hij redt in een flashback een verdrinkend meisje uit het water - waarna hij zichzelf in een Dostojevski-achtig experiment verliest en wil nagaan hoe slecht hij zich kan gedragen. Minutieus bereidt hij daarna zijn ontvoering voor. Is de kelder waarin hij zijn slachtoffer wil opsluiten geluidsdicht? Hoe zal hij haar straks meekrijgen?
Vaak gaan spannende films over afwijkende mensen: onschuldige dapperen, unieke eenlingen.Spoorlooslijkt een tegenovergestelde boodschap uit te dragen: de duisternis schuilt in iedereen, en wat hier gebeurt kan elk van ons overkomen. Niet alleen had iedereen slachtoffer kunnen worden van deze ontvoering, ook de dader is een doorsnee man zonder groots trauma; zo'n figuur die in de rij bij de supermarkt niet in het oog springt, niemand verdenkt hem ooit ergens van.
In zijn rode Citroën, op een afgelegen weggetje, oefent Raymond hoe hij een zakdoek met verdovend middel tegen een dan nog imaginaire vrouw drukt. Het is een huiveringwekkende scène, juist door het gebrek aan decorum of opsmuk. Weer geen gesprek, geen muziek. Uiteindelijk isSpoorloosniet alleen een verhaal over afwezigheid maar ook over stilte. Aanzwellende strijkers die onheil accentueren zijn eng. Maar onheil dat zich helemaal zwijgend voltrekt is nog veel enger.
Na het succes vanSpoorloosvertrok George Sluizer naar het land waarvandaan Kubrick hem had opgebeld, en hij deed wat vlak daarvoor onder anderen Paul Verhoeven en Jan de Bont hadden gedaan: hij ging in Hollywood werken. Het wonderlijke is niet dat dit overzeese filmavontuur snel strandde, maar hoe dat gebeurde. Aan zijn Amerikaanse debuutThe Vanishing(1993) werd een enorm budget besteed. Kiefer Sutherland, Sandra Bullock en Jeff Bridges speelden de hoofdrollen, de premisse van de film had zichzelf bovendien al bewezen. En toch mislukte Sluizers remake van zijn eigen recente succes faliekant.
The Vanishingis vaak bespot en dat valt goed te begrijpen. De hoofdpersoon - nu Jeff geheten - is hier opeens een nogal vlak karakter, gevangen in een platgeslagen verhaal met lineaire opbouw, flauwe grapjes, gesprekken vol uitleg, en eenduidig goed en kwaad. Daarnaast is, schijnbaar met het oog op het Amerikaanse publiek, de angel zo vakkundig uit het slot gehaald dat het haast een parodie lijkt: ook Jeff wordt levend begraven, maar zijn ex-vriendin duikt plots reddend op, Jeff klimt uit het graf, vermoordt zijn schuimbekkende vijand met een schep, ziet dan vluchtig het graf van Diane (Saskia) waardoor hij acuut vrede heeft met haar verdwijning. Jeff en zijn ex komen direct samen en verkopen hun verhaal aan een uitgeverij om er een roman van te maken.
Het is interessant omThe Vanishingnu te herzien, juist omdat deze remake wel hopeloos gedateerd aanvoelt en daarmee onderstreept hoe buitengewoon knapSpoorloosnog altijd in elkaar zit. De films bestaan deels uit identieke shots, ze hebben dezelfde regisseur en spanningsboog, en toch zijn het tegenpolen. In de Amerikaanse versie, waarover Sluizer zelf in interviews overigens weinig heeft gesproken en waarop Kubrick voor zover bekend nooit reageerde, is alles te expliciet, te overzichtelijk. Tesmoothook. Alleen al Jeff Bridges als schurk heeft iets uitermate onwennigs. Hij is veel te charismatisch, zozeer dat hij automatisch opvalt; niemand zou hem bij een benzinepomp zomaar vergeten. En de horrorelementen die zijn verschijning omringen, zoals aanzwellende muziek en slow motions, halen paradoxaal genoeg juist alle suspense weg.
Dit raakt aan de wezenlijke, angstaanjagende kracht vanSpoorloos. Alles in die film ademt iets normaals. Eindeloos veel mensen hebben hetzelfde soort vakantie in Frankrijk. Het ene moment is er een zonnige, zorgeloze dag, niks speciaals aan. Het volgende moment vraagt een heel gewone Fransman om hulp in zijn auto, en zullen twee geliefden voorgoed en onbegrijpelijk van elkaar losgerukt worden. Ze zijn lukraak uitgekozen; er zijn geen ongunstige voortekens geweest, geen donkere wolken, geen profetieën. Geen spectaculaire shots of groteske paukenslagen. Het kwaad is hier gezichtsloos en willekeurig, banaal bijna, en daarmee werkelijk beklemmend. Het kan overal opduiken. Het kan er ongemerkt allang zijn zonder dat iemand het doorheeft.
Spoorloosdraait vanaf deze week in een volledig gerestaureerde versie in de bioscoop
... Foto's Sy98 / Eye Film | Johanna ter Steege als Saskia Wagter en Gene Bervoets als Rex Hofman in Spoorloos