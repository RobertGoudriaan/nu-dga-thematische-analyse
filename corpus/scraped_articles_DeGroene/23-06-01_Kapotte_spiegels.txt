Kapotte spiegels

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
1 juni 2023
DANSTHEATER Dorian
Het toneel is bijDorianbevolkt met in grijs geklede figuren als de titelfiguur tussen hen opduikt. Slank en rijzig, mooie zwarte krullen en een wit, half open overhemd. Isaac Mueller presenteert zich met elegante passen en zwierige sprongen. Dan verschijnt er ook nog een etherische blondine in een wit jurkje, door wie de jongeling magnetisch wordt aangetrokken terwijl zij hem trippelend ontglipt. We zijn helemaal thuis in het romantische, verhalende ballet. Kenners van Oscar Wilde'sThe Picture of Dorian Gray,waar dit dansstuk op is gebaseerd, zullen bij het openingstafereel even fronsen. Is de duistere vertelling over een mannendrietal veranderd in een soortRomeo en Julia-sprookje? In het boek komt Sybil, Dorians geliefde, pas later ten tonele. Daar begint alles bij twee mannen, de kunstenaar Basil en de manipulatieve society-figuur Henry, die overweldigd zijn door de schoonheid van Dorian Gray. Als Basil Dorians portret schildert, vertellen zijn vrienden hem dat het schilderdoek zijn jeugdige pracht vastlegt, maar dat die in werkelijkheid niet blijvend is. De schok van dit besef brengt in Dorian een fatalistische donkerte teweeg.
Gaandeweg snap je waarom choreografen Ernst Meisner en Marco Gerris deze coproductie van Het Nationale Ballet en straatdansgezelschap ish starten vanuit een klassieke balletliefde. De zoetige zuiverheid daarvan wordt aangetast door de afgetekende vertelbewegingen van twee b-boys: Oscar Starink als de getergde Basil die de duisternis van Dorian ziet, en Liam McCall die geamuseerd het zwarte vuurtje opstookt.
Het knappe van deze Wilde-bewerking is dat Basil, Henry en Sybil worden opgevoerd als krachten die elkaar in ieder mens bevechten. Sybil vertegenwoordigt de pure onschuld in Dorian. Henry wakkert zijn behoefte aan roem en aandacht aan, en zijn hedonistische verlangen naar vergetelheid, hier verbeeld door een nachtclub vol sexy nachtvlinders. En Basil is Dorians geweten.
De drie personages, elk neergezet in een karaktervolle bewegingsstijl, worden dan ook telkens verdubbeld, door de jonge cast die grotendeels van het Junior Ballet afkomstig is, en uit de urban-danscrew van ish. Adembenemend is de vermenging van straatdans en ballet; in hun derde samenwerking hebben Meisner en Gerrits, samen met de dansers, een opwindende nieuwe taal ontwikkeld waarin de twee dansstijlen compleet gelijkwaardig zijn. Soms verglijden ze in elkaar, dan weer beantwoorden de twee talen elkaar in de vele (groepsgewijze) duetten. Het portret van Dorian, dat in Wilde's boek op magische wijze veroudert, wordt via een projectie live getekend door Luca Andrea Stappers. Het komt in dit dansstuk tot leven: balletdanser Robin Park geeft het een duivelse kracht. Als Dorian, nadat hij omringd door kapotte spiegels en verdwaald in zichzelf, het portret vernietigt, vliegen de twee balletdansers elkaar naar de keel. Hier is een meeslepende dansklassieker geschapen, in de vorm van een verhalend ballet op een rijke orkestcompositie (Joey Roukens). En zonder anekdotisch te worden over sociale media, het perfecte zelfbeeld en de verleiding van het nachtleven, vertelt het over de zoektocht van hedendaagse jonge mensen naar wie zij zijn.
Marijn van der Jagt
Tot 16 juni op tournee,https://operaballet.nl
Michel Schnater | Anna Tsygankova en Kevin Thompson in Dorian van Het Nationale Ballet en ISH