Xi Jinping is de nieuwe vriend van de Taliban

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
28 september 2023
Beijing -De Taliban, zijn dat geen fundamentalistische moslims die het terrorisme niet schuwen? En Xi Jinping, is dat niet de aartsvijand van Chinese moslims en terroristen? Xi en de Taliban zouden dus water en vuur moeten zijn. Maar China heeft als eerste land een nieuwe ambassadeur naar Afghanistan gestuurd nadat de Taliban daar in 2021 opnieuw de macht grepen. Daarmee heeft Beijing als eerste het regime erkend. Wat zit daarachter?
Twee jaar geleden werd in Beijing gejubeld toen de Amerikaanse militairen en hun Navo-bondgenoten in Afghanistan chaotisch het hazenpad kozen. China was een van de weinige landen die, zonder het nieuwe regime te erkennen, hun ambassades handhaafden. Afghanistans onontgonnen grondstoffen als lithium, koper, ijzer, goud, olie en aardmetalen, samen goed voor minstens een biljoen dollar, werken op China als een magneet. Maar Afghanistan stoot de Chinezen ook af. Niet vanwege de behandeling van vrouwen, de openbare executies, de vervolging van minderheden en andere mensenrechtenschendingen. Wel vanwege de vrijheid die gewapende groepen er krijgen om China te bestrijden. Een paar honderd Oeigoerse guerrillastrijders zijn in Afghanistan door de Taliban getraind. Het land heeft een korte grens met de Chinese provincie Xinjiang, thuisland van de Oeigoeren. China eist dat de Taliban de Oeigoerse opstandelingen niet toestaan vanuit Afghanistan China aan te vallen. En dat het alle terroristen beteugelt die het op China gemunt hebben. Toch zijn er geregeld aanslagen op Chinezen en Chinese doelen in Afghanistan en Pakistan. Die zijn vooral het werk van de iskp, een IS-groep die China de oorlog heeft verklaard vanwege de onderdrukking van de Oeigoeren.
Pas als Afghanistan veilig is heeft China toegang tot de Afghaanse grondstoffen en kan het het land opnemen in de Nieuwe Zijderoute. De strategie waarmee China dat doel wil bereiken wordt duidelijk: de Taliban helpen om van Afghanistan naar Chinees voorbeeld een perfecte surveillancestaat te maken. Vandaar dat met Chinees geld overal radio- en tv-stations worden opgezet om de publieke opinie met Taliban-propaganda te bewerken. En vandaar dat de inwoners van Kaboel met zestigduizend camera's van Huawei in de gaten worden gehouden. Dankbaar hebben de Taliban de rode loper uitgelegd voor de nieuwe Chinese ambassadeur.