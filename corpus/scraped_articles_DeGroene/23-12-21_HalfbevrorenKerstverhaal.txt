Halfbevroren Kerstverhaal

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
21 december 2023
Als ouder verdwijn je op den duur.Niet helemaal, want kijk, haar zoon heeft haar nodig. Of doet alsof, ze sluit het niet uit. Aan haar de eer het bruiloftsdiner te bedenken. Ze had immers tot voor kort een restaurant. Had een naam hoog te houden. En al is die naam inmiddels daarboven uiteengespat - de resten zwerven nog door het luchtruim - de hogere kookkunst ben je niet zomaar kwijt.
Hij vraagt het haar terwijl ze lunchen in een pop-upgeval in Nieuw-West. Haar zoon, ik noem hem Timothée, kent de eigenaar. Hij praat met hem zoals ze hem nog nooit heeft horen praten. En ze kent hem toch al heel wat jaren. We hebben het over ruim drie decennia. Waarvan hij er bijna twee met haar onder één dak heeft doorgebracht. Al die tijd heeft hij zich in de buurt van haar lichaam opgehouden. Gevraagd of ze over zijn rug wil kriebelen. Haar zijn hand gegeven, arm. Je mag er alles mee doen.
O nee. Dat zei hij liever tegen zijn zusje. Het zusje dat nu overigens tijdelijk weer thuis woont. Het land waar ze een paar jaar geleden zeker wist haar geluk te kunnen vinden, had niet de meest betrouwbare regering. Die vind je als het erop aankomt dan toch weer in je eigen land.
Dit zusje is een ander verhaal. Minstens zo geheimzinnig, daar niet van. 's Nachts hoort ze de deur naar het dakterras openschuiven, haar blote voeten op de trap naar boven waar het altijd waait. Rookt ze? Heeft ze een verhouding met de buurvrouw? Ze sluit niks uit. Als ze moed heeft zegt ze het haar soms, als ze 's ochtends in haar pyjamabroek haar appel raspt voor in de yoghurt, snufje ketoembar erbij:ik weet niets van jou. Wat als een vorm van intimiteit te beschouwen is. Tegen haar zoon zou ze dit niet durven zeggen. Voor je het weet vertelt die haar dingen die ze helemaal niet wil weten. Waarom hij gaat trouwen bijvoorbeeld. Wat hem precies aantrekt in zijn aanstaande. En sinds wanneer hij niet meer van rauwe ui houdt. Je bent verloren in deze wereld als je niet van rauwe ui houdt.
Zo denkt Timothée misschien wel dat zijn moeder verloren is, nu ze haar zaak kwijt is. Ik weet een leuk klusje voor mijn moeder. Zoiets heeft hij vast gezegd tegen zijn Liesl. We moeten haar afleiden. Ondertussen is hij er trots op dat hij zijn verzoek subtiel en onverdacht weet in te kleden. O, wat is hij volwassen. Hij weet wat zijn moeder nodig heeft. Ook al heeft die een net wat andere smaak dan hijzelf. Kalfslever met rozijnen, mosselen met paardenworst. Raar genoeg om naam mee gemaakt te hebben. Ze ziet het hem denken.
Liesl is een soort lama. Veel hals, weinig hoofd. Pluizige dot haar. Ogen alsof ze net nooit weet wat er gaande is. Ze vraagt erom aan het schrikken gemaakt te worden. Van haar hoefjes geblazen te worden. Als je dan toch op hakken wil lopen, zorg dan dat het hákken zijn. Zou ze vegetarisch zijn?
'Moet het vegetarisch zijn?' vraagt ze, zoekt de lamablik.
'O', zegt Liesl. 'Misschien is dat... Ik... We hebben veel vrienden die geen vlees meer eten.'
'Vis?'
Het komt er afgemetener uit dan ze van plan was, ze hoort het zelf, zet een glimlach in. Ze is een pro, ze heet Reza. Haar gelijknamige restaurant was op weg naar een ster.
Als Timothée de rekening heeft gevraagd en Liesl naar de wc is, op die hoefjes, is het stil. Ze wacht tot hij iets zegt, maar hij zegt het niet. In plaats daarvan zegt hij: 'We vertrouwen op je smaak, mam.' Ze haat dat 'we'. Het overcompenserende 'vertrouwen'. Smáák. En misschien haat ze zelfs ook dat 'mam'.
Bij het jassen aantrekken staat hij opeens dicht naast haar. 'Semifreddo', zegt hij zacht. Voor haar oren alleen. 'Hoe jij dat vroeger altijd maakte met kerst. Kan dat op zo'n menu denk je?'
Hij pakt een toffee uit de potdie bij de garderobe staat. Mannen die snoepen, ze weet het niet. Liesl kijkt haar onverwacht vol aan. Opeens weet ze het weer. Lama's spugen om te laten zien wie de baas is.
Zelf is ze nooit getrouwd. Een kwestie van principes, hoe seniel dat inmiddels ook klinkt. O, Sartre, Beauvoir,gáááp. Ze ziet zichzelf nog in de smalle keuken van hun eerste huis staan, iets knedend dat notengehakt moest worden, auberginesoufflé. Leopold met een vertrokken hoofd tegenover haar:ik wíl geen sartrebeauvoirtje spelen. Het leven zou dit zijn: trouwen, vijf kinderen, iedere dag onverdachte seks. Wat het werkelijk was? God weet het, verder niemand.
Wat hielp was dat Leopold net zo fanatiek was als zij. Hij haalde zijn vliegbrevet, terwijl zij Chinees leerde, dat idee. Toen Timothée twee was, was zijn zusje op komst én werd ze doodmoe. Het was niet iets buitengewoons, en bovendien allemaal te fixen, maar ze dacht eens en vooral: als ik dit overleef, wil ik mijn lichaam weer voor mezelf. Borstvoeding, zoals bij Timothée, zat er niet meer in. Ze was er niet rouwig om. Niet echt. Ze wilde weer aan het werk, op de fiets springen, de speentjes en de doekjes achter zich laten. Keek ze terug op deze tijd, dan zag ze een huis voor zich waarin ze nergens kon gaan zitten of, beter nog, liggen.
'Wees aardig', zei Leopold tegen haar, als de buren op bezoek kwamen, haar zus, vriendinnen. Iedereen had baby's. Iedereen had foto's, verhalen, krampjes. Uitputting was nabij, gedurende járen. Op vakantie in Bretagne badmintonden ze als de kinderen sliepen. Dit was de gelukzaligheid. Leopold in zijn basketbalhemd, zij in haar onderjurk. De zwaluwen vlogen boven hun hoofden, schuur in, schuur uit. Je scheen iets aan hun vlucht te kunnen aflezen.
'Ik ben uitgeput', zei ze tegen Leopold.
Hij fronste zijn wenkbrauwen. 'Echt?'
Nee, nooit echt natuurlijk.
Ze ging hardlopen. Het eerste half uur liep ze de verschillende gedaantes van zichzelf eruit. Ze zong mee met de muziek op haar hoofd: de oude verlangens van Joan Armatrading, de in drugs verzonken melancholie van Suede. Ze dacht aan haar moeder. En aan
haar kinderen. Voor haar moeder groeide de compassie. Voor haar kinderen iets anders. Was er een woord voor?
Het was niet dat het minder gepassioneerd was dan ze had gedacht. Dat hele idee van p a s s i e vond ze iets voor kinderen. Of dat het vaag was. Of saai. Niets van dat al. Het was zelfs niet dat er minder tijd was voor dingen. God opnieuw, is haar getuige. Net als dat hij weet waarom ze opeens met gloeiende wangen op de billen van iemand anders dan die van Leopold lag. Walgelijk, er was geen ander woord voor. Ze moest een enorme hekel hebben aan zichzelf, dat ze dit deed. Ze moest enorm gewiekst zijn om met dit soort therapeutenzinnen over zichzelf na te denken.
Overigens: ze dacht niet in het minst over zichzelf na. Ze rustte gewoon na gedane zaken op een vreemd achterwerk, rookte er een sigaret bij en was intens gelukkig.
Ze kookte in een bistro, Leopold werkte voor de overheid. Laten we het even over het leven hebben. Zelfs voor de tuin op het dakterras was tijd. Lavendel, salie, oregano, je noemt het en het groeit er. Vlak voor ze iets nieuws uitprobeerde ging ze die trap op, schaar in de hand. Dezelfde trap die hun dochter nu zo arglistig beklimt om de buurvrouw de minnares te ontmoeten.
Moet je alles willen weten van je kinderen? Daar gaat het nu niet om. Het gaat erom wat een gemeenschappelijk verleden is. Dat je weet hebt van een plek waar je geborgen bent, hoe dan ook.
Timothée's zusje studeerde afen ging het huis uit. Ik weet het, ik heb haar nog geen naam gegeven. Laat het nog maar even zo. Ze probeerde niet jaloers te zijn. Niet te denken: de kinderen het huis uit, nu ik nog. Ze wilde ook zo'n lavalamp op haar slaapkamer, zo'n matras op de grond. Ze wilde ook alles wat nog iets moest worden.
Het werd een eigen restaurant. Geen A-locatie, maar daardoor juistedgy,net als haar menu. Ze zocht nieuwe oplossingen voor zoet en zout, liet het nooit bij het laffe ondefinieerbare midden. 's Nachts las ze kookboeken, haar basale kennis van het Chinees kwam van pas, net als Leopold's vertrouwde buik in de rug. Het hoofd moet koel zijn, het hart warm, zo hoorde ze op de radio de hoofdredacteur van een grote krant de ideale journalist beschrijven. Ze dacht de ideale assistent te vinden met Rafaël, begin dertig, breedgeschouderd, harig en onpeilbaar. Hij droeg zachte kleren, zodat je nooit helemaal wist waar zijn lichaam begon en eindigde. Maar waarom zou ze gedachten hebben over zijn lichaam?
Hij had hetzelfde voor ogen als zij: vers, rijp, gaar. Alles tot in de perfectie. Ze kon met hem koken en nadenken tegelijk. Hij was haar ondergeschikte, maar ook haar kompaan, haar vertrouweling. Samen zorgden ze voor de hele équipe, ras groeiend. Soms zag ze het voor zich, gebrandschilderd op de etalageruit: Reza & Rafaël. Zijn naam iets kleiner dan die van haar, hij zou niet anders willen. Glorieuzer dan welk echtpaar ook.
Hij was bijna een jaar in dienst toen ze haar hardloopkleding begon mee te nemen naar haar werk. Het had met zelfbescherming te maken. Ze had Frank OceansSelfcontrolop haar koptelefoon:'it's nothing /it's nothing / know you gotta leave, leave, leave'.Ze hijgde. Hoe voorspelbaar kon ze zijn. Probeerde haar beeltenis niet te zien als ze de grote spiegelende ramen van de sportzaak op de hoek passeerde. Voor haar uit rende een vrouw, ze zag de bandjes van haar bh knellen in de rug, het opwaaiende haar op haar achterhoofd legde een dorre kruin bloot.
In het kantoortje achter haar restaurant hield ze een mok thee tegen haar wang. Alles om haar verhitte staat van zijn te verklaren, voor zichzelf, voor iedereen, voor Rafaël.
Het werd kerst, gevaarlijk. De jaarcijfers waren in de maak, net als de jaaroverzichten van de culinaire pers.Reza ging als een speer, dat was het verhaal. Iedereen wilde er eten, iedereen at er. Reserveringen? Zes weken van tevoren bellen, en dan had je mazzel als het lukte voor meer dan twee personen. Het menu wisselde per week, iets wat ze alleen voor elkaar kreeg dankzij hem, degene die ze op de kerstborrel in zijn eentje aantrof in het souterrain. De muziek van boven bonkte, zoals feestjes klinken als je er geen deel van uitmaakt. Er was een dj, er werd gedanst. Reza had geregeld dat er speciale kerstcanapés werden rondgedeeld, iets moussigs van zeewier met zalm, gorgonzola met oesterzwam, Rafaël had die zeewier ingebracht, en passende bubbels uit de Jura. Maar nu stond hij hier, naast de wijndozen, de megaverpakkingen toiletpapier, de vijfliterblikken olijfolie. Besluiteloos zoals je alleen in kennelijke staat besluiteloos kunt geraken.
'Hé', zei hij.
'Hé', herhaalde zij.
Herine, zo heet haar dochter.Waarover ze zich vooral zorgen maakt als ze haar 's nachts naar het dak hoort lopen: dat ze drugs gebruikt. Ze is te mager, te jachtig. Ze heeft geen idee waarmee ze allemaal kennis heeft gemaakt in den vreemde, en waar ze nooit meer zonder kan.
Rafaël keek naar haar, in afwachting van wat ze zou doen. Ze was niet helemaal achterlijk, maar toch. De sleutel die hij zo-even nog onder zijn neus had, iets wits dat vlak boven zijn lippen achterbleef. Hij zag er niet bang uit. Dat was iets wat ze naderhand nog vaak wilde zeggen, maar wie wilde dat horen. Dat hij er niet bang uit zag. Gewoon niet!
Er is een scène in een Australische televisieserie die ze nooit uit haar hoofd heeft kunnen zetten. Een kroegbazin en haar werknemer. De hele avond hard werken, zij aan zij. Eindelijk is het sluitingstijd, woordeloos ruimen ze op, barkrukken in het gelid, doekje over de toog. Even woordeloos neemt zij hem mee naar achteren, ze neemt niet de moeite hem uit te kleden, ontdoet zichzelf alleen van haar slipje. Ze legt haar handen op zijn schouders, duwt hem naar beneden. Zij staat tegen de muur, benen gespreid. Hij gehoorzaamt, doet zijn werk.
Er was geen vrije muur om tegenaan te leunen, maar verder voltrok het zich volgens dit droomscenario. Eerst haar handen op zijn rug, rusteloos. Ze vleiden zich zonder meer neer, op de cappuccinokleurige gietvloer. Ze voelde dat ze zijn hoofd naar beneden duwde, het kwam haar voor als het meest sexy wat ze kon doen. Onder de gegeven omstandigheden. Edelachtbare, hoort u mij?
Hij was er zelf bij. Hoe vaak ze dat erna niet dacht. Zoals hij zijn lange haar achter zijn oren streek, zijn gepoederde vingers een nanoseconde in haar mond stak, haar tandvlees masseerde. Hij ging voor haar op zijn knieën,come onzeg, en zij stond dit hem toe.
Dat was haar versie. Niet echt iets om mee naar buiten te treden, maar toch. Timothée, dat is het gekke. Vooral voor hem vindt ze het erg. Ze wil voor hem het lichaamloze moederlichaam zijn. Iemand met geen grotere zorgen aan haar hoofd dan de perfecte semifreddo maken. Ze wil niet dat hij bang is. Ze snapt dat hij een lama gaat trouwen. Ze snapt het echt.
Ondertussen zette na dat kerstgebeuren de neergang zich onmiddellijk in. Rafaël verdween, als het eerste beste maffiajong. Eerst was het een week vakantie - met de bijbehorende bewijzen op Instagram, rood, goud - erna was hij weg - het beeld ging op zwart. Ze liep haar rondjes, hard, luisterde naar muziek zonder te horen wat het was. Ze kon geen ander menu bedenken, staarde naar de stapels pastinaak in de bijkeuken, ze had verkeerd ingekocht. Ze tuigde de kerstboom af en dacht aan de versie van zichzelf die in het souterrain was achtergebleven. Ze kon niet meer slapen. Googelde dingen als kriebelend oor, tintelende vingers. Alles klein, alles irritant.
'Ik denk dat ik overspannen ben', zei ze op een ochtend tegen Leopold. Ze stonden in de keuken, de eerste sneeuwvlokken dwarrelden neer maar niets bleef liggen.
'Ik denk het ook', zei Leopold.
Waardoor ze toch ook weer moesten lachen. (Vergeet dat niet.)
Leopold was begonnen over het fokkenvan renpaarden te lezen. Verzamelde dingen. Nam de verzorging van de moestuin op het dak van haar over. Het paste hem, helemaal.
Eind februari kwam de aanklacht. En een pushbericht vanHet Parool. Nog steeds geen vlokje sneeuw op de stoep te bekennen. Ze had een kast vol met jassen, maar kon niet besluiten welke ze moest aantrekken. Onveilige werkomgeving. Dubbelzinnige opmerkingen. Seksueel overschrijdend gedrag. Ze liep langs het IJ in een te dunne jas, maar wel met diepe zakken, goed voor wat flinke stenen. Grapje! Ze kon wel schreeuwen. Probeerde ze terug te halen, de grapjes, de aanrakingen, Rafaël die voor haar uit liep op de trap in zijn zachte broek, de koffie die ze niet moe werd voor hem te halen. Ze zag het doodernstige hoofd van Timothée voor zich. Hij wilde dat ze samen met hem zijn trouwpak ging uitzoeken. Zwarte lakschoenen. Sinds wanneer moest het leven zo serieus worden genomen? Zo letterlijk? Er kwam haar iemand tegemoet lopen, capuchon ver over z'n hoofd, maar ze zag hoe hij keek, hoe hij lachte. Je kon er van alles van denken als je wilde, maar dat hóefde niet, dat was het hele punt.
Iemand van de roddelpers belde, natuurlijk. De kop had hij al:hotste hotspot in town beetje té hot. Een foto van haar erbij, ze nam tenminste aan dat zij dat was. Flûte in de hand, ook dat nog.
Timothée kwam langs, zomaar aan het eind van een middag, Liesl in zijn kielzog. Haar ogen spuugden: wen er maar aan. 'Je komt hier doorheen, mam', zei hij toen ze met hem in de bijkeuken stond om een fles witte wijn uit te zoeken. 'Je hebt erger doorstaan.' Ze antwoordde niet, keek in het vriesvak voor ijs. Vroeg of hij nog weleens iets van zijn zus hoorde. Er waren weer berichten van Rafaël op Instagram, hij had een snor laten staan.
Haar advocaat was lang en mooi, en zeker van haar zaak. Reza zou moeten schikken. Had ze het over een beerput die beter gesloten kon blijven? Ze zat op de derde verdieping van het gerechtsgebouw, het was al bijna zomer opeens, ze had open schoenen aan. Wat als ze Rafaël hier tegen zou komen? Zou hij op haar af komen snellen, in zijn korte afzakkende broek, grote witte sokken in Portugese muilen? Het was allemaal maar een vergissing, toch? Zullen we koffiedrinken, hoe is het met de zaak? Ik weet het niet met die snor, zou ze zeggen, en hij zou zeggen: ik haal hem er meteen af.
Ze wist waar hij woonde.
Timothée stuurde een berichtje. Ze antwoordde niet, fietste door de stad, traag en talmend. Nadat ze boodschappen had gedaan bij een traiteur waar ze al lang haar gezicht niet meer had laten zien, ging ze naar huis. Ze bond haar haren op, deed het schort om dat Leopold voor haar had laten maken toen ze net was begonnen met haar restaurant. Met gouddraad was haar naam erop geborduurd, in krulletters met een kroontje erboven.
Ze hakte bitterkoekjes, daarna de amandelen, vergat dat ze die in hun geheel moest roosteren opdat ze niet zouden aanbranden. Als haar moeder voor de kerst haar Charlotte Russe-pudding maakte, was het altijd afwachten of er geen brokjes gelatine in achter waren gebleven. Ze dacht met welke zorgvuldigheid haar moeder die lange vingers tegen de rand van de vorm moet hebben gezet zonder ze te breken, met welke toewijding. Leopold zat op zijn stoel onder de lamp, hij las almaar dikkere boeken, over de aarde en waar het naartoe ging met de wereld. Ze gooide de verbrande amandelstukjes in de prullenbak, wachtte tot hij een bladzijde omsloeg.
'De zaak is beklonken', zei ze.
'Dat is mooi', zei hij. Geruststellend, zoals je praat tegen mensen die ieder moment in het IJ kunnen springen.
Ze splitste de eieren, pakte de mixer. 'Geloof jij dat het uiteindelijk goed zal komen?'
Hij sloeg een bladzijde om, kalm.
Reza's semifreddo (8-10 personen)
3 dl slagroom 4 eieren, gesplitst 85 g poedersuiker 3 el Amaretto 80 g gepelde amandelen (geroosterd, fijngehakt) 8 bitterkoekjes, verkruimeld
Klop de slagroom stijf. Zet de kom afgedekt met folie in de koelkast. Bekleed een cakeblik van 10x21 cm met plasticfolie; laat het aan de lange zijden overhangen. Klop de dooiers in een grote kom met de poedersuiker tot een romig bleekgeel mengsel. Klop de eiwitten stijf in een andere kom. Roer de Amaretto, de amandelen en de bitterkoekjes door het eigeel. Schep de gekoelde slagroom en het eiwit er voorzichtig door. Schep het mengsel in het cakeblik. Vouw het overhangende folie erover. Zet het blik in de vriezer. Als het ijs de hele nacht in de vriezer zit, is het de perfecte baksteen om door een ruit te gooien. (Als je hem een halfuurtje buiten de koelkast laat staan, is hij goed in plakken te snijden.)
Van Marja Pruis verscheen onlangs de romanHuiswerk
Ze is een pro, ze heet Reza. Haar gelijknamige restaurant was op weg naar een ster