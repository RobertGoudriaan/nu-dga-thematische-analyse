Donkere kamer Onderweg

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
15 augustus 2024
In haar werk, een combinatie van fotografie en schilderkunst, verbeeldt Shirley Irons wat ze ziet als ze zich door de wereld beweegt.
Dit is het openingsbeeld vanComposition (1),een van twee dunne boeken die zijn samengebracht in een grijze kartonnen cassette. Het staat op het eerste vel, nog voor de titelpagina. Ik zou niet kunnen zeggen waarom die keuze is gemaakt, maar ik snap het wel. De duisternis is zo duister, het weinige licht zo ontzettend dramatisch. Waar kijken we naar? De rode achterlichten van de twee auto's schuin voor de onze zijn duidelijk zichtbaar. Net als de lichtbundels die door de koplampen van diezelfde auto's vooruit worden geworpen. Maar wat licht daarachter op in de duisternis? Is het een file? Is het een ongeluk? Zien we precies tussen die twee rijdende auto's een derde exemplaar uitbranden? Of beeld ik me dat in?
Ik zit niet zo vaak achter het stuur, maar als ik rijd, rijd ik het allerliefste 's nachts en over een lege snelweg. Ik kan er niks aan doen, ik vind het heerlijk, zo in een kleine capsule die door de duisternis van het onmetelijke heelal zelf tuimelt. Misschien associeer ik het ook met een bepaald soort alleen zijn. Met een van de weinige momenten waarop de wijde wereld zich ongedwongen toont en een innerlijke stem die de hele dag door wordt overstemd - door vrolijke of jengelende kinderstemmen en domme podcasts over de Amerikaanse presidentsverkiezingen - zich plotseling kan laten horen. Niet dat het zulke interessante gedachten zijn, maar het zijn wel mijn gedachten. Het lijkt me verschrikkelijk om iedere dag in de file te moeten staan, maar ik snap ze wel, de mensen die het graag doen. Het is trouwens geen foto. Het is een schilderij. Maar ook: het is geen schilderij, het is een fotografische reproductie van een schilderij.Ceci n'est paswat het lijkt te zijn, maar ook niet wat het niet lijkt te zijn. Het boek van Shirley Irons kwam van een uitgever van fotoboeken. Waarom trok het me aan? Was ik benieuwd of er iets te leren viel over fotografie door te kijken naar iets wat dat juist niet was?
In het boek is ook een handvol foto's opgenomen. Vormstudies, denk ik. Maar de grens is zo dun: ik moet me er telkens weer van vergewissen dat ik zie wat ik denk te zien door naar de index van werken te bladeren.
Ze heeft altijd geschilderd op basis van de foto's die ze maakte terwijl ze door de wereld bewoog, schrijft Irons achter in het boek. Maar ze is niet op zoek naar realisme, zo lijkt het. Wat ze in haar schilderijen lijkt te zoeken is de temporaliteit die we normaal met foto's associÃ«ren. Het zijn beelden van de wereld die aan ons voorbijraast als we over de snelweg rijden, van wachtruimtes in kantoren of ziekenhuizen, van kreupelhout dat we passeren tijdens een wandeling door de sneeuw. Prachtige schilderijtjes van niks noemenswaardigs.
Ze heeft in haar werk geprobeerd 'het narratieve' te vermijden en 'een zekere objectiviteit' na te streven, schrijft Irons. We weten allemaal dat foto's liegen, zegt ze, maar toch stralen ze autoriteit uit. Ze zeggen ons altijd dat dit is wat was.Dat is wat ze probeert te vangen in haar schilderijen.'The untruth of photography translates into truth in painting',schrijft Irons. En iets verderop:'Accidents are easier to come by in painting.'Ik weet niet precies wat ze bedoelt. Misschien dat bij een schilderij het maakproces zelf deel is geworden van het resultaat? Misschien had ze ook dit werk,Camelot (5th Black Highway), 1998,in haar hoofd?
Waarom kan zelfs het simpelste schilderij me ontroeren, terwijl een foto dat eigenlijk nooit zomaar doet? Is het dat de tijd er letterlijk in lijkt te zijn gekropen? Dat een foto een moment heeft vastgegrepen en uit de stroom van de tijd en daarmee zijn context heeft weggerukt, terwijl een schilderij uit laag na laag na laag is opgebouwd en vervolgens in de tijd is gestold? Zijn het die hoopvolle streken? Is het dat stollen van de verf? Dat nooit eens vaart minderende verstrijken van de tijd?
Shirley Irons,Composition(2024), Mack Books, 152 blz.
Ceci n'est pas wat het lijkt te zijn, maar ook niet wat het niet lijkt te zijn
Courtesy of Shirley Irons en MACK | Shirley Irons, Camelot (5th Black Highway), 1998, uit Composition