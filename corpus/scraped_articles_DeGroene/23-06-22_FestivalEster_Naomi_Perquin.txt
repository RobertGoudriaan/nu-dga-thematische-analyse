Festival Ester Naomi Perquin

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
22 juni 2023
De berg verscheen 's nachts, zoals tijdens hete dagen veel dingen 's nachts verschijnen: mensen die je overdag niet ziet, zoenende stellen onder lantarenpalen, rondcirkelende motten. Er kwamen vier mensen aan te pas, een uur lang sjouwend, elkaar soms aanwijzingen gevend, driftig stapelend - ik herkende een van hen als een overbuurvrouw die ik weleens groet op straat. Toen ze klaar waren bestond de berg uit een enorme hoeveelheid dozen, vuilniszakken, kastplanken, bedframes, opgerolde vloerbedekking en plastic objecten: een kapotte zandbak, een driewieler zonder stuur, een gebarsten plantenbak. Op de top was, bij wijze van vlag, een gescheurde parasol geplant.
Ik zat naar het hele proces te kijken alsof ik naar een performance keek; met eenzelfde soort welwillend onbegrip. ('Vandaag creëren we een groepswerk met lichtprojecties, eieren en paardenbloed, maar dan zonder hiërarchische insteek. Fuck het patriarchaat!') Na drie dagen Poetry International, een festival dat een combinatie is van een dichterlijk bedrijfsfeestje, een wereldvergadering en een hallucinatie, was ik door de donkere, uitdampende stad naar huis gefietst en had plaatsgenomen op de vensterbank, bij het open raam. Mijn hoofd stond nog in de poëtische stand. Dingen waarnemen, aanhoren, wegen, maar min of meer buiten het denken om. (Ik had een uur met een watermeloen rondgelopen, er was een mooie vrouw die me op een bankje langs de Maas uitlegde wat ze zo leuk vond aan haar baan als sekswerker, ik zag een door mij bewonderde grootheid waar ik alleen tamelijk dommig 'hallo!' tegen durfde te zeggen, er waren gesprekken over de voor- en nadelen van kannibalisme, er raakten verschillende telefoons kwijt, en één dichter, die na de opening ineens nergens meer te vinden was, er werden revoluties uitgeroepen en iedereen rookte ineens weer, nonchalant, alsof het de jaren negentig waren.)
Tegen zes uur 's ochtends ontwaak ik in een ongemakkelijke houding op de leunstoel, waar ik mezelf vanaf mijn post aan het open raam goddank tijdig naartoe moet hebben verplaatst. Ik had wel dood kunnen vallen. De zon schijnt al overvloedig op de 's nachts verschenen berg, die er in het felle licht minder kunstzinnig uitziet. Een keurig geklede man staat ernaast, de boel in zich op te nemen. Aan de linkerkant heeft iemand zo te zien een matras, een roze badkamermeubel en een autoband toegevoegd, waardoor de compositie enigszins uit het lood is geraakt. De lauwe oostenwind blaast snippers papier, flarden plastic en stroken karton de berg af en de straat door. Een piepschuimen plaat glijdt als een onbemande slee heen en weer over de stoep.
Juist als ik overeind kom om koffie te zetten zie ik dat de keurig geklede man besloten heeft de berg te beklimmen. Hij stapt op een doos, wankelt even over een plank, reikt dan naar beneden en vist tussen de rommel een enveloppe vandaan, die hij dubbelvouwt en in de binnenzak van zijn colbert steekt. Na een soepele afdaling vervolgt hij zijn weg. Het doelgerichte van die handeling, alsof hij in de chaos iets ontwaarde dat aan hem gericht was, had me kunnen verbazen. Dat wil zeggen, als de hele situatie niet zo verdomd veel op een gedicht had geleken.