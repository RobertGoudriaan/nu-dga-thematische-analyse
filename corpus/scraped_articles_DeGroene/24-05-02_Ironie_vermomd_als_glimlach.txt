Ironie vermomd als glimlach

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
2 mei 2024
Ergens verstopt in Vlaanderenbevindt zich de Kapelstraat, een paar huizen, een boerderij, bomen, in de buurt wat bosjes. Veel gebeurt er niet, de jaarlijkse zoektocht voor ouders en kinderen komt van de grond, er wonen wat ouderen en we zoomen in op een paar bewoners. Maria, boerendochter, ze verkindst, vroeger had ze ambities, ze wantrouwt de nieuwe tijd. En ze legt haar problemen en ideeën voor aan een Mariabeeld met kind, vlak bij de verwaarloosde kapel. Pol, ex-vuilnisman, hij ziet zijn overleden vrouw vaak in dieren, onder andere in een kerkuil, en hij vraagt zich af of Lutgaarde, die hij af en toe bezoekt, wie weet, toch ook belangstelling voor hem heeft.
Dit zijn de hoofdfiguren in deze kleine maar fraaie roman waarin de schrijfster ook haar blik (onze blik) richt op andere bewoners van de straat. Sanne Huysmans geeft ze aan met huisnummers, aan bod komen bijvoorbeeld de bewoners van nr. 21, nr. 42, nr. X, nr. 38. SpeeldeDe Kapellekensbaan(1953) van Louis Paul Boon door haar hoofd toen ze de naam van de straat bedacht? Vast wel, de opzet is verwant: ook in Huysmans' 'mozaïekroman' spelen figuren uit dezelfde straat een rol, maar de sfeer bij haar is volstrekt anders. Bij Boon weerzin, wanhoop en tegenspraak, bij Huysmans empathie en melancholie.
Af en toe ook ironie, wanneer ze het gedoe in de straat als onvermijdelijk en tegelijk aandoenlijk beschrijft. Dat heeft iets riskants, een neerbuigende blik kan zich opdringen, maar Huysmans verzet zich er met volle kracht tegen. Ze wil geen aapjeskijker zijn, maar een dwingende observeerder die haar oordelen zo lang mogelijk uitstelt. In de scène met de kwajongens die de kerkdiensten regelmatig verstoren klinkt de ironie, vermomd als glimlach, nog door. Ze mochten niet meer in de kerk blijven, 'omdat ze kauwgom tussen de misboeken plakten en banken deden wiebelen en de sfeer verstoorden zonder dat ze er erg in hadden. In het begin wachtten ze buiten terwijl de mis bezig was, maar dan sjotten ze met hun bal tegen de muren en had meneer pastoor geïnsisteerd: de jongens moesten thuisblijven want het bonken verstoorde de aanwezigheid Gods'.
Geestig, dat zeker, Huysmans heeft een mooie blik in zich, een glimlachblik. En stilistisch is het ijzersterk, let maar op de ritmiek van dit kleine zinsbouwwerk. Pastoors hebben het in de Vlaamse literatuur meestal snel gedaan, de clichés volgen elkaar gewoonlijk snel op, maar Huysmans maakt er een glimlach van.
Dit is een zeer zorgvuldige schrijfster. Ze grossiert in schrijfvondsten en schrijfverlangen, net als Boon. Overal staan invallen, scherpe inzichten, bij mijn lezing zette ik vaak uitroeptekens in de kantlijn. Haar schrijfwerk valt op, misschien nog meer dan de kleine, min of meer 'gewone' belevenissen van de Kapelstraat-bewoners. Dit is wat literatuur boven verslaggeving doet uitstijgen. 'Als iemand met wild kwam aanlopen, kon Maria haar ogen niet van de nek van het dode dier houden. Die lag als een slap touw in de hand, het lichaam plooide dubbel en de kop bungelde van hier naar ginder.'
Met dat 'van hier naar ginder' zitten we ineens helemaal in de blik van Maria. En vaak staat het volgende soort zinnen er zomaar tussendoor: 'Een schandaal was rapper gemaakt dan een geit gemolken' en 'Om te zien had een mens geen ogen maar woorden nodig' en 'Wat niet mocht, kon soms een lang verlangen blijven'. Ze blinkt uit in de precisie van de beschrijving en van de suggestie van gevoel en verlangen: de drie belangrijkste taken die een schrijver zich moet stellen.
Geestig zijn de bespiegelingen van de notenboom die in de tuin van nr. 3 groeit. Misprijzend slaat hij het gedoe om zich heen gade. Als ze maar geen briefjes in hem prikken of hem snoeien. En die berken in de buurt zouden wel wat minder brutaal kunnen zijn. En over naderende wandelaars: 'Godverdorie, wat waren die pipo's van plan? Ze kwamen aanlopen met hamer en nagels.' De boom weet alles beter, hij ontpopt zich steeds meer tot een ijzersterk karakter dat zich ergert aan de prutsers die nog geen spijker onder de juiste hoek in zijn bast weten te slaan.
Tegen het einde van dit verzamelboek begint Huysmans te zoeken naar een verbindend verhaal. Er komt meer sentimentaliteit in de beschrijvingen, zeker ook wanneer het over het meisje Imke van nr. 42 gaat, daar gaat haar gevoel steeds meer naar uit. Op mij werkte dit goed uit omdat ik graag ontroerd raak en Huysmans op dit gebied veel talent bezit. Maar ik aarzelde ook. De ruzies tussen Pol en buurman Bert van nr. 36 beginnen uit de hand te lopen, die Bert is wel een erg grote eikel. Zou Huysmans toch willen suggereren dat bewoners op het platteland niet deugen? Of dat ondeugd de beslissende menselijke conditie is? Bij literatuur zit ik hierop niet te wachten. Zelfs het kind van het Mariabeeld moet eraan geloven. Had de uitgever op een samenhangend einde aangedrongen? Vond ze het zelf allemaal te mooi en te zacht worden? Dit is een zeer geslaagd boek van een groot talent. Met het einde was ik het niet eens.
Dit is wat literatuur boven verslaggeving doet uitstijgen
SANNE HUYSMANS Iemand moest het doen Koppernik, 222 blz. Dries Segers | Sanne Huysmans is geestig en stilistisch ijzersterk