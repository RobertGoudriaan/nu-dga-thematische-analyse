Ogen waar bloed in liep

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
11 januari 2024
Een gewetenloze Amerikaanse seriemoordenaar met talent voor tekenen; mogen de portretten die Samuel Little van zijn slachtoffers maakte kunst heten?
1.
Het begint met een cliché, meer kan ik er niet van maken: het begint met het cliché van de seriemoordenaar tegenover de journaliste in de bezoekersruimte. Hij probeert haar aandacht vast te houden met complimenten, kletspraatjes en een nauwelijks waarneembare, maar altijd aanwezige suggestie van gevaar. Ze moet vergeten dat hij bijna honderd vrouwen heeft vermoord, maar tegelijk mag ze dat nooit vergeten. Het koord waarop hij balanceert is dun. Wat hij weet is dat zij het allemaal wil weten, dat ze ernaar verlangt en ook verwacht dat hij beantwoordt aan haar idee van hem. Een seriemoordenaar die vrouwen wurgde met de handen die nu voor haar op tafel liggen. Dat hij in zijn hoofd leeft, nu, zegt hij tegen haar, en in zijn tekeningen. De enige dingen waar hij ooit goed in was geweest waren tekenen en vechten.
2.
De Amerikaanse seriemoordenaar Samuel Little (1940-2020) is al 72 als hij in 2012 wordt opgepakt in een daklozenopvang in Louisville, Kentucky, voor drugsbezit. Ze nemen zijn dna af en dat blijkt te matchen met sporen die zijn gevonden bij drie moorden van eind jaren tachtig in Los Angeles.
Hij is te robuust om door te gaan voor fragiel, maar je ziet dat zijn gezondheid hem in de steek laat. Diabetes, hartproblemen. In de jaren die hij nog te leven heeft, zal hij, naast de drie moorden waarvoor hij is gepakt, nog negentig andere moorden bekennen. Zijn bekentenissen zijn gedetailleerd en geloofwaardig, en uiteindelijk lukt het de fbi om 62 onopgeloste zaken, kris kras door het land en verspreid over meer dan drie decennia, aan hem te koppelen.
3.
Als misdaad een kermis is, vormen seriemoordenaars er de absolute hoofdattractie van. In hen zien we de belichaming van het absolute kwaad: moordenaars zonder geweten die martelen voor hun plezier, angst zaaien om hun ego te voeden, moorden met geen ander motief dan het moorden zelf. Je hebt domme, brute moordenaars, maar het prototype van de seriemoordenaar is kil en berekenend, ijzingwekkend intelligent. In hem huizen pathologische verlangens die om bevrediging smeken, maar er zit altijd iets onberispelijks in de inlossing van die verlangens, een logica die fascinatie en zoiets als bewondering afdwingt. Hoe doet-ie het? Hoe kán hij het doen?
4.
Sam Little was kil en berekenend. Hij verwarde moord met seks, haat met liefde. Hij was al van kleins af aan geobsedeerd door ontblote vrouwenenkels. De vrouwen die hij zo gruwelijk aan hun einde had laten komen noemde hij, ook decennia later, zijn 'baby's'. Hij vermoordde meer vrouwen dan Ted Bundy, de Zodiac Killer en de Golden State Killer bij elkaar, maar werd nooit, zoals die anderen, een nationaal symbool van angst en onbehagen.
5.
Ten eerste: niemand had doorgehad wat hij al die tijd aan het doen was, of überhaupt dat íemand al die tijd iets aan het doen was. Samuel Little was bijna honderd keer opgepakt, en had bij elkaar zo'n tien jaar van zijn leven vastgezeten voor kleine en grotere vergrijpen, maar hij leek een typische draaideurcrimineel (later zou hij over de moorden praten alsof het ging om winkeldiefstal, alsof hij tien jaar oud was en pochte bij zijn vrienden dat hij gummetjes uit de kantoorboekhandel had gejat).
Hij koos geen middenklassenvrouwen uit de buitenwijken, brak niet in bij huizen die comfortabel en veilig leken, veroorzaakte geen klopjacht en haalde hooguit krantenkoppen in de marges van regionale en lokale kranten. De vrouwen die hij uitkoos werkten als prostituee, leefden op straat of in trailers, waren verslaafd. De meesten waren niet wit. Een paar van hen waren transseksueel.
Hun vermissing of dood verbaasde niemand echt. Niemand verwachtte dat ze oud zouden worden, of vredig zouden sterven. Zoals niemand verwachtte van
iemand als Sam Little dat hij in staat zou zijn tot zoveel gruwelijks, en gewiekst genoeg om ermee weg te komen. Het patroon van de seriemoordenaar werd aangezien voor een veel omvangrijker en structureler systeem van armoede en uitbuiting - het systeem waar de seriemoordenaar (zoon van een verslaafde tienermoeder die werkte als straatprostituee, hem ter wereld bracht vanuit de gevangenis, hem in de steek liet, net als zijn vader; zwart; arm) zelf ook een slachtoffer van was. Behalve, natuurlijk, dat dit systeem de hebbelijkheid heeft zichzelf te presenteren als zo alomvattend en vanzelfsprekend dat de kwaadaardige mechanismen ervan doorgaans aan het zicht onttrokken blijven. De dood van al die vrouwen werd, zodoende, beschouwd als een onderdeel van wat nu eenmaal hun leven was. Een onfortuinlijke wending, geen anomalie.
6.
Dat seriemoordenaars bijna altijd witte mannen zouden zijn die witte vrouwen doden, is een gemakkelijk te ontkrachten maar niettemin hardnekkige mythe. Seriemoordenaars kiezen meestal slachtoffers van hun eigen etniciteit, en de slachtoffers naar wie veruit de meeste media-aandacht uitgaat, zijn witte vrouwen (ziehier het zogeheten Missing White Woman Syndrome). Als we onze slachtoffers het liefst blond en blauwogig zien, dan geldt voor onze seriemoordenaars dat we ze herkennen in de gedaante van briljante maar gestoorde en superieur kwaadaardige witte mannen.
Ter illustratie: in 1987 werden in Philadelphia twee mannen gearresteerd die seriemoordenaars bleken: de witte Gary M. Heidnik, en de zwarte Harrison Graham. Beiden hadden meerdere vrouwen gemarteld en vermoord, maar het was Heidnik die een nationale beroemdheid werd (en een inspiratie zou vormen voor de achternagezeten seriemoordenaar in Thomas Harris'The Silence of the Lambs).Aan Graham, die meer vrouwen vermoordde dan Heidnik, werd alleen aandacht besteed in de lokale media. Een 'paradigmatisch geval van dubbele standaard' noemde criminoloog Anthony Walsh het. Hij onderzocht de verhoudingen tussen witte en zwarte seriemoordenaars in de VS en concludeerde dat die laatste groep helemaal niet ondervertegenwoordigd was. Ze waren vooral structureel genegeerd. Zelfs het pure kwaad is een privilege dat de witte man toebehoort.
7.
Samuel Little beschouwde zichzelf als een kunstenaar. Hij vertelde het soms aan de vrouwen die zijn auto in stapten. Dat ze mooi waren, dat hij van ze hield, dat hij ze kon portretteren zoals Van Gogh.
Het was tijdens zijn vroege gevangenisopnames in de jaren zestig dat hij begon met tekenen. Hij maakte portretten van Martin Luther King en gouverneur Marvin Mandel die de muren van de gemeenschappelijke ruimtes sierden. In 1976 werd hij door het hoofd van de gevangenisbewaarders gevraagd een muurschildering te maken van Betsy Ross die de eerste Amerikaanse vlag naaide, ter gelegenheid van het tweehonderdjarig bestaan van de Verenigde Staten. Hij droomde ervan, zei hij destijds tegen een journalist vanThe Miami News,om na het uitzitten van zijn straf (voor rijden onder invloed, deze keer) te werken aan zijn kunst in een eigen studio aan zee. Nog geen halfjaar later werd hij opgepakt nadat een vrouw genaamd Pamela Kay Smith schreeuwend en halfnaakt de tuin in rende van een huis in Sunset Hills, Missouri. Ze was door Little mishandeld, verkracht en gewurgd - en net niet vermoord. Hij werd aangeklaagd voor 'aanranding met poging tot verkrachting' en was drie maanden later alweer op vrije voeten.
8.
Toen Samuel Little een paar jaar na zijn uiteindelijke aanhouding voor drievoudige moord al zijn andere moorden begon op te biechten, was het probleem niet een gebrekkig geheugen maar een overweldigende hoeveelheid nooit geïdentificeerde lichamen. Little bleek zich zijn slachtoffers, daden en de locaties tot in detail te herinneren. Hij had de vrouwen alleen nooit om hun naam gevraagd, en veel van hen leefden, zo bleek na hun dood, op de grens van naamloosheid. Nooit opgeloste zaken werden opgelost, maar in veel gevallen werd er alleen een als 'Jane Doe' geclassificeerd lichaam gevonden.
Toen de fbi erachter kwam dat Little niet alleen een exceptioneel geheugen had, maar ook tamelijk goed kon tekenen, gaven ze hem potloden, krijt en verf. In de jaren voor zijn dood maakte hij tientallen portretten van zijn slachtoffers zoals hij ze zich herinnerde. De beelden werden publiek gemaakt, en bleken zo accuraat dat een aantal nabestaanden er daadwerkelijk hun vermiste dochter, moeder, vriendin in herkende.
De portretten zorgden voor een fractie van de fascinatie die het publiek doorgaans bewaart voor zijn geliefde/gevreesde witte seriemoordenaars. Dezelfde handen die bijna honderd vrouwen hadden gewurgd, waren ook in staat tot de productie van zoiets als kunst. De bruikbaarheid van de portretten kon niet verhullen dat Little een bepaald talent had. Hij keek niet alleen met de blik van iemand die zich iets herinnerde, maar ook met die van een kunstenaar.
9.
Dit is wat je vindt als je Little's naam googelt: kolommen vol gezichten van vrouwen. Bruine vrouwen, zwarte vrouwen, een enkele witte vrouw. Ze zijn getekend in de naïeve stijl van de outsider-kunst, kinderlijk maar precies, met oog voor details die ieder gezicht iets uitzonderlijks geven. De meeste vrouwen kijken je aan, een enkeling houdt haar blik afgewend. In alle gevallen zijn hun kelen ontbloot en prominent in beeld gebracht. Het zijn de ogen die door merg en been gaan. Ze drukken het allemaal uit: verwachting, ongemak, aarzeling, pijn, verdriet, verbijstering, doodsangst. Ze glimmen en ze schitteren, en je kunt je niet aan de indruk onttrekken dat dit is wat Little keer op keer moet hebben gezien toen hij ze wurgde: ogen die vochtig werden, ogen waar bloed in liep.
10.
De seriemoordenaar als kunstenaar is een subgenre op zich. Richard Ramirez, The Night Stalker, maakte tekeningen vanuit de dodencel die nog altijd online verhandeld worden - voor 350 dollar heb je een doodle, voor het tienvoudige daarvan koop je een volwaardige potloodtekening. Charles Mansons tekeningen werden een paar jaar terug, niet lang na zijn dood, tentoongesteld in een galerie in LA. Werk van hem wordt nog altijd geveild, onder andere via een kunstwebsite die de hallucinante bio'Charles Manson was an American Postwar & Contemporary artist who was born in 1934'hanteert. De bekendste en meest volwaardige kunstenaar onder de seriemoordenaars was John Wayne Gacy, die vanafdeath rowhonderden schilderijen maakte in popartachtige stijl, vaak van zijn moordzuchtige alter ego Pogo de clown. Ze verkopen goed, en steeds beter. Naar het schijnt zijn er mensen die vijftigduizend dollar hebben overgehad voor een Gacy.
11.
Tja, waarom is er een markt voor seriemoordenaarskunst? Het nobele argument in de hedendaagse discussie over grensoverschrijdende kunstenaars - mag je nog wel zorgeloos en schuldeloos van hun kunst genieten? - is dat er nog altijd een verschil bestaat tussen de kunstenaar en diens kunst. Maar in het geval van seriemoordenaars valt dat hele verschil weg, niet omdat hun overschrijdingen de ranglijst aanvoeren, maar omdat men alleen in hun kunst is geïnteresseerd omdat ze zijn wie ze zijn. Dat iemand gewetenloos kan moorden én belang hecht aan, zelfs talent heeft voor kunst, blijkt onuitputtelijk intrigerend. Het kwaad lijkt diepzinniger door de schoonheid, de schoonheid wint aan diepte door het kwaad. Op die misvatting is niet alleen een misdaadindustrie gebaseerd, maar een heel mensbeeld.
12.
(Misschien is 'grensoverschrijdend' niet alleen een accurate, maar ook een misleidende term, die grenzeloosheid impliceert bij allerlei soorten wangedrag dat eerder getuigt van een tekort dan van een overschot. Wie morele grenzen overschrijdt gaat niet voorbij aan morele normen, maar kampt met een gebrek daaraan. Via het extreme geval van de seriemoordenaar-kunstenaar kom ik zo bij een belangrijk en vaak onvermeld punt in de discussie over zich misdragende kunstenaars: dat hun misdragingen altijd, impliciet of expliciet, onderdeel zijn geweest van hun geloofwaardigheid als kunstenaar.)
13.
Eerder (zie: 7) schreef ik dat Samuel Little zichzelf beschouwde als een kunstenaar. Zijn ervaring van zichzelf als kunstenaar zou gemakkelijk onderdeel kunnen zijn van zijn pathologie; hij beschouwde zichzelf ook als iemand die van vrouwen hield. Maar de echte, ongemakkelijke vraag is natuurlijk: beschouw ík hem als een kunstenaar? Waarom voelt het moreel onjuist om hem zo te noemen? Heeft hij zijn recht op die titel verspeeld door het moorden, of zijn de portretten die hij maakte simpelweg niet op een artistieke manier te beoordelen omdat je ze niet kunt loskoppelen van hun oorsprong, en hun doel? Kunnen zijn portretten een eerbetoon zijn aan de vrouwen die hij vermoordde, niet omdat hij het zelf zo zag, maar juist omdat zijn portretten voorbijgaan aan zijn intenties?
Feit is dat ik ze niet slecht en zelfs mooi vind, waarmee ik bedoel: ze brengen iets teweeg, ze raken me. Ze doen me denken aan de portretten van Joseph Yoakum, een outsider-kunstenaar die het tot een solo-expositie in het MoMa schopte. Op een vreemde, toevallige manier vertonen ze ook een verwantschap met dat ene beroemde werk van Marlene Dumas, bestaande uit een wand vol vrouwengezichten (en een slang). Toevallig, omdat het niet Little was die zijn portretten op die manier arrangeerde, maar de fbi. Toevallig, omdat het werk van Dumas veel eerder bestond en in dit verband een voorafspiegeling lijkt te zijn, op die ondoorgrondelijke manier waarop het leven de neiging heeft de kunst te imiteren.
14.
Dat Samuel Little, voortdurend onderschat doordat hij zwart was en niet beantwoordde aan het cliché van de witte seriemoordenaar (in eerste instantie door politie en justitie, daarna door de media en het publiek) en aangezien voor minder intelligent en minder kwaadaardig dan hij was, pas zijn plek in de canon kreeg door zijn portretten, is ironisch te noemen. Zijn artistieke talent maakte hem herkenbaarder als seriemoordenaar,witter,meer geaccepteerd. Wat opvallend aan hem was werd onderdeel van de vermalende clichémachine die het seriemoordenaarsverhaal is; de machine die alles platwalst wat daadwerkelijk anders is, zodat ieder uniek verhaal wordt gereduceerd tot een reproductie.
15.
Er is kunst, en er is veel dat lijkt op kunst. Wie bepaalt wat tot welke categorie behoort, is in principe een discussie zonder einde, maar voor nu houd ik het hierbij: meestal lijkt iets alleen maar op kunst als de maker weliswaar zijn best doet om kunst te maken, maar er niet in slaagt enig leven - noem het ziel, of eigenheid - die kunst in te blazen.
Dat ik Samuel Little's portretten geen kunst zou durven noemen, heeft niets met mijn bovengenoemde criterium te maken. Samuel Little noemde zichzelf kunstenaar, en dat deed niets af aan de grillige eigenheid van wat hij maakte. Misschien zijn z'n misdaden uiteindelijk toch te erg, en krijgt het etiket kunstenaar daardoor hoe dan ook iets potsierlijks. Misschien is het de schok, die ik telkens opnieuw voel als ik kijk naar de vrouwen die hij tekende - de schok omdat ik me realiseer dat de portretten verdomd veel lijken op kunst. Bij 31 gezichten is nog altijd geen naam gevonden.