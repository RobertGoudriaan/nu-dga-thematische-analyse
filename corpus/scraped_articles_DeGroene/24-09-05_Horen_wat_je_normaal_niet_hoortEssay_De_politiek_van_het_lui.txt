Horen wat je normaal niet hoort Essay De politiek van het luisteren

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
5 september 2024
De wereld is eerder op spreken dan op luisteren afgestemd, en zelfs mensen die luisteren wachten eigenlijk tot ze aan de beurt zijn om te spreken. Wie wordt er dan nog gehoord?
Hoge, dunne poten van staal dragen een tiental rechthoekigebetonnen luidsprekers, die elk een gemurmel voortbrengen dat niet goed thuis te brengen is. Je moet de cirkel van geluid binnengaan, je bukken om met je hoofd vlak bij een box in het geruis verschillende geluidsbronnen te ontdekken: stemmen die een onbekende taal spreken, omgevingsgeluid van vele mensen die bij elkaar zitten, een vaag gebons.
Dat laatste blijkt een hartslag te zijn, opgenomen bij de vrouwen die gezamenlijk de hoofdrol spelen in het kunstprojectOyayivan het Filipijnse collectief Kwago. De opnames zijn gemaakt in een vrouwengevangenis en de stemmen die je hoort zijn van gedetineerden die poëzie voordragen, tussen het geroezemoes door van de ongetwijfeld dicht op elkaar gepakte vrouwen. Soms zwelt het aan tot een rommelend kabaal. De hartslagen, de stemmen en de ruimte van de gevangenis zijn instrumenten in een compositie waar de (Nederlandse) luisteraar nooit echt in kan doordringen.
Toch is het een intieme ervaring. Daar sta ik, in een oerlelijk winkelcentrum in hartje Eindhoven tijdens het strp-festival, met mijn aandacht gericht op onbekende levens aan de andere kant van de planeet. Zware, getekende, godvergeten levens. Ik houd mijn adem in om zo dichtbij als mogelijk te komen zonder de reciterende stemmen in het beton te storen.
Kwago zet technologie in om een positieve luisterervaring te creëren, lees ik. Luisteren, aldus het kunstcollectief, is politiek. De bezoeker wordt uitgenodigd om het oor te richten op stemmen die anders zijn dan de eigen en die je normaal gesproken niet hoort. Ze vertellen niet een duidelijk verhaal en communiceren geen heldere boodschap. In de ring van luidsprekers ben je vooral deelgenoot van een plek, een samenzijn in gevangenschap.
Wie wordt er gehoord? Welke groepen worden wel en juist niet gerepresenteerd? Hoe kun je die laatste toch aan het woord laten? En wel op zo'n manier dat je niet vóór ze gaat spreken en ze daarmee weer tot zwijgen brengt? Je moet al helemaal waken voor de uitdrukking 'een stem geven aan', alsof geprivilegieerde mensen - of media, platforms en algoritmes - uit de goedheid van hun hart iemand aan het woord laten, die hun daar dan dankbaar voor moet zijn. De situatie is eerder dat die stemmen er al zijn, dat ze spreken, meningen uiten en inzichten delen, maar dat niemand de moeite neemt om ze op te merken.
'Wie spreekt er? Wie luistert? En waarom?' vroeg bell hooks in 1994 inTeachingtoTransgress. Een impliciete oproep aan de omgeving van 'nieuwe stemmen' in het publieke, wetenschappelijke en culturele debat - stemmen die uiteraard voor zichzelf niet nieuw zijn - om ruimte voor ze te maken en daadwerkelijk aandacht aan ze te schenken. Een oproep aan de dominante orde, kun je ook zeggen, al is het niet altijd duidelijk wie daartoe behoort en wie (nog) niet. Elke spreker zou alleen al daarom ook zelf een luisteraar moeten zijn.
Hier, in de cirkel van luidsprekers, is het antwoord op de vraag 'wie luistert' duidelijk: dat ben ik. Ik heb op dit moment niet alleen het privilege dat ik van me kan laten horen, maar ook dat ik me hier voorover kan buigen met mijn oor bij de betonnen box, om stil en aandachtig de geluiden mijn gehoorgang binnen te laten stromen.
Zoals alle politieke en ethische vragen van dit moment,hangt ook de vraag of en hoe we luisteren samen met de technologie. Hoe je in de wereld staat en hoe die zich aan je voordoet - met andere woorden, de relatie die je tot de wereld hebt - wordt er verregaand door beïnvloed. Technologie kan luisteren faciliteren, zoals in het werk van Kwago, of juist moeilijker maken. Luisteren vraagt daarom behalve om welwillendheid ook om een zekere infrastructuur, en degene die we nu hebben stelt hoofdzakelijk andere prioriteiten. Vaker dan op luisteren is ze afgestemd op spreken. 'De waarde van Twitter ligt erin hoe makkelijk het daar is om te praten. De prijs is hoe moeilijk het wordt gemaakt om te luisteren', vatThe New York Timeshet samen. Dat komt omdat waarde bij een sociaal medium als Twitter, tegenwoordig X, gecreëerd wordt doordat gebruikers graag hun mening geven, en vermenigvuldigd door het volume waarop zij dat doen. Online levert een harde uitspraak nu eenmaal meer op dan een hartenklop met daaroverheen voorgedragen poëzie.
De handeling van het luisteren is moeilijk te delen of uit te venten op sociale media. Geluid hoeft geen zichtbare bron te hebben en vervliegt waar je bij staat. Het helpt om stil en onbeweeglijk te blijven als je het wil opvangen, en in stilstand zitten geen data. Luisteren krijgt in de tech-logica pas waarde als het zich voegt naar haar eigen voorwaarden, zoals zichtbaarheid, oplopende views en commotie. Kortom, als het een expressie wordt - of het nu van deugen of van dwarsheid is. Maar het punt is natuurlijk dat het dan waarschijnlijk nog maar weinig met luisteren te maken heeft. Omdat technologie relaties medieert en daarmee invloed uitoefent op ons in-de-wereld-zijn, is het ontwerpen ervan een vorm van toegepaste ethiek, stelt filosoof en ethicus Peter-Paul Verbeek. Hetzelfde kun je zeggen over het gebruik ervan. Niet alleen platforms, netwerken en apparaten (én kunstobjecten) brengen een zekere relatie tot stand tussen mens en wereld, ik doe dat zelf ook. En relaties zijn nooit statisch, er gebeurt iets tussen de dingen die verbonden worden.
Net zo gebeurt er iets in het luisteren. Componist en uitvinder van de praktijk vandeep listening,Pauline Oliveros, heeft dit hetlistening effectgenoemd: door te luisteren verandert er iets in de wereld. Dat maakt je verantwoordelijk voor hoe je luistert. Of dat nu online is of naar iemand die tegenover je zit. Technologie medieert, maar ik ben zelf net zo goed een belichaamd medium waar klanken doorheen voeren, die ik probeer te ontcijferen en dan weer doorgeef. Luisteren kan niet zonder luisteraar.
Wanneer ik aan mensen verteldat ik bezig ben met het onderwerp luisteren, heb ik het niet in de eerste plaats over de stemmen van Filipijnse gevangenen. Vaak voeg ik er als verduidelijking aan toe, ook al is het maar een deel van waar ik me mee bezighoud: '...in tijden van polarisatie'.
Aha! Dat levert instemmend geknik op - natuurlijk, luisteren in gepolariseerde tijden, dat is urgent, moeilijk en belangrijk.
Als politici beloven om te gaan luisteren, zoals bijvoorbeeld Hillary Clinton en de Rotterdamse burgemeester Ahmed Aboutaleb hebben gedaan, dan moet dat denk ik voor een deel begrepen worden in de context van polarisatie. Het debat is verhard en niemand luistert nog naar elkaar, maar deze politici geven het goede voorbeeld door de wijken in te trekken of oplistening tourte gaan, zoals Clinton deed. Naar wie moet er in dat geval geluisterd worden? Of naar wie is, als een verkiezingsuitslag tegenvalt, niet goed genoeg geluisterd, zoals VVD-lijsttrekker Dilan Yesilgöz herhaaldelijk beweerde rond de verkiezingen in november 2023? Ook kersverse minister-president Dick Schoof heeft al beloofd te gaan luisteren. Maar naar wie?
Aan de ene kant lijkt het te gaan om hen die zich als 'ongehoord' afficheren, al doen ze dat op nogal luide toon. Het zijn de polen van de polarisatie - of in elk geval een van de polen. Te lang zou er niet zijn geluisterd naar onvrede, terwijl er waardevolle lessen te leren zijn als je dat wel doet. Aan de andere kant richt het politieke luisteren zich op 'het stille midden', dat juist omdat het stil is extra aandacht verdient. Omdat de polen zoveel lawaai maken, kun je de gematigde stem niet meer verstaan.
Om welke groep het ook gaat (en het onderscheid is lang niet altijd duidelijk), veel van dit luisteren is, vrees ik, performatief: zeggen dat je luistert is een manier om aan te geven dat je het beste met de mensen voorhebt. Er klinkt de belofte in door om ook te handelen naar dat wat gezegd wordt, maar het een volgt natuurlijk niet uit het ander. Luisteren is geen instemmen.
Politiek luisteren is in die zin vrijblijvend, en moet dat misschien ook wel zijn. Je kunt immers niet beloven iets uit te voeren als je nog niet weet wat het is. Filosoof Naomi Kloosterboer, die onderzoek doet naar de politieke omgang met kritische burgers en extreme overtuigingen, zegt in dat verband in deNRC: 'Luisteren is iets anders dan mensen gelijk of hun zin geven. Het is hun zorgen en waarden deel laten zijn van de overwegingen. Ook als de uitkomst anders is dan men hoopt, zijn ze dan tenminste gehoord.'
Of de 'kritische burger' dit zelf ook voldoende vindt, is natuurlijk niet met zekerheid te zeggen.
Performatief luisteren mag vrijblijvend zijn, het is ook moreel geladen. Het impliceert dat we aardiger voor elkaar zouden zijn als we maar beter naar elkaar luisterden, dat we niet meer zouden vallen voor opruiend nepnieuws, ons niet meer zouden laten meeslepen door ophef, ja, dat de stroom van haatberichten op den duur geheel zou opdrogen. En hoewel ik niet geloof dat luisteren zo'n wondermiddel is (simpelweg omdat wondermiddelen niet bestaan), is polarisatie dus ook voor mij een belangrijke reden om me in het onderwerp te verdiepen. Hoe kun je je onttrekken aan de dynamiek van verharding zonder je af te keren, zonder onverschillig te worden? Luisteren zou daar een praktisch startpunt voor kunnen zijn. Dat politici er goede sier mee maken wil niet zeggen dat het niks voorstelt.
En ik ben zeker niet de enige die wil weten wat luisteren kan betekenen 'in tijden van polarisatie'. Er verschijnen talloze boeken en artikelen over hoe luistervaardigheden kunnen helpen bij verhitte discussies aan de keukentafel, op school of op kantoor. In plaats van met een retorische sneer te reageren op een mening die niet bevalt, is het bijvoorbeeld beter om te vragen of iemand meer kan vertellen over het waarom dat erachter schuilt. Er wordt aangeraden om niet direct met tegenargumenten te komen, niet de overtuiging van de ander te factchecken, en zeker niet meteen een moreel oordeel te koppelen aan een opvatting waar je het niet mee eens bent. Dat houdt de boel niet alleen gezellig, is de teneur, een open gesprek zou in theorie zelfs kunnen verhinderen dat tegenstellingen zich verder verdiepen.
Zelfs als de ander diep het konijnenhol in is getuimeld, is het volgens sommige auteurs noodzakelijk om te blijven luisteren. Om te begrijpen hoe zo'n radicale stap tot stand komt, maar ook omdat er wellicht een kern van waarheid zit in wat complete waanzin lijkt. Complotdenken komt vaak voort uit reële problemen of misstanden, heet het.
Het klinkt allemaal nobel, maar de grens tussen het bieden van ruimte aan bepaalde stemmen en die versterken of legitimeren is niet altijd even scherp te trekken, en het performatieve luisteren van politiek en media wist de lijn verder uit. Performatief luisteren komt vaak eigenlijk neer op zenden, zoals wanneer in een artikel of programma de woorden van degene naar wie geluisterd wordt, opnieuw worden doorgegeven aan het publiek.
Het stelt ook de individuele luisteraar voor een dilemma. Wanneer stop je met het volgen van de gedachtegang van een ander? Wat als er niet of nauwelijks teruggeluisterd wordt? Is wederkerigheid eigenlijk een voorwaarde?
Luisteren als panacee voor maatschappelijke ontrafelinggaat natuurlijk al langer mee, inmiddels een decennium of twee, zou ik zeggen. De stethoscoop van de media is sinds het begin van deze eeuw bestendig op de 'gewone man' en zijn onderbuik gericht, om daarvandaan de volksstem op te tekenen die de media jarenlang zouden hebben gemist.
Je kunt je afvragen of dat polarisatie niet mede in de hand heeft gewerkt. Zien eten doet eten, in dit geval: als er veel aandacht is voor bepaalde opvattingen, zullen die opvattingen zich vanzelf verder verspreiden. Aan deze vorm van luisteren gaan bovendien vaak suggestieve vragen vooraf, die vooral uit lijken te zijn op de bevestiging van een narratief waarvan al duidelijk is hoe het verloopt en dat alleen nog verwoord moet worden. Maar bovenal is 'luisteren naar' in de loop van de tijd veranderd in een kwestie van meningsuiting. Het gaat om het individu en zijn uitspraken. Er wordt een podium geboden, maar geen gesprek gevoerd. En de relatie die daarmee tot stand wordt gebracht is al te vaak simplistisch, grof en dus polariserend te noemen.
De filosoof Bart Brandsma noemt drie wetmatigheden van polarisatie. Polarisatie is ten eerste een 'gedachteconstructie' die draait om wij-zijdenken. Ten tweede werkt polarisatie op brandstof en juist het bespreken van polariserende onderwerpen, hoe goedbedoeld ook, kan het vuur aanwakkeren. Ten slotte beschrijft Brandsma polarisatie als een gevoelsdynamiek, redelijkheid en argumenten zullen daarom 'de gemoederen' niet zomaar bedaren.
Brandsma heeft het over maatschappelijke brandhaarden die kunnen uitlopen op gewelddadige conflicten, maar de drie kenmerken gelden ook online. Daar draait het immers ook om gedachteconstructies, oftewel digitale afspiegelingen van een oneindig complexe realiteit. Bovendien kunnen (online) media niet zonder de constante toevoer van brandstof om het 'engagement' te laten groeien. En ten slotte is redelijkheid daarbij overduidelijk geen criterium.
Polarisatie lijkt ingebakken te zitten in de datalogica van nullen en enen, maar ook in de medialogica van online platformen. Herhaaldelijk is gebleken dat polarisatie welbewust wordt opgezweept, door radicale meningen naar voren te schuiven ten koste van andere geluiden. Of daarbij de linker- of de rechterzijde wordt bevoordeeld, daarover lopen de meningen trouwens uiteen. Brandstof die de gevoelsdynamiek van wij-zij-denken aanjaagt, krijgt in elk geval de ruimte. Zo stelde Facebook al in 2017 een 'taskforce' samen om uit te zoeken of het maximaliseren van de interactie van gebruikers, door bijvoorbeeld informatie op een bepaalde manier aan te bieden of te ordenen, bijdraagt aan politieke polarisatie. Het antwoord was: ja, daar bestaat inderdaad een verband tussen.
Dat betekent ook dat het tegengaan van polarisatie vraagt om het terugbrengen van interactie, schrijftMIT Technology Reviewin een artikel over het onderzoek. De taskforce stelde verschillende oplossingen voor, zoals het aanpassen van de gebruikte algoritmes voor aanbevelingen. Maar ze moest erkennen dat sommige van die ideeën 'anti-groei' waren en uiteindelijk gingen de meeste voorstellen ter verbetering dan ook niet door.
Dat was 2017. Sindsdien is de polarisatie - dat vermaledijde zwart-witdenken over ontvlambare onderwerpen - er niet echt minder op geworden.
What's on your mind?is een klassieker, eenFacebook original. Een op zich sympathieke uitnodiging om je gedachten te delen, die echter is uitgelopen op de gedachteconstructie genaamd polarisatie, een aaneengeschakeld luchtkasteel uitgerust met onnoemelijk veel schansen, schietgaten en ophaalbruggen, de ommelanden bezaaid met al te reële slachtoffers.
Het platform van Musk vraagt tegenwoordig 'Wat gebeurt er?!' Een uitnodiging die klinkt als de smiley met z'n tong uit de bek en één oog dichtgeknepen. Stel dat er niets gebeurt, lijkt Musk te zeggen, dan moet daar hoognodig verandering in komen.
De uitnodiging om van je te laten horen, je gedachten of een gebeurtenis te delen, is niet onwelkom gebleken. De mens is een erkenning zoekend wezen en zo'n vraag naar je gedachten vleit. Je hoeft alleen maar je mond of je laptopscherm te openen en het eerste te melden wat in je opkomt. Vervolgens komen de likes, dus de erkenning, vanzelf.
In een filmpje uit augustus 2016 - zo ongeveer het moment waarop het internet zijn laatste restje onschuld verloor - vraagt neerlandicus Marc van Oostendorp: 'Wat heeft Twitter bijgedragen aan de Nederlandse taal?' Zijn antwoord: de uitdrukking 'Daar vind ik wat van' of 'Ik vind daar wat van'. (Overigens is de tagline van de 'Twitter-omroep' PowNed, opgericht 2009, 'Iedereen vindt er wat van'.) De agressieve toon waarop dit in eerste instantie werd gezegd, is volgens hem in geschreven vorm overgegaan in ironie, zoals dat gaat op Twitter. Maar inmiddels weten we al te goed dat Twitter-ironie enorme agressie kan herbergen, en waar al dat vinden op uit kan lopen.
Als je nergens wat van vindt, wat doe je dan? Zeg je niks, waarmee je opgaat in 'de stille stem'? Kom je er later nog eens op terug, als je je gedachten hebt geordend en zorgvuldig onder woorden hebt gebracht - en niemand er nog op zit te wachten? Trouwens, zelfs al zit er iemand op te wachten, dan blijft de mededeling waarschijnlijk alsnog onder de radar omdat sociale media nu eenmaal liever de meest recente ophef belonen.
Ik heb nooit goed mee kunnen komen met het constante reflecteren op breaking news (ik zeg het zo netjes mogelijk), zoals dat op een gegeven moment vooral op Twitter gebruikelijk was. Dat drong voor het eerst goed tot me door tijdens de bestorming van het Capitool in Washington D.C. in januari 2021, toen de duidingen en verklaringen van experts, maar ook van 'gewone' mensen in real time over elkaar heen buitelden. Zelf zat ik vooral sprakeloos te verwerken wat ik nu eigenlijk zag en hoorde.
Ik ben vaak genoeg blij met de inzichten die anderen op zo'n moment weten te delen - al verdrinken de zinnige reacties over het algemeen in geschreeuw en gegrol - maar zal nooit begrijpen hoe dat onmiddellijke reageren werkt. Dus zeg ik niks. Ik geloof ook niet echt, of echt niet, dat mijn mening er op zo'n moment toe doet. De meningen van anderen interesseren mij meestal ook niet, waarom zou dat andersom wel het geval zijn?
De vraag is of dit wel te verdedigen is. Draag ik met mijn stilzwijgen niet bij aan een ander probleem, dat je interpassieve onverschilligheid kunt noemen? Ben ik niet als de omstander die staat toe te kijken hoe een ander wordt beroofd en in elkaar geslagen? Ben ik medeplichtig aan onrecht als ik me er niet tegen uitspreek, mijn stem niet laat horen? Is meningsuiting kortom geen burgerplicht?
Als dat al zo is, dan moet dat naar mijn overtuiging gepaard gaan met een luisterend oor. Maar dan niet performatief, zoals de politici doen of zoals onderwezen wordt op leiderschapscursussen, wat meer wegheeft van Simone Weils beschrijving van haar leerlingen, die hun wenkbrauwen fronsen en hun spieren spannen als hun aandacht wordt gevraagd. Dat ziet er vooral goed uit, maar heeft niet veel met luisteren te maken. Het meeste luisteren is wachten op het moment dat je zelf aan de beurt ben om te spreken, dat is bekend. Daarom geloof ik dat het luisteren 'van mens tot mens' moet vertrekken vanuit een zo lang mogelijk volgehouden grenzeloosheid en onvoorwaardelijkheid - wat iets anders is dan het idee dat in politiek en media alle overtuigingen in gelijke mate uitgevent moeten kunnen worden.
Zonder het uitgangspunt van radicale openheid heeft luisteren geen zin. Je luistert om iets te horen wat je nog niet bekend is, en daaronder valt ook de loop van de grens aan wat betamelijk is. Dat vraagt om aandacht en ontvankelijkheid. De technologie geeft ons een berg aan luistermateriaal, tot de vrouwenvleugel aan de andere kant van de wereld aan toe. Wie durft het aan om te luisteren?
Dit een bewerkte versie van het eerste hoofdstuk vanLuisteroefeningen. Over aandacht en ontvankelijkheidvan Miriam Rasch, dat deze week verschijnt bij De Bezige Bij