'It's just big me' Hiphop Kendrick vs. Drake

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
23 mei 2024
De manier waarop rappers Kendrick Lamar en Drake elkaar dissen is meer dan een opgefokte ruzie. Wanneer wordt elkaar ridiculiseren onethisch?
Toen Kendrick Lamar in 2017een van zijn inmiddels zeventien Grammy's won, voor zijn geraffineerde albumDamn,bedankte hij geen personen, maar hiphop. Hij zei dat het genre niet draaide om geld of glimmende auto's, maar om jezelf laten zien,'for the next generation and the generation after that'.Ook toen hij een jaar later als enige rapper ooit een Pulitzer Prize won, onder meer omdat hij de'the complexity of Afro-American life'ving, stond hij stil bij de reddende rol van hiphop in zijn jeugd.
'Hiphop saved my life',is een gevleugelde uitdrukking onder liefhebbers, en het geldt beslist voor Kendrick Lamar (1987). Hij groeide op in Compton, een beruchte wijk in Los Angeles. Zijn ouders hadden voedselbonnen nodig om te overleven, hij groeide op tussen de bendes, vrienden werden neergeschoten, maar hiphop bracht verlossing. Als scholier maakte Lamar zelden huiswerk, maar hij schreef wel schriften vol met nog krakkemikkige teksten en algauw begon hij met optreden. En waar hij aan het begin van zijn loopbaan vooral stoer wilde overkomen, werd zijn muziek gaandeweg gelaagder en persoonlijker, met veel oog voor de achtergestelde positie van de zwarte gemeenschap, voor religie en moraliteit, voor tradities en ook muzikale variatie. Lamar werd zo'n zeldzame artiest die bij zowel critici als publiek in de smaak viel, een rappende dichter, iemand die via hiphop reflecteert op intergenerationeel trauma en daarmee honderden miljoenen luisteraars trekt.
Allemaal uitzonderlijk. Je kunt je daarom afvragen waarom hij de afgelopen tijd uitsluitend bezig was met hetdissenvan een van zijn bekendste collega-rappers, de Canadese rapper/zanger Drake, die hij in nummers beschuldigde van onder meer het geheim houden van een kind en pedofilie. Drake, op zijn beurt, rapte dat Lamar misbruikt was, vreemdging en vrouwen slaat.
Veertig jaar geleden doopte Public Enemy-rapper Chuck D hiphop om totthe black CNN,omdat Afro-Amerikanen zich via dit genre aan een enorm publiek over maatschappelijke zaken konden laten horen. Nu is hiphop een internationale miljardenindustrie, toonaangevend op het gebied van muziek en mode. Maar is het zwarte cnn intussen veranderd in een soortjuicekanaalmet harde drums eronder?
Meer nog dan de polemiekdie bij literatuur hoort, is dedisseen vast onderdeel van hiphop. Al vanaf het ontstaan van het genre, vijftig jaar geleden, halen rappers vaak fel naar elkaar uit; vrijwel alle belangrijke hiphopartiesten zijn weleens in een tekstuele strijd beland.Doordat een van de bekendste rapruzies ooit werd beëindigd door de moord op de twee hoofdrolspelers - 2Pac in 1996, The Notorious B.I.G. in 1997 - hebbenbeefsbinnen hiphop een gewelddadige bijklank gekregen. Niet helemaal onterecht, maar wie zich te veel richt op dat geweld, gaat voorbij aan een cruciaal ander element: dissen hoort bij de hiphopcultuur. Viabattleswaarin iemand ter plaatse kan bewijzen hoe snel hij teksten kan verzinnen, hoe virtuoos hij kan rappen dat de ander niets voorstelt, nep is, een poseur. En daarmee impliciet natuurlijk zegt: ik ben welecht. Het dissen hoort bij de geschiedenis, het spel, de sport.
In 2013 noemde Lamar op het vurige nummerControltalloze collega's bij naam, onder wie Drake, en pleitte voor meer onderlinge competitie:'I'm usually homeboys with the same n**** I'm rhymin' with/ But this is hip hop, and them n**** should know what time it is/ I got love for you all, but I'm tryna murder you.'Oftewel: backstage mag iedereen elkaar vriendelijk blijven begroeten, eenmaal met een microfoon in de hand zult u strijden.
Zo bezien was het logisch dat Lamar zich dit voorjaar afzette tegen zijn collega's J. Cole en Drake, die juist hadden gezegd dat zij met Lamarthe big threevan de hedendaagse hiphop vormen. Lamar rapte:'Motherfuck the big three/ It's just big me.'J. Cole trok zich na wat gesputter snel terug uit de strijd. Maar er kwam wel respons van Drake, in veel opzichten Lamars tegenpool: Drake groeide op in een Canadese middenklassenwijk en begon zijn carrière met acteren in de populaire tienerserieDegrassi: The Next Generation. In 2009 kwam Drake's grote muzikale doorbraak met zijn kenmerkende mengeling van rap en zang, van emotioneel en opschepperig, en hij groeide al snel uit tot een van de grootste popsterren ter wereld, met hits die Spotifyrecords aanscherpten en die in zowel een club als een H&M worden gedraaid; recent nog maakte de populaire muziek-app Shazam bekend dat er wereldwijd geen artiest zo vaak wordt opgezocht als Drake.
Nu rapte hij dat Lamar onnodig complexe muziek maakt en zakelijk wordt uitgeknepen. Ook waarschuwde hij Lamar om niet meer te reageren, want dan zou'the demon'in Drake ontwaken en de boel echt vijandig worden.
Lamar reageerde wel.
Er volgden negen disses over en weer,waaronder zes binnen één week - een record. Beide rappers verspreidden hun werk gewoon zelf, via hun online kanalen, waarmee elk nieuw nummer weer een publiek van tientallen miljoenen trok. Alleen voor Drake's trackFamily Matterswerd een (provisorische) videoclip gemaakt, de rest van de muziek staat los van enig album online. Geen gastartiesten, zelden een refrein, en de nummers duren ook nog ongewoon lang, alsof beide rappers in de studio maar bleven zoeken naar een nog vernederender hyperbool. In zijn vijandigste nummer,Not Like Us,noemt Lamar Drake een'certified pedophile'. Qua luistercijfers is het al een van de succesvolste hiphopnummers aller tijden, het wordt al weken voluit meegezongen in Amerikaanse clubs.
Dat is een vreemd, onaangenaam beeld. Er bestaan weliswaar filmpjes van Drake die intiem danst met minderjarige meisjes en verhalen over mogelijkegrooming-praktijken, maar aangeklaagd werd hij nooit. Waarom doen mensen dan toch voluit mee, wat is de grote aantrekkingskracht van deze ruzie, die doorThe New York Times'nucleair' werd genoemd en die volgens de bbc het gezicht van hiphop voorgoed veranderd heeft?
Er valt veel over de disses te zeggen, zoals: 1) Technisch gezien is Lamars aanpak superieur aan die van Drake, met veel meer registerwisselingen, muzikale gelaagdheid, doordachte verwijzingen. (De bekende website Genius, waarop songteksten geannoteerd worden, crashte nadat Lamars eerste disses uitkwamen en de populaire podcastDissectlaste met spoed enkele afleveringen in om alle lyrics te ontleden.)
2) Dit is overduidelijk een beef van nu: alles voltrekt zich in ongeëvenaard tempo, de artiesten worden voelbaar opgepookt via sociale media en dikken soms geruchten aan die daar al jaren circuleren.
3) Over de ruzie hangt de schaduw van een eerdere diss richting Drake, toen rapper Pusha T onthulde dat Drake een zoon had die hij geheimhield voor het publiek. Lamar en Drake lijken nu beiden bevangen door eenzelfde Yvonne Coldeweijer-achtige sensatiezucht: gewoon zeggen dat een ander slecht rapt volstaat niet meer, er moet iets onthuld worden, en die drang duwt ze naar harde, humorloze bochten.
Maar nog los van welke sneren waarom werken of wie waaromwint,is de vraag natuurlijk: waar ligt de grens? Wanneer wordt elkaar ridiculiseren onbetamelijk en wanneer onethisch? Het spelelement van rapmuziek raakt hier een morele component, zoals ook bij diverse eerdere hiphopruzies gebeurde. Ditmaal verwijten twee van de grootste artiesten elkaar handelingen waar vrouwen slachtoffer van zijn. Bewijslast? Niet vereist. Er worden personen, ook kinderen, in de nummers betrokken die nooit enige openbaarheid hebben gezocht en zich onmogelijk kunnen verweren. Een lastercampagne die wordt uitgevochten met een gigantisch publiek.
Wat hierbij opvalt:een helder beginpunt ontbreekt bij Lamar en Drake. Veel eerdere disses tussen rappers hadden een concrete aanleiding. Tupac verdacht The Notorious B.I.G. ervan dat die betrokken was bij een moordaanslag, en ook bijvoorbeeld de recente hiphopruzie in Nederland kent zo'n duidelijke oorzaak; Ronnie Flex haalde uit naar Kees de Koning en Jiggy Djé van platenlabel TopNotch omdat hij jarenlang 92 procent van zijn inkomsten had moeten afstaan.
Je kunt de vete tussen Lamar en Drake eenvoudig relativeren: er is dus niet slechts één oorzaak, en dit gaat om twee multimiljonairs die door deze ophef geld verdienen. Net als hun labels. Maar dat is een wel erg simpele, cynische benadering. Er valt namelijk goed aan Drake en Lamar te horen hoe woedend ze zijn, en vooral: dat dit méér voorstelt dan een afgebakend akkefietje. Dit is een botsing van werelden.
Want waar deze vete uiteindelijk het meest om gaat, en wat dit dissen veel meer maakt dan ruzie tussen twee opgefokte eenlingen, is de vraag hoe hiphop zich heeft ontwikkeld. En vermoedelijk is het deels daarom ook zo geëscaleerd. 'The black cnn' werd vanaf de jaren tachtig steeds massaler, populairder, lucratiever, en het subversieve karakter van het genre verdween daarmee onvermijdelijk meer en meer naar de achtergrond.
Drake is in zekere zin het summum van de commercialisering van het genre. Zijn werk draait om groot, groter, grootst, om geld, seks, drugs. In alle recente disses laat hij ook vallen hoe succesvol hij is. Lamar hamert juist steeds op Drake's gebrek aan authenticiteit: dat-ie een'liar'en'master manipulator'is, dat hij andermans stijlen imiteert, dat zijn buikspieren komen door een operatie, dat hij het n-woord niet mag gebruiken omdat hij lichtgetint is, dat hij geen oog heeft voor (Amerikaanse) traditie, dat hij alleen maar samenwerkt uit strategisch oogpunt:'You're not a colleague, you're a colonizer.'
Daarop had Drake welbeschouwd geen antwoord meer. OpThe Heart Part 6,het vooralsnog laatste nummer in deze ruzie, klinkt hij uitgeblust; hij lijkt zelfs in zijn eigen sneren niet meer helemaal te geloven. Op dit punt werd de communis opinio afgetekend: Drake hadverloren,en kort hierna maakte hij via Instagram bekend dat hij genoeg had van deze ruzie.
Veelzeggend is dat Kendrick Lamar ondertussen expliciet stelt dat hij namens de hiphopcultuur spreekt. Eigenlijk zegt hij in al die verschillende nummers hetzelfde: je bent geen stoere rapper, Drake, je bent naDegrassialleen maar een nieuwe rol gaan spelen. In zekere zin verzet Lamar zich tegen wat hijzelf dreigt te worden sinds hij is doorgebroken. Zijn laatste twee albums, beide zeer conceptueel van aard, gaan steeds over verleidingen, over vasthouden aan immateriële zaken, over persoonlijke groei (en Eckhart Tolle).
Drake staat met zijn nadruk op hedonisme voor dat wat Lamar nooit wil worden. Wie luistert naar Lamar, hoort ook iemand tegen zichzelf vechten, en alles eraan doen om een cultuur te beschermen die ooit zijn leven heeft gered.
Prince Williams / Wireimage / Getty Images | Drake tijdens het Lil Baby & Friends Birthday Celebration Concert. Atlanta, Georgia, 2022