Aandachtsjunk in het nauw Hoe Elon Musk zichzelf tot de hoofdpersoon van Twitter maakte

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
15 februari 2024
Bij Elon Musk, die in 2022 Twitter overnam, komt de stoom uit de oren als een ander voor een tweet meer likes krijgt dan hijzelf. Om dit te voorkomen knoeit hij desnoods met de algoritmen.
De gebruiker @maplecocainetweette ooit: 'Elke dag is er op Twitter één hoofdpersoon. Het doel is om die nooit te zijn.'
Dit is, zou je kunnen zeggen, de tweet die de dynamiek van Twitter het beste vat. Net als andere sociale platforms toont Twitter de interesse van gebruikers voor bepaalde bijdragen door een aantal zichtbare statistieken. Voor Twitter zijn dit 'likes' - als iemand het met een tweet eens is, kan hij of zij dit aangeven door op een hartje te klikken; een gebruiker kan ook nog een stap verder gaan en 'retweeten', waarbij de tweet op diens eigen account opnieuw wordt gepubliceerd en onmiddellijk zichtbaar is voor de eigen volgers van die gebruiker. Elke tweet toont het aantal likes en retweets, waardoor gemakkelijk te zien is hoeveel interactie er met een bericht is geweest.
Natuurlijk prikkelt Twitter zijn gebruikers met deze statistieken. Dit is niet uniek voor Twitter - viraliteit bestaat ook op andere netwerken, zoals Facebook, Reddit en zelfs Pinterest. Maar door de snelheid van Twitters engagementmechanisme kan het tabblad met meldingen echt ontploffen - en aangezien de meeste accounts openbaar zijn, kunnen zelfs kleine makers een publiek bereiken dat vele malen groter is dan hun aantal volgers.
Sinds @maplecocaine die tweet hierboven in 2019 plaatste, is hij meer dan dertigduizend keer geretweet en heeft hij zijn eigen lemma gekregen op Know Your Meme, waarmee de tweet tot de internetcanon is gaan behoren.
De volgende dingen worden vaak populair op Twitter: belangrijk nieuws, zelfingenomen politieke meningen, verontwaardiging en grapjes, vooral humor die vreemd of scherp is. Helaas is wat 'grappig' is vaak een kwestie van smaak, en een ongepaste of onhandige grap kan een gebruiker al snel in de problemen brengen. Een berucht voorbeeld is een tweet uit 2013 van Justine Sacco, destijds hoofd bedrijfscommunicatie bij het prestigieuze holdingbedrijf iac: 'Ik ga naar Afrika. Hoop dat ik geen aids krijg. Grapje, ik ben wit!'
Als je het op de ene manier leest, is het een grap met zelfspot over de bevoorrechting van witte mensen, maar als je het op een andere manier leest, is het racistisch. Sacco, die destijds slechts 170 volgers had, stapte bijna onmiddellijk na het versturen van de tweet in het vliegtuig. Terwijl ze in de lucht zat (elf uur lang; ze was inderdaad op weg naar Zuid-Afrika), ging de tweet viraal. Mensen begonnen Sacco te bekritiseren om haar grofheid, sommigen riepen haar werkgever zelfs op om haar te ontslaan.
De tweet werd gebruikt om het structurele racisme in de maatschappij aan te kaarten en er werd met nieuwe grappen op voortgeborduurd. #HasJustineLandedYet (#IsJustineAlGeland) begon trending te worden op Twitter. De dag nadat Sacco in Kaapstad landde, werd het iac te heet onder de voeten. Sacco werd ontslagen.
Goede tijden, slechte tijden: dit is een belangrijk onderdeel van de aantrekkingskracht van Twitter. Het moedigt gebruikers aan om viraal te gaan door ze te belonen met een door een algoritme gelokt publiek. Twitter kan in zekere zin van de ene op de andere dag een onbekend iemand heel populair maken. Maar het kan je ook zomaar veranderen in de publieke vijand van de dag.
'Het platonische ideaal van een hoofdpersoon-tweet: een redelijke klacht over een herkenbare situatie waar weinig van afhangt', schreef podcastmaker Michael Hobbes, 'en tienduizend mensen in de reacties verzinnen allerlei scenario's waardoor ze haar een verschrikkelijk persoon kunnen noemen.'
De tweet van Justine Sacco was niet echt een redelijke klacht. Maar op 20 december 2013 werd zij de hoofdpersoon van Twitter. Ze was niet de eerste en zou ook zeker niet de laatste zijn. Sinds Sacco zijn er veel hoofdpersonen de revue gepasseerd. Je had bijvoorbeeld 'Bean Dad', de muzikant/podcastmaker die een zelfverheerlijkend draadje postte over hoe hij een 'leermoment' voor zijn dochter bedacht toen hij erachter kwam dat zij niet wist hoe een blikopener werkte. In plaats van het haar te laten zien, probeerde ze het zes uur lang zelf uit te zoeken - veel twitteraars vonden dit wreed, en het verhaal werd nu dat dit gedrag mishandeling was.
Soms is het rechtvaardigheidsgevoel van Twitter wat eigenaardig. Denk bijvoorbeeld aan de reacties die werden uitgelokt door de vrouw die een pot chili con carne maakte voor haar buren ('aanmatigend'), of aan de reacties op de vrouw die toegaf dat ze 's ochtends graag in haar tuin een kop koffie dronk met haar man ('bevoorrecht'), of die op de jongvolwassen schrijver die zijn rivalen intimideerde ('enkel aangenomen bij defensieaannemer Lockheed Martin door nepotisme').
Dus waarom leek Elon Musk dan vastbeslotenom elkedag de hoofdpersoon van Twitter te willen zijn?
Anders gezegd: wat is het enige waar de rijkste man ter wereld blijkbaar niet zonder kan leven? Aandacht.
In januari 2023 nam Elon Musksengagement op Twitter af. James Musk - Elons neef en manager bij Twitter - vroeg een datawetenschapper om Elons theorie te onderzoeken: had een ontslagen lid van het engineeringteam het algoritme gehackt om zijn account minder zichtbaar te maken?
Het antwoord was eenvoudig: nee. Maar het probleem zat niet helemaal in Musks hoofd. Zijn tweets presteerden inderdaad niet zo goed als vroeger. De ceo had 124 miljoen volgers op Twitter, de meeste van alle gebruikers op het platform. Maar volgens een analyse vanThe Washington Postwas het gemiddelde dagelijkse aantal weergaven van zijn berichten gedaald van 231 miljoen in december naar 137 miljoen in de eerste zes weken van 2023.
De datawetenschapper bekeek de statistieken, half hopend dat hij bewijs zou vinden dat er opzet in het spel was. Het was duidelijk dat Elon zelf sabotage zocht achter de ontwikkelingen. Maar hij kon geen bewijs vinden om zijn vermoeden te ondersteunen. In plaats daarvan toonden de cijfers aan dat Elons account een aanzienlijkeboosthad gekregen in april 2022, toen werd aangekondigd dat hij Twitter zou overnemen, en vervolgens opnieuw in oktober, toen de overname daadwerkelijk doorging. Met het voorbijgaan van de tijd nam de interesse in de ceo af, evenals de interesse in de accounts waarmee hij interactie had.
Met andere woorden, de daling in Musks engagementcijfers was niet door manipulatie gekomen. Het was grotendeels vanzelf gegaan.
Met tegenzin vertelde de datawetenschapper aan James Musk wat hij had gevonden. James wilde het niet horen. 'Ik snap dat dit is wat er uit de data komt, maar Elon denkt dat er meer aan de hand is', meende de betrokken werknemer zich zijn woorden te herinneren. 'Ik vertrouw meer op zijn intuïtie dan op de data.'
Randall Lin, eenmachine learning-expert van Twitter, besloot zich ermee te bemoeien. James had gelijk: Elons intuïtie was meestal perfect. De ceo was niet altijd even goed op detailniveau, maar in de kern had hij meestal gelijk. Lin maakte een lijst met gebruikers, inclusief Elon, durfkapitalist Marc Andreessen en oprichter vanThe Daily WireBen Shapiro. Vervolgens voegde hij wat linkse mensen toe om het in evenwicht te brengen: president Joe Biden, volksvertegenwoordiger Alexandria Ocasio-Cortez en basketballegende LeBron James. Ten slotte voegde hij nog zijn eigen account toe, en het account van de vriend die had getweet over Musks eerste dag op kantoor. Net als Elon begrepen hij en zijn vriend Twitter intuïtief.
Aanvankelijk gaf Lin de lijst de naam 'kanaries', wat de suggestie wekte dat Twitter een kolenmijn was. Zijn plan was simpel: volg de accounts, kijk hoe ze presteren, en pas het algoritme waar nodig aan. Toen de lijst bij Twitter begon te circuleren, werd hij omgedoopt tot 'Vip-gebruikers'.
Lin realiseerde het zich op dat moment niet, maar de naamsverandering zou grote gevolgen hebben voor hoe Twitter deze bevoorrechte gebruikers behandelde. Wat voor Lin begon als een manier om te volgen hoe wijzigingen in Twitters algoritme vip-gebruikers beïnvloedden, eindigde ermee dat hij de vips zelf creëerde. De engineers van het bedrijf was namelijk opgedragen om het mogelijk te maken om bepaalde accounts een voorkeursbehandeling te geven, wat inhield dat de beperkingen die er normaliter voor zorgen dat mensen niet te vaak de tweets van één account in hun tijdlijn te zien krijgen, voor deze uitzonderlijke accounts niet golden.
Op 7 februari 2023liep een groep engineers op de tiende verdieping van het hoofdkantoor van Twitter in San Francisco het kantoor van Elon Musk binnen. Musk zat op zijn telefoon te scrollen. Hij keek niet op toen ze binnenkwamen.
'Wat de fuck is er met de app aan de hand, heren?' zei hij vlak.
Yang, een zachtaardige programmeur die al bijna tien jaar bij Twitter werkte, had Musks engagementsprobleem onderzocht, net als Lin en de datawetenschapper. Hij had vijf mogelijke redenen achter de daling gedetecteerd, maar de belangrijkste bleek nog steeds de meest voor de hand liggende te zijn: mensen waren gewoon niet meer zo geïnteresseerd in Musk als voorheen.
Yang vertelde Musk wat hij had ontdekt. Ondanks de gespannen sfeer in de ruimte speelde er een glimlach om zijn mondhoeken. Hij sprak over data, zijn specialiteit. Hij noemde het probleem een 'populariteitsdaling' en liet de Google Trends-grafiek zien, waarop Musk de grillige neerwaartse helling kon zien die zijn achteruitgang op het platform weerspiegelde.
Musks handen begonnen te trillen. Yang merkte het niet, maar Lin wel - hij keek nauwlettend naar Musk en zag het drama van ver aankomen. Hij kon wel schreeuwen tegen Yang: hou nou je mond, man! Stoppen met praten, nu!
Toen Yang dat inderdaad deed, ontsloeg Musk hem op staande voet.
De volgende dag had Lin een vergadering met Musk en de andere engineers die nog wel een baan hadden. Deze keer was hij vastbesloten om Musk een antwoord te geven dat hem beviel. Hij had de vip-lijst bestudeerd en had een theorie.
Twitters aanbevelingsalgoritme was altijd een beetje een mysterie geweest, zelfs voor degenen die eraan werkten. Heel eenvoudig gezegd werkte het als volgt: wanneer gebruikers de app openden, verwerkte het algoritme een veelvoud aan signalen om te bepalen wat ze te zien moesten krijgen.
De eerste stap van het proces werd 'kandidaat-generatie' genoemd - in wezen het kiezen van welke tweets er in de beperkte ruimte op iemands scherm zouden verschijnen. In het tabblad 'Voor Jou' zouden die kandidaten over het algemeen een combinatie zijn van accounts die de gebruiker volgde, accounts van buiten het netwerk van de gebruiker en advertenties. Vervolgens paste het aanbevelingssysteem een aantal filters toe om ervoor te zorgen dat een feed niet te veel tweets van één account bevatte, dat er geen tweets verschenen die de huisregels van het bedrijf schonden, en dat geblokkeerde accounts ook inderdaad niet getoond werden.
Tijdens dit proces gaf Twitter scores aan duizenden mogelijke kandidaat-tweets, en selecteerde er ongeveer dertig tweets uit die in de tijdlijn van de gebruiker zouden verschijnen. De scores bepaalden of een tweet werd weergegeven en waar hij op de lijst verscheen.
Lin legde uit dat de rangschikker - het deel van het proces waar Twitter de tweets scores geeft - altijd een beetje mysterieus gebleven was. Maar het was in ieder geval duidelijk dat het gevoelig was voor 'negatief engagement', wat betekende dat het zeer gevoelig was voor blokkeringen en ontvolgingen. De theorie was dat het feit dat Musks account veel negatief engagement kreeg, de prestaties ervan beïnvloedde. Lin ging het algoritme aanpassen om te kijken of dit klopte.
Nadat Lin klaar was met praten, leek Musk gerustgesteld. 'Ja, ik had toch al gezegd dat het zoiets moest zijn', zei hij.
Vier dagen later zat Elon Musksamen met News Corp-ceo Rupert Murdoch en zijn dochter Elisabeth Murdoch in een skybox in het State Farm Stadium in Glendale, Arizona, naar de Super Bowl te kijken. Het was met 24 graden een aangename dag en de Kansas City Chiefs stonden tegenover de Philadelphia Eagles. Zoals gewoonlijk verdeelde Musk zijn aandacht, hij wisselde tussen scrollen op zijn telefoon en kijken naar de wedstrijd.
Kort na de aftrap tweette Musk'Go Eagles!!!'samen met zes Amerikaanse-vlag-emoji's. Minder dan een uur later plaatste president Biden ook zijn steun voor de Eagles. 'Als jullie president kies ik geen favoriet', zei hij. 'Maar als de echtgenoot van Jill Biden:Fly Eagles, fly.'De tekst stond boven een video waarin Jill Biden te zien was; ze droeg een Eagles-shirt met 'Biden' boven het nummer 46.
Over het algemeen is Musk beter in Twitter dan Biden, dat zullen weinigen betwisten. Maar Bidens Super Bowl-tweet was hier de duidelijke winnaar. De tweet was grappig en lief, een ode aan zijn vrouw. Musk bekeek het aantal weergaven. Zijn eigen tweet had 9,1 miljoen impressies. Bidens tweet had er 29 miljoen.
Rond 20.15 uur eindigde de wedstrijd. De Eagles hadden verloren door eenfield goalin de laatste seconden; het werd 38-35. Musk was woedend. Hij verwijderde zijn tweet, stapte op zijn jet en vloog van Arizona naar Oakland. Hij ging rechtstreeks naar het hoofdkantoor van Twitter.
Ik was verbaasd toen ik de volgende dag Twitter opende en mijn hele tijdlijn vol Elon Musk zag. Daar was hij, tweetend over Dogecoin. Daar was hij weer, reagerend op een video van een man die in zijn blote bast in de sneeuw met twee pikhouwelen stond te zwaaien. 'Staat iedereens hele "Voor Jou"-pagina ook vol met Elons reacties?', vroeg ik op Twitter. Er werd door meer dan negenhonderd mensen op gereageerd, vooral met variaties op 'ja'.
Mijn telefoon trilde. Een onbekend nummer stuurde me een bericht op Signal. 'Hallo, is dit Zoe? Ik werk bij Twitter en ik wil wel wat details delen als je geïnteresseerd bent.' Ik vroeg om een vorm van legitimatie. Toen de medewerker een badge en een id-kaart stuurde, vroeg ik waar deze persoon het over wilde hebben.
'Het zit zo dat Elon de afgelopen week steeds gefrustreerder is geraakt over de dalende engagementcijfers; vorige week heeft hij hierom zelfs een engineer ontslagen', zei de medewerker, verwijzend naar Yang. 'Hij zet druk op de engineers om dagelijks onderzoek te doen. Er worden om 23.00 uur 's avonds vergaderingen over belegd, en die duren vaak tot middernacht. De vraag die we moeten beantwoorden is heel simpel: waarom daalt het aantal weergaven van Elons tweets? Dat en echt alleen dat is waar het om gaat - andere accounts doen er niet toe.'
Ik nam contact op met een handvol Twitter-medewerkers om te horen wat zij hiervan afwisten. Hoe meer mensen ik sprak, hoe krankzinniger het verhaal werd. Medewerkers onthulden alle details van wat er de vorige avond was gebeurd tijdens 'engagementavond', zoals ze de marathonwerksessie van na de Super Bowl noemden die uitgemond was in de kunstmatige vergroting van Musks bereik.
Ik ontving een document getiteld 'Alle hens aan dek', waarin het gestelde doel was om 'de oorzaak van het verschil in engagement tussen deze tweets te vinden'. De tweets in het document waren Musks en Bidens Eagles-tweets die op de dag van de Super Bowl waren geplaatst. Verderop in het document stonden stukjes code die lieten zien dat het engagement van Musks tweets kunstmatig werd opgeschroefd.
Ik ging aan de slag om zo veel mogelijk aanvullende informatie te verzamelen. Zodra ik alles had wat ik nodig had, vertelde ikPlatformer-oprichter Casey Newton dat het tijd was. We kwamen met het nieuws naar buiten: 'Ja, Elon Musk creëerde een speciaal systeem om jullie al zijn tweets eerst te laten zien', luidde de kop vanPlatformer.
Het verhaal was meteen een hit op Twitter; het bevestigde wat velen al dachten maar wat niemand had kunnen bewijzen: Musks account werd voorgetrokken ten opzichte van alle andere. De volgende dagen gingen voorbij zonder groot nieuws. Musk had min of meer toegegeven dat er iets verdachts aan de hand was met het algoritme, door een meme te tweeten waarop hij zijn tweets aan reguliere gebruikers dwangvoederde, en daaronder te schrijven: 'Blijf aan de lijn terwijl we aanpassingen maken aan het eh... "algoritme".'Maar op 17 februarikwam de ceo in actie, voor het eerst openlijk mijn rapportage betwistend. 'De "bron" van het bedrieglijkePlatformer-artikel is een ontevreden medewerker die al maanden betaald verlof had, al een baan bij Google heeft geaccepteerd en de behoefte voelde om een trap na te geven', zei hij. 'Twitter zal juridische stappen tegen hem ondernemen.'
Wat krijgen we nu? dacht ik. Waar heeft hij het over? Al mijn bronnen van het verhaal waren huidige Twitter-medewerkers. Was de nieuwe bron die naar me toe was gekomen vertrokken en naar Google gegaan in de drie dagen sinds het artikel was verschenen? Ik probeerde de betreffende persoon te bellen, maar er werd niet opgenomen. Ik belde opnieuw. Geen antwoord. Ik begon in paniek te raken.
Al snel nam een verslaggever vanInsidercontact op en vroeg mij en Newton of we wilden reageren op Musks beschuldigingen. Toen kreeg ik een onverwacht telefoontje van een bekende bij Whistleblower Aid, een organisatie die twee exposés had gecoördineerd metThe Washington Post. Ze waren bang dat Musk een van hun clienten ging aanklagen; een voormalige Twittermedewerker die naar Google was gegaan.
Op 24 januari hadThe Washington Posteen brisant verslag gepubliceerd met details over de vermeende schending van de privacy van een nieuwe klokkenluider bij Twitter. De klokkenluider beweerde dat de beveiligingscontroles van Twitter zo laks waren dat elke willekeurige engineer toegang kon krijgen tot een functie genaamd 'GodModus', waarmee ze konden tweeten vanaf elk account - inclusief de accounts van Elon Musk en Barack Obama.
'Vroeger was er een manier om het systeem van binnenuit een tweet te laten plaatsen als iemand anders', vertelde een voormalige medewerker mij. 'De tweet ging dan rechtstreeks naar debackend,en de backend kon op geen enkele manier zien dat die opdracht niet van buitenaf, van de accounthouder zelf, afkomstig was.' Met andere woorden, Twitter had geen sterke bescherming tegen interne aanvallen.
(Huidige Twitter-medewerkers waren overigens sceptisch over de beweringen van de klokkenluider. Het programma waarnaar hij verwees, dat inmiddels was hernoemd naar 'Voorkeursmodus', werd tegenwoordig zorgvuldig gemodereerd. 'Engineers worden niet aangemoedigd om met gebruikersgegevens te knoeien, net zomin als je pakjesbezorger er door zijn bovengeschikten toe aangezet wordt om met je pakketjes te knoeien', vertelde een van hen mij. Ik vond dit argument niet blijk geven van veel historisch besef. In december 2022 werd een voormalige Twitter-medewerker veroordeeld tot drie jaar gevangenisstraf voor spionage in opdracht van Saoedi-Arabië. Het bedrijf moest dus zeker wel rekening houden met interne bedreigingen, ook al waren ze dan zeldzaam.)
Nu, drie weken nadat het artikel vanThe Washington Postwas verschenen, was ik compleet in de war. Musk leek te impliceren dat de 'GodModus'-klokkenluider, met wie ik nooit had gesproken en die niet langer bij Twitter werkte, mij op de een of andere manier accurate informatie gaf over wat er op dat moment bij het bedrijf gaande was.
Terwijl ik probeerde uit te zoeken wat er nou precies aan de hand was, belde mijn bron terug. We konden elkaar via FaceTime spreken. De betreffende persoon werkte nog steeds bij Twitter en was begrijpelijkerwijs een beetje nerveus over Musks tweet, maar de bron had geen idee waar hij het over had.
Newton en ik brachten een ferme verklaring naar buiten waarin we zeiden dat we achter onze rapportage stonden, en Musk voerde zijn dreigement nooit uit.
Op een bepaalde manier had mijn verhaal hem in de kaart gespeeld: hij werd de hoofdpersoon van de dag. Eerst stond Twitter vol met Musks tweets; daarna stond het vol met tweets die klaagden dat er te veel Musk-tweets waren; en toen trok mijn verslaggeving, die uitlegde wat er was gebeurd, de aandacht weer terug naar hem.
Herinnerde zich aan het eind van de week zelfs nog maar iemand dat er een Super Bowl was geweest?
Dit is een bewerkte voorpublicatie uitExtreem intens: Twitter onder Elon MuskvanPlatformer-hoofdredacteur Zoë Schiffer, dat deze maand verschijnt bij Bot Uitgevers