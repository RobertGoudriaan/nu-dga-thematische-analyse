Jean Pierre R Opheffer leest

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
6 februari 2025
Op het moment dat ik dit schrijf is er nog geen bespreking verschenen vanVerzamelde gedichtenvan Jean Pierre Rawie.
Dat is wonderlijk.
Ik ken Jean Pierre. Al heel lang, al vanaf 1979 denk ik.
Hij droeg zijn eerste gedichten voor in literair café AaBC in Groningen en ik was onmiddellijk van hem onder de indruk.
Speelde hij een negentiende-eeuwer? Als het spel was, acteerde hij goed. Hij wist - ik heb het hem zien doen! - een hooggehakt schoentje of laars van een vrouw te ontfutselen, te vullen met champagne of wijn, en dat op te drinken. ('Wat doe je nu? Mijn pumps!') Er waren meer dan duizend literaire anekdotes die hij kende, en liep je met Jean Pierre door Groningen dan wandelde je met Petrarca naar de top van de Mont Ventoux; zat je met hem in een café dan bevond je je in een Salon bij Madame du Deffand of je hoorde Oscar Wilde praten in de Rhymers' Club.
Dat had allemaal te maken met zijn poëzie.
Gedichten met een vaste vorm. Kwatrijnen, sonnetten, villanelles, van de Experimentelen moest hij niets hebben. Jean Pierre kon zijn eigen tijd scheppen, die weinig te maken had met de huidige. Uiteraard dichtte hij over liefde, leven en dood in alle facetten.
Mooie formuleringen... Het gedichtBezit:'Waar ik mijn hart aan heb verpand/ in mijn verspild verleden,/ het ging voorbij, het hield geen stand,/ het is als zand vergleden// Ik heb mij steeds het meest gehecht/ aan sterfelijke zaken,/ aan dingen die ik nimmer echt/ tot mijn bezit kon maken.// Maar alles wat zo dierbaar was/ dat ik het heb verloren,/ is mij sinds ik het kwijt ben pas/ voorgoed gaan toebehoren.'
Het is verleidelijk om nu allemaal gedichten te citeren waarin Jean Pierre dit thema uitwerkt van het willen koesteren wat onmogelijk te koesteren is, maar dat zou te veel ruimte innemen.
Ik wil een andere vraag beantwoorden: waarom, hoewel hij misschien de populairste dichter van deze tijd is, heeft Jean Pierre naar mijn mening nooit de waardering gekregen die hij verdient?
Hij werd weggezet alslight versedichter. Alsof hij leuke taalgrapjes in komische rijmpjes vatte. Maar dat 'lichte' is hoogstens in zijn handen een stuk gereedschap en geen doel. Hij is geen light verse-acrobaat. Integendeel. In zijn gedichten moet De Tijd worden vastgelegd, wat natuurlijk niet kan. 'Wil ik van de sterren leren,/ waar gij, Tijd, gebleven zijt,/ blijkt dat gij met hen verglijdt/ zonder met hen terug te keren./ Hoe kan ik uw loop traceren/ niemand houdt u immers bij?/ Maar ach, wat verbeeld ik mij/ dat gij telkens zijt vervlogen;/ gij blijft, Tijd, steeds onbewogen/ en slechts ik, ik ga voorbij.'
Dit is een vertaling van Rawie van een gedicht van Luis de Góngora (1561-1627). Zijn schitterende vertalingen zijn ook opgenomen in zijnVerzamelde gedichten.Is zijn verdriet over vergankelijkheid te light? Te kitscherig? (Wat hem ook wel is verweten.) Hij zoekt, zoals uit zijn vertaling blijkt, contact met zijn collega's uit de zestiende eeuw. Maar hij doet dat ook met collega's uit andere eeuwen. Het is niet voor niets dat hij kiest voor vaste vormen, voor klinkende sonnetten, want ook in ritme en in vorm moet de tijd worden bewaard. Het ritme van de woorden, de jamben als wijzers van de klok. Want zo zie ik de gedichten van Rawie.
Zijn eigen laatste gedicht heetVoorbeschikt.Ik ga het toch in zijn geheel citeren: 'Mijn levenslot, mijn doen en laten,/ en waar ik ga en waar ik sta,/ blijkt plotseling in hoge mate/ bepaald door de genetica.// Meende ik eenmaal ongedwongen/ mijn zelfgekozen weg te gaan,/ opeens ben ik ervan doordrongen/ op weg te zijn naar Ispahaan.// Want wat er nog aan moois of lelijks/ in mijn bestaan gebeuren moet/ staat in een doorgedraaide helix/ geschreven in mijn hartenbloed.// En waar ik mij ontkomen achtte/ aan de predestinatieleer/ vind ik haar in een nooit gedachte/ noodlottige gedaante weer.'
Het noodlot weerhoudt ons eeuwig te leven; gedichten kunnen dat wel.
Alsof Rawie leuke taalgrapjes in komische rijmpjes vatte