Botte hakbijl of emancipatiemotor? De geschiedenis van de IQ-test

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
13 juli 2023
Intelligentietests, zoals de Cito-toets die we als kind maken, zijn bepalend voor onze levensloop. Maar wat meet zo'n IQ-test eigenlijk precies, wat is het gevaar ervan en is het begrip intelligentie niet te beperkt?
'Ik ben door deze toestandgedoemd om de rest van mijn leven als alcoholverslaafd blondje te worden gezien. Volgens deze uitslag zou ik geestelijk gehandicapt moeten zijn', aldus Bonnie St. Claire, nadat ze in 2007 had meegedaan aan het bnn-televisieprogrammaDe nationale IQ-test. Ze haalde een score van 52, de laagste ooit, zelfs lager dan die van een orang-oetan die eveneens aan het programma had meegedaan en 75 punten in de wacht sleepte. Volgens St. Claire was haar stemkastje kapot; medewerkers van het programma ontkenden dit.
Ze had natuurlijk geen officiële IQ-test gedaan, vertelde hoogleraar klinische neuropsychologie Margriet Sitskoorn, die als expert aan het programma verbonden was, maar de test gaf wel degelijk een 'grove indicatie' van intelligentie. Een officiële IQ-test wordt genormeerd onder een grote groep mensen, waardoor de uitkomst altijd relatief is; het gaat om een score in verhouding tot wat anderen hebben gescoord op dezelfde test. Bij honderd scoor je precies het gemiddelde. In de grafiek van een normale verdeling van IQ-scores is te zien dat veel mensen rond het gemiddelde scoren. Slechts twee procent scoort boven de 130 en is daarmee volgens de officiële maatstaven hoogbegaafd en aan de andere kant geldt eveneens dat slechts twee procent een score van 70 of lager heeft. Je kunt echter niet zeggen dat iemand met een IQ van 140 twee keer zo slim is als iemand met een IQ van 70; de grafiek is niet lineair en er is geen absoluut nulpunt. Veel mensen scoren rond het gemiddelde van honderd; hogere en lagere scores komen geleidelijk aan steeds minder voor.
De test van het tv-programma was weliswaar op dezelfde manier genormeerd, maar wel onder een veel kleinere groep mensen. Daarmee had de test niet dezelfde waarde als een echte IQ-test.
Arme Bonnie. Iedereen wist in die tijd dat ze leed aan een ernstige alcoholverslaving die haar score ernstig zou kunnen hebben beïnvloed. Haar ontzetting zegt echter vooral veel over de waarde die we hechten aan het IQ, zelfs als het niet officieel gemeten is. Want een jaar later won Diederik Samsom met een score van 136. Hoewel sommigen misschien al vermoedden dat Samsom een knappe kop was (hij studeerde af in de kernfysica), leek hij na dit programma voorgoed te boek te staan als slimmerik.
De nationale IQ-testwas natuurlijk een televisiespelletje, maar ook in het echte leven spelen IQ-testen een grote rol. Zo is de Cito-toets voor een deel een verkapte intelligentietest. Een aantal vragen toetst de lesstof van de basisschool, maar het gros van de vragen heeft hier niets mee te maken. Eindexamens in het vervolgonderwijs testen dan weer wel de lesstof, maar in het werkend leven worden veel mensen opnieuw geconfronteerd met een IQ-test die mee kan spelen bij het al dan niet doorstromen naar een hogere functie. Maar wat meet een IQ-test nu eigenlijk precies? Kun je intelligentie wel meten? Hechten we niet veel te veel waarde aan dergelijke testen? En zijn ze nog wel van deze tijd?
Hoewel de naam van Alfred Binetvoorgoed verbonden is geraakt aan de gestandaardiseerde IQ-test, was deze Franse psycholoog (1857-1911) oorspronkelijk vooral geïnteresseerd in variatie in intelligentie en niet in scores ervan. Hij begon met het testen van zijn eigen dochters, Madeleine en Alice, en liet hen verschillende cognitieve en persoonlijkheidstesten maken. Veel daarvan worden nu nog gebruikt. Zijn eerste analyses waren vooral van kwalitatieve aard. Waarom maken kinderen een fout terwijl ze een test maken? Hoe denken ze precies? Waar ligt hun kracht en waar hebben ze moeite mee?
In 1892 nam de jonge arts Théodore Simon contact op met Binet. Hij vroeg zich af hoe hij de groep 'abnormale mensen' die hij tijdens zijn psychiatrische stage had ontmoet, kon onderwijzen. Binet besloot Simon te begeleiden en werkte vanaf dat moment met hem samen. In 1904 kreeg Binet de opdracht van de Franse minister van onderwijs om een manier te vinden om kinderen die niet konden meekomen in het 'gewone' onderwijs uit de populatie te filteren om ze alternatief onderwijs of extra begeleiding te bieden. In 1905 bracht hij de eerste 'Binet-Simontest' uit. Die werd nog verschillende malen aangepast en verfijnd.
Hun test bestond uit dertig onderdelen die steeds moeilijker werden. Kinderen die niet verder kwamen dan de eerste zes onderdelen werden beschouwd als 'idioten', terwijl kinderen die bleven steken bij vijftien vragen werden ingedeeld in de categorie 'imbecielen'. Maar Binet en Simon wezen erop dat het onderscheid tussen 'normaal' en 'achterlijk' alleen iets zou zeggen overhet moment van het makenvan de test en niet over het verleden of de toekomst van het kind in kwestie, over de omstandigheden of over de mogelijkheden om zogenaamde 'achterlijkheid' te genezen. Ze geloofden dan ook niet dat intelligentie een vaststaand en onveranderlijk gegeven was.
De test viel in vruchtbare aarde. Tegen het einde van de negentiende eeuw was in de meeste westerse landen namelijk het idee ontstaan dat alle kinderen onderwijs moesten kunnen volgen. In Nederland werd in 1901 zelfs de algemene leerplicht voor kinderen ingevoerd. De vraag was: hoe regel je dit onderwijs voor een groep die zo divers is? Hoe deel je kinderen in?
In 1911 introduceerden Binet en Simon in een nieuwe, aangepaste test het begrip 'mentale leeftijd'. Zo kon een kind feitelijk acht jaar oud zijn, maar de mentale leeftijd hebben van iemand van elf op basis van het aantal correct beantwoorde vragen. De verhouding tussen die twee leeftijden bepaalde grofweg de intelligentie en deze verhouding vormde de basis voor het later in de VS ontwikkelde intelligentiequotiënt, het IQ: de mentale leeftijd gedeeld door de kalenderleeftijd keer honderd. Zelf gebruikten Binet en Simon nog geen getallen.
Bovendien wezen Binet en Simon er herhaaldelijk op dat verschillende factoren een rol konden spelen bij de uitkomst: achtergrond, opvoeding, leefomgeving of stress over de test zelf waren allemaal belangrijk. De test zou dan ook slechts kunnen worden gebruikt om kinderen uit een vergelijkbare omgeving met elkaar te vergelijken. Ten slotte benadrukten ze dat het bij hun test slechts ging om een eerste identificatie van een specifieke groep, maar dat daarmee nog niets was gezegd over het soort onderwijs dat aan de afgevallen kinderen moest worden aangeboden. Het doel van het ministerie was echter vooral om minder presterende kinderen uit het gewone onderwijs te zeven zodat de 'gewone' kinderen niet werden opgehouden.
Hoewel het Franse ministerieuiteindelijk geen gebruik maakte van de Binet-Simon-test, verspreidde die zich razendsnel over de rest van de westerse wereld. In Nederland was het de schoolarts Dirk Herderschêe die de test opmerkte en 'vernederlandste' tot de Binet-Simon-Herderschêe-test die hier van 1919 tot in de jaren zestig werd gebruikt om kinderen te identificeren voor wat nu speciaal onderwijs heet. In de VS werd de test verder ontwikkeld aan de universiteit van Stanford en omgedoopt tot de Stanford-Binet-test die voor het eerst werd gebruikt in 1916, in eerste instantie om Amerikaanse rekruten voor het leger te selecteren.
De IQ-test was niet alleen een manier om het onderwijs efficiënt te organiseren; aanhangers van de eugenetica zagen in de test een onderbouwing van hun racistische ideeën. Zij probeerden in het begin van de twintigste eeuw objectieve methoden te vinden om karaktereigenschappen als intelligentie te meten. Op die manier wilden ze de superioriteit van het 'noordelijke ras' bewijzen. Deze eugenetici waren al langere tijd bezig met de meest bizarre methoden om dit bewijs te leveren (schedelmetingen, het schetsen van de tenen van prostituees, analyses van gezichten). De IQ-test was voor hen een geschenk uit de hemel en werd vervolgens gebruikt voor de meest afschuwelijke vormen van uitsluiting en geweld tegen mensen die biologisch inferieur werden geacht: gedwongen sterilisaties, deportaties en uiteindelijk de verschrikkingen van de holocaust. Kortom, er hangt een zeer donkere schaduw over het gebruik van IQ-testen in het begin van de twintigste eeuw.
In het boekThe Neuroscience of Intelligence(2016) erkent Richard Haier, emeritus hoogleraar psychologie aan de Universiteit van Californië-Irvine, dit gitzwarte verleden. Maar hij wijst ook op de emancipatoire waarde die IQ-testen de afgelopen honderd jaar hebben gehad. Juist voor slimme kinderen uit minder geprivilegieerde omgevingen, die onder normale omstandigheden nooit de mogelijkheid zouden hebben gekregen om verder te leren, hebben dergelijke testen deuren geopend.
In een Amerikaanse podcast vertelt Haier uitgebreid over IQ-testen en het meten van intelligentie. Op de vraag hoe je de intelligentie van een mens kunt reduceren tot een getal antwoordt Haier: 'Intelligentie is niet gewoon een getal, het gaat erom wat die getallen zeggen over je mogelijkheden om in het dagelijks leven te navigeren.' Hij ergert zich aan critici van intelligentieonderzoek: 'Meestal zijn dit academici die zelf nogal slim zijn. Juist deze mensen kunnen zich maar moeilijk voorstellen hoe de wereld eruitziet voor mensen met een IQ van 80 of 70. Dat is een totaal andere dagelijkse ervaring. Zelfs voor mensen met een IQ van 85-90 ziet de wereld er al anders uit.'
Hij wijst erop dat het Amerikaanse leger een minimum-IQ van 83 hanteert voor rekruten. 'Mensen met een lager IQ blijken niet te kunnen worden getraind voor de werkzaamheden die nodig zijn in het leger. Daar kunnen die mensen niets aan doen, maar we kunnen dat feit niet negeren en doen alsof het niet bestaat.' Volgens Haier hebben '51 miljoen Amerikanen, inclusief 14 miljoen kinderen, en 10 miljoen Britten, inclusief 1,8 miljoen kinderen, een IQ onder de 85 zonder dat ze hier iets aan kunnen doen'. Als we dit accepteren, kunnen we serieus gaan kijken naar oplossingen. Zo denkt Haier bijvoorbeeld aan een basisinkomen.
Praten over intelligentie, wetenschappelijk onderzoek doen naar intelligentie, zelfs het schrijven van een artikel over intelligentie; het is oppassen geblazen, want het is een mijnenveld. Hoogleraar psychologische methodenleer aan de Universiteit van Amsterdam Han van der Maas weet er alles van. 'Geen enkele student kiest dit onderwerp uit vrije wil. Elke uitkomst van onderzoek is politiek en je moet verschrikkelijk je best doen om alles perfect uit te voeren, want anders word je erop afgerekend.' Dit heeft te maken met racistische theorieën die nog steeds de ronde doen en die op het idee gestoeld zijn dat intelligentie verschilt tussen groepen, deels vanwege genetische verschillen tussen deze groepen. 'Hoewel het rasbegrip geen biologische basis heeft en veeleer een sociaal construct is, gaan de studies waarop dergelijke racistische wetenschappers zich baseren wel vaak over "ras". In vragenlijsten identificeren mensen in de VS zichzelf namelijk wel als behorend tot een bepaald ras. Daarom hebben we er ook veel empirische studies over.'
De Amerikaanse onderwijspsycholoog Arthur Jensen publiceerde bijvoorbeeld in 1969 een artikel waarin hij suggereerde dat compenserende maatregelen in het onderwijs hadden gefaald doordat sprake was van genetische groepsverschillen tussen zwarte en witte mensen. In het boekThe Bell Curve(1994) herhaalden Richard J. Herrnstein en Charles Murray dit idee en dit controversiële boek zorgt nog steeds voor debat. Ten eerste stelt het dat er gemeten verschillen zijn in IQ tussen verschillende bevolkingsgroepen. Dit is vrij algemeen aanvaard, bevestigt hoogleraar Van der Maas. 'Die verschillen worden consequent en wereldwijd gezien. Ook in Nederland zijn er verschillen gemeten in IQ tussen bevolkingsgroepen. De vraag is alleen wat de oorzaak daarvan is. Als er helemaal geen verschil zou worden gemeten tussen het IQ van mensen in meer of minder geprivilegieerde omstandigheden, dan zou dat eigenlijk raar zijn, want voor intelligentie speelt de omgeving een grote rol.'
Een belangrijke kritiek op de IQ-test is die van culturele bias. Volgens Van der Maas speelt deze bias een beperkte rol. Bias kan niet de grote verschillen in gemeten IQ verklaren. Hij denkt dan ook niet dat het verstandig is om de kritiek hierop te concentreren, al zijn er voorbeelden waarbij testbias wel degelijk een rol speelde. 'Mensen gingen IQ-testen afnemen bij inheemse volkeren in Afrika die écht in een totaal andere wereld leven dan de onze', zegt Van der Maas. 'Ja, dan zijn de uitslagen werkelijk nietszeggend.'
De tweede stap in de redenering inThe Bell Curvebetreft individuele verschillen. Een min of meer onomstreden gegeven is dat de variatie in gemeten IQtussenindividuen deels van genetische aard is. Dat wil niet zeggen dat bekend is welke genen precies coderen voor intelligentie. 'Het gaat om een heleboel genen die allemaal een heel kleine correlatie hebben met het gemeten IQ. Als we al die heel kleine effectjes samennemen, dan komen we tot een variantie van tussen de tien en twintig procent. Dus ja, er is een genetische component, maar die is voor wat betreft individuele verschillen nog steeds relatief klein.'
En dan komt het belangrijkste: voor veel mensen voelt het logisch om de stap te zetten van de min of meer vaststaande individueel genetisch bepaalde variatie (al is die klein) naar variatie tussen groepen. Maar dat er verschillen zijn aan te wijzen tussen individuen en dat die deels genetisch verklaarbaar zijn, wil helemaal niet zeggen dat er ook genetische verschillen zijn tussen bevolkingsgroepen. De incorrecte generalisatie van het effect op een verklaringsniveau naar het andere is bekend als Simpsons paradox.
Van der Maas legt deze paradox graag uit aan de hand van het voorbeeld van typen. Kijk je naar het niveau van het individu, dan zie je dat de typsnelheid positief correleert met het aantal fouten: hoe sneller je typt, hoe meer fouten. Als je nu dezelfde relatie bestudeert in een groep mensen, dan zie je het omgekeerde effect. De meeste mensen die snel kunnen typen hebben zich die vaardigheid immers eigen gemaakt en maken minder fouten dan mensen die slechter (en langzamer) typen. Het kan dus heel goed mogelijk zijn dat binnen een hele bevolkingsgroep de snelheid van typen juist negatief correleert met het aantal fouten.
Van der Maas ziet het als zijn taak om dergelijke racistische wetenschap consequent te blijvendebunken. 'Er zijn eigenlijk drie manieren om ermee om te gaan. Je kunt het doodzwijgen. Dat heb ik een tijdje gedaan, maar de theorieën bleven maar de kop opsteken. Een ander optie is cancellen; dat doen veel Amerikaanse studenten nu. Maar je merkt dat dit juist koren op de molen is voor mensen als Murray, want die hebben plotseling een heel nieuw platform waarbij ze schermen met de vrijheid van meningsuiting. Bovendien versterkt het mensen die geloven in complottheorieen in hun vermoeden van het achterhouden van "de waarheid" over intelligentie: het zogenaamdered pill-idee van deMatrix.' Om die redenen blijft hij het wetenschappelijke debat aangaan.
Van der Maas rolde per toevalin dit onderzoeksveld. Hij moest een module lesgeven over intelligentie en kwam erachter dat de achterliggende theorie van intelligentie zeer zwak is. Hij doelt hier op de standaardtheorie van -g-, waarbij de g staat voor'general intelligence'. Deze -g-zou onze IQ-score bepalen. Wat de -g-is, is na ruim honderd jaar onderzoek nog steeds onduidelijk. 'In feite is het niets meer dan een statistisch construct, dat de kern van intelligentie zou moeten omvatten', aldus Van der Maas. Het is een typisch voorbeeld van reïficatie, oftewel het 'verdingelijken' van een abstractie. Eerst voer je een statistische analyse uit op IQ-metingen. Daar haal je een bepaald construct uit, de -g-, en daarna doe je alsof die -g-echt bestaat, maar dat je hem alleen nog niet hebt gevonden. Van der Maas schreef er in 2014 een paper over:Intelligence Is What The Intelligence Test Measures. Seriously.
Je zou het kunnen vergelijken met de ziel: niemand weet waar die zit, maar veel mensen zijn er toch van overtuigd dat de ziel bestaat. Het al dan niet bestaan van -g-is in het wetenschappelijke veld van het intelligentieonderzoek bijna net zo'n grote discussie als het bestaan van God. 'We noemen het ook wel het debat van de kleine -g- en dat van de grote -G-', zegt Van der Maas lachend. 'Vaak komen mensen er ook niet voor uit dat ze eigenlijk in -g-geloven. Net zoals bij de grote -G-. Dan zeggen ze: "Ja, ik weet niet precies wat het is, maar ik voel wel dát er iets is." Heel irritant vindt Van der Maas dat. 'Kom er dan gewoon rond voor uit dat je in -g-gelooft.'
De term -g-werd al in 1904 gemunt door de Britse psycholoog en statisticus Charles Spearman. Hij was ervan overtuigd dat de latere IQ-testen in feite een meting waren van -g-. Dit is ook de overtuiging van Richard Haier, die in de podcast uitlegt hoe -g-vrij stabiel is gedurende het leven, onveranderlijk, en hoe -g-voor vijftig procent de uitslag van een IQ-test bepaalt. Hoewel Haier geen racistische theorieën aanhangt, gaat zijn redenering wel in de richting van een bepaalde onvermijdelijkheid van intelligentie, van een zeker biologisch determinisme. Je wordt nu eenmaal slim geboren of niet. Daar moeten we als samenleving iets mee en dat kun je beter onder ogen zien dan het ontkennen.
Van der Maas gelooft niet in -g- en daarom ontwikkelde hij in 2006 een alternatieve theorie, die inmiddels meer dan duizend keer is geciteerd. Het is de theorie van het mutualisme, een theorie die intelligentie beschouwt als complex netwerk, als een soort ecosysteem waarin allerlei verschillende cognitieve functies met elkaar interacteren en van waaruit intelligentie als emergent fenomeen naar voren komt. Het is een theorie die veel meer mogelijkheden biedt om in te grijpen en bij te sturen. Bovendien is het een theorie die aansluit bij het huidige denken in een gebied als de psychiatrie: een netwerkbenadering. Daarbij gaan wetenschappers niet op zoek naar de specifieke locatie van een stoornis in de hersenen, maar zien ze bijvoorbeeld een depressie als het gevolg van interacties in het ecosysteem van de hersenen, maar ook met externe factoren als armoede en geldproblemen.
Hoewel -g-nog steeds de dominante theorie is in het onderzoeksveld van intelligentie, krijgt het mutualistische model steeds meer aanhang. Het is bijvoorbeeld ook een model dat het zogenaamde Flynn-effect kan verklaren. James Flynn ontdekte dat gemiddeld genomen mensen in de afgelopen honderd jaar slimmer zijn geworden, en wel met één standaarddeviatie, dat is ongeveer 15 of 16 IQ-punten. De biologische evolutie van de hersenen kan nooit zo snel zijn gegaan, dus dit moet iets met de omgeving te maken hebben.
Van der Maas: 'In vergelijking met honderd jaar geleden hebben we natuurlijk betere voeding gekregen, minder armoede, betere leefomstandigheden, maar ook hebben we een relatie opgebouwd met de ons omringende technologie. Het feit dat je een rekenmachine kunt gebruiken, een computer, een vertaalmachine, nu ChatGPT; het maakt allemaal dat we steeds slimmer worden.' Hij is zich ervan bewust dat dit gek klinkt in een wereld waarin je soms juist het gevoel krijgt dat iedereen steeds dommer wordt. Toch is het Flynn-effect 'heel robuust' en er is vanuit die stabiele -g-geen goede verklaring voor te geven. 'Aanhangers van -g-gaan dan opeens de kwaliteit van de IQ-testen ter discussie stellen, terwijl ze die kwaliteit in het debat over groepsverschillen juist verdedigen. Dat is ook weer zo'n voorbeeld van ideologisch argumenteren.'
De vraag blijft of intelligentieals begrip niet te beperkt is voor de meting en selectie van kinderen van jongs af aan. Van der Maas erkent dat er beperkingen zitten aan IQ-testen, maar hij is toch een groot voorstander. Ook hij wijst op de emancipatoire waarde van dergelijke testen, maar daarnaast legt hij uit dat het 'de beste testen zijn die we hebben in de psychologie. In vergelijking met bijvoorbeeld de natuurkunde is dat natuurlijk nog steeds niet heel exact, maar de voorspellende waarde van deze testen is binnen de psychologie het allerhoogst. IQ-scores blijven relatief stabiel gedurende het leven en correleren sterk met het latere opleidingsniveau, maar ook bijvoorbeeld met levensduur. Als je zo'n goede test in handen hebt, dan moet je daar toch iets mee?'
Scott Barry Kaufman is een Amerikaanse cognitief psycholoog en auteur van het invloedrijke boekUngifted: Intelligence Redefined(2013). Het woordungiftedis een woordspeling op de AmerikaanseGifted and Talented-programma's, speciale klassen met extra uitdaging voor kinderen die bestempeld zijn als bovenmatig intelligent.
Zelf kreeg Kaufman op driejarige leeftijd na een ooroperatie problemen met de verwerking van woorden. Er werd al gauw een leerstoornis geconstateerd. In groep vijf deed hij een IQ-test op basis waarvan hij het jaar moest overdoen. Later werd hij naar het speciaal onderwijs gestuurd. Al deze ervaringen zetten hem aan het denken. Hoe bepalend is dit label voor mij? Ben ik echt zo dom? Kan ik ooit wetenschapper worden? Zijn werk en boek zijn uiteraard het bewijs dat hij een succesvolle wetenschapper kon worden, maar Kaufman ergert zich aan de manier waarop kinderen worden afgeserveerd door de botte hakbijl van IQ-testen. Hij bepleit een veel holistischer manier van denken over intelligentie. 'Testen is een eenmalige deal: je bent intelligent geboren of niet. Moraliteit, intensiteit, gevoeligheid, creativiteit en leiderschap zijn allemaal volledig afwezig in deze definities van intelligentie en de metingen daarvan.'
Iemand als Howard Gardner bepleitte eveneens een breder begrip van intelligentie met zijn theorie van'multiple intelligences'.In deze theorie kan iemand niet alleen cognitief slim zijn, maar ook bijvoorbeeld muzikaal slim of 'natuurslim'. De theorie van Gardner en de bijbehorende variatie in 'leerstijlen' zijn nog steeds populair op sommige plekken in het onderwijs, maar de theorie is inmiddels wel ontkracht als typische onderwijsmythe. Gardners definitie van intelligentie is veel te breed en gaat in feite meer om persoonlijkheidskenmerken en vaardigheden dan om intelligentie. Bovendien werd zijn theorie nooit empirisch onderbouwd.
Toch is de oproep van Kaufman om een bredere blik begrijpelijk. Natuurlijk is intelligentie, in de zin van het probleemoplossend vermogen van mensen, cruciaal om te overleven, maar compassie en moraliteit zijn minstens zo belangrijk als we de overweldigend grote problemen van de huidige wereld zonder cynisme tegemoet willen treden. De vraag is wel of je deze concepten onder het begrip intelligentie moet scharen. Je zou ook kunnen stellen dat er simpelweg meer belangrijke eigenschappen zijn dan intelligentie. Denk bijvoorbeeld ook aan motivatie en doorzettingsvermogen.
Met het nieuwe model van Van der Maas in handen kunnen intelligentietesten juist meer behelzen dan die 'eenmalige deal'. Doordat in de brede netwerkbenadering veel meer factoren worden meegenomen, kan ook op veel meer punten worden ingegrepen en kunnen kinderen op meer verschillende manieren worden geholpen. Intelligentie wordt dan minder statisch dan met het starre -g-model. Tegelijkertijd moeten we realistisch zijn over een laag IQ, want Haier heeft ook gelijk dat de wereld er heel anders uitziet voor iemand met een IQ van 80 of 70. Juist de erkenning en rechtvaardige benadering van deze kwetsbare groep kan een manier zijn waarop de samenleving als geheel gevoeligheid, leiderschap en moraliteit kan tonen.