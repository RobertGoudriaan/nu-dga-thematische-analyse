Bij nader inzien

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
10 augustus 2023
POPMUZIEK Gabriels
Klassiek dilemma van veel kunstenaars, van de letteren tot de muziek: wanneer verklaar ik het werk áf? In de popmuziek leidt voortschrijdend inzicht, of in ieder geval ánder inzicht, al tijden tot albums die meestal decennia later opnieuw worden uitgebracht, maar nu met de definitieve mix, of in de volgorde waarin de nummers toen eigenlijk al hadden moeten staan, of nu mét de nummers die er destijds op het laatste moment vanaf vielen maar bij nader inzien onterecht.
Het streamingtijdperk heeft het herzien van keuzes gemakkelijker gemaakt. Artiesten kunnen tegenwoordig gewoon de mix aanpassen of dat ene losse nummer dat opeens een hit wordt alsnog op het album plaatsen waar het aanvankelijk niet op stond. De overtreffende trap van dit gedrag is, uiteraard, in handen van Kanye West, die de mogelijkheid ten volle benut om aan nummers te blijven werken die eigenlijk al de wereld in waren gestuurd.
Gabriels, bestaande uit Jacob Lusk, van oorsprong een gospelzanger uit Compton, en Ryan Hope, oorspronkelijk een filmmaker uit Sunderland, en Ari Balouzian, een klassiek geschoolde violist en producer uit Los Angeles, maakten vorig jaar veel indruk metAngels & Queens,een album van zeven nummers en nog geen half uur. Een hálf album, blijkt een jaar later, want het Brits-Amerikaanse trio heeft het nu aangevuld met nog zes nummers. Omdat ook de volgorde nu anders is, is het op een wonderlijke wijze tegelijk meer van hetzelfde album als een níeuwe plaat. En het bewijs dat volgorde ertoe doet, want het al bekendeThe Blindvalt heel anders na opeens een nieuwe opener,Offering,een vloeiende symbiose van de gospel-, filmen klassieke viool-achtergrond van de drie bandleden.
The Blind,over het blijven hangen in een verstikkende relatie, leunt op de muzikale vertaling van precies dat thema: blijven hangen, in dit geval in het tegendraadse ritme van eenloop.Nieuw is het even gedragen als ontspannenProfessional,waarin de ziel van Nina Simone doorleeft. Niet nieuw, maar ópnieuw isLove and Hate in a Different Time,dat in de oorspronkelijke versie uit 2021 deed denken aan Curtis Mayfield, maar nu een veel prominentere discobeat heeft gekregen. Wat het heeft verloren aan warmte heeft het gewonnen aan opzwepend effect. Op de live festivals van deze zomer coverde het trio na dit nummer vervolgensPrivate Dancervan Tina Turner enBack to Lifevan Soul II Soul, waarmee Gabriels eigenlijk het criterium voor al hun keuzes samenvatte: als er maar soul in zit. Het nieuwe, grootseGreat Windis daarin een hoogtepunt: het klinkt alsof Lusk ieder koor waarin hij ooit heeft gezongen heeft meegenomen naar de studio.
'Een van de meest oorspronkelijke albums die ik de laatste tien jaar heb gehoord', zei Elton John enkele jaren geleden over hun eerste werk. De oude meester zag het toen al scherp.
Leon Verdonschot
Gabriels -Angels & Queens
Julian Broad | Gabriels: van links naar rechts: Ryan Hope, Jacob Lusk en Ari Balouzian