Goedemorgen meneer, goedenavond meneer Film Marco Bellocchio

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
25 januari 2024
Op het International Film Festival Rotterdam presenteert de Italiaanse regisseur Marco Bellocchio zijn recentste film,Rapito,en geeft een masterclass. De 84-jarige keizer van de arthousefilm heeft een bijzondere staat van gratie bereikt.
Het kantoor van Marco Bellocchiois een appartement op de begane grond van zo'n typisch anoniem jaren-zestigcomplex, gebouwd voor de toen opkomende gegoede middenklasse in Rome. De stilte galmt door het trappenhuis, men bemoeit zich hier niet met elkaar, ieder zit achter zijn eigen voordeur. 'Links achter de trap de laatste deur', had de portier gezegd, die de hele dag in een naargeestig hokje naast de travertijnen trap in de gaten houdt wie er komt en gaat. Portiers in dit soort hokjes zijn er nog veel in Rome. Het zijn levens die je je niet te veel in moet denken, maar dat is moeilijk wanneer je er zoveel keer per dag langs moet,buongiorno dottore, buonasera dottore,er is post voor u, er heeft iemand naar u gevraagd.
Marco Bellocchio zal duizenden keren in zijn leven langs de portier zijn gegaan, want dit kantoor aan de brede zesbaansweg Via Nomentana is al tientallen jaren zijn basis in Rome. Het is eigenlijk, besef je wanneer hij zelf komt opendoen, net zo'n soort appartement als inBuongiorno, notte,('Goedemorgen, nacht') uit 2003, Bellocchio's claustrofobische film over de 55 dagen in 1978 waarin de partijleider van de christendemocraten Aldo Moro gevangen werd gehouden door de Rode Brigades, in een keurig burgerappartement in Rome zonder dat iemand van de buren het in de gaten had. Een sterke film, gebaseerd opIl prigioniero('De gevangene'), het boek dat een van Moro's cipiers, Anna Laura Braghetti, over die 55 dagen had geschreven.
Het appartement was gehuurd op haar naam, omdat haar gezicht nog niet voorkwam op de 'meest gezocht'-posters met foto's van de leden van de Rode Brigades die in politiebureau's door heel Italië hingen. Zij speelde het vrouwtje van een ander onbekend lid van de Rode Brigades in het appartement op de begane grond, droeg een trouwring, deed de boodschappen, hing de was op in het tuintje, zwaaide naar de buren, kookte voor de hele ploeg, ook voor Aldo Moro, die diep in de krochten van het appartement in een geluidsdichte gangkast werd gehouden terwijl heel Italië naar hem op zoek was. Maar was dat eigenlijk echt zo?
Het waarom van de moord op Aldo Moro, de man van het 'historische compromis' dat hij vlak voor zijn ontvoering bijna voor elkaar had met de communistische partijleider Enrico Berlinguer, is altijd als een spook boven Italië blijven hangen. Wie wilde destijds per se niet dat de toenadering tussen de grootste regeringspartij, de christen-democratische DC, en de grootste oppositiepartij, de communistische pci, zou lukken? Ongetwijfeld de Rode Brigades, die tegen elke vorm van compromis met de 'kapitalistische vijand' waren, maar wie of wat zaten er nog meer achter? Amerika, de Italiaanse geheime diensten, de angst voor Brezjnev in het Westen, de angst voor het verstoren van de naoorlogse 'evenwichten' die iedereen goed uitkwamen behalve de velen die er slachtoffer van waren? Waarom werd Aldo Moro zo absurd lang, van 16 maart tot 9 mei 1978, niet gevonden, terwijl de geheime diensten al voor de deur hadden gestaan van de Via Montalcini 8 in Rome, het appartement dat zo sterk lijkt op dit? Heel knap sijpelt dat beklemmende gevoel door de claustrofobische film: wie hield Aldo Moro eigenlijk zo lang in die gangkast? Wílden ze hem wel vinden, de krachten die het voor het zeggen hadden in het 'vrije Westen'?
Marco Bellocchio (84)heeft tijdens zijn zestigjarige carrière als regisseur zo ongeveer om het jaar een film gemaakt. Dat het bijna zestig jaar geleden is sinds zijn verpletterende debuutI pugni in tasca('De vuisten in de broekzak', 1965), brengt hij zelf in herinnering als ik hem vertel over Frans Weisz, die lang geleden, toen hij in Rome was voor de montage vanEen vrouw van het noorden,tegen mij had gezegd dat Bellocchio's debuut voor hem persoonlijk ook een enorme vuistslag in het gezicht was geweest, 'omdat niemand daar meer overheen kon natuurlijk'.
Weisz (85) en Bellocchio zijn bijna even oud, waren jaargenoten op de regisseursopleiding van het Centro Sperimentale di Cinematografia in Rome, en maakten ook zo ongeveer tegelijk hun eerste film. Bellocchio's 'Vuisten in de broekzak' uit 1965 was een geniale aankondiging van het protestjaar 1968, een verschrikkelijke, woedende afrekening met het verstikkende familiefort, en sloeg in als een bom in het internationale arthousecircuit.
Frans Weisz maakte in 1966Het gangstermeisje,naar het boek van Remco Campert, een film die 'de eerste Nederlandse nouvelle vaguefilm' werd genoemd, maar de aardbeving die Bellocchio's 'Vuisten' veroorzaakte was van een andere orde. Hij hoort het tevreden aan, Marco Bellocchio, dit commentaar van Frans Weisz, en lacht: 'Ja... Frans Weisz, een heel geestige man. Moet je nagaan, zo goed als zestig jaar geleden alweer,I pugni in tasca!Maar concurrentie hoort erbij in de kunsten, dat geldt voor ons allemaal. Ook ik heb zwaar geleden aan jaloezie. Ik weet nog, toen Bernardo Bertolucci in 1972Last Tango in Parishad gemaakt, eh... toen was ik ook ontzettend jaloers, want hij had meteen wereldfaam bereikt, een gigantisch commercieel succes, hij kon vanaf toen maken wat hij wilde, terwijl wij, wij anderen, wij moesten onze weg er moeizaam uitbeitelen. En dat is altijd zo gebleven, eigenlijk.'
Onder 'moeizaam uitbeitelen' valt ook Bellocchio's laatste filmRapito('Ontvoerd'), die te zien zal zijn op het International Film Festival Rotterdam en vanaf 22 februari in de Nederlandse bioscopen. Het is het waargebeurde verhaal van het zesjarige joodse jongetje Edgardo Mortara dat in juni 1858 op gezag van paus Pius IX door de Inquisitie-troepen uit zijn ouderlijk huis in Bologna werd gesleurd om te worden afgeleverd bij het Vaticaan, waar hij werd gehersenspoeld en uiteindelijk 'uit volkomen vrije wil' priester zou worden, mentaal en fysiek voorgoed onbereikbaar voor zijn wanhopige ouders. Toen Edgardo nog een baby was, was hij stiekem ten doop gehouden door het veertienjarige katholieke dienstmeisje van de welvarende joodse familie Mortara, dat in de veronderstelling verkeerde dat de baby stervende was en zijn zieltje wilde redden. Een katholiek gedoopte is voor altijd katholiek, volgens de regels van de rooms-katholieke kerk. En dus had de paus 'recht' op de kleine Edgardo, een recht dat hij in het Italië van 1858 kon laten gelden omdat bepaalde delen, zoals Bologna, toen onder pauselijke jurisdictie vielen.
Een ongelooflijk verhaaldat ook de aandacht van Steven Spielberg had getrokken. De filmThe Kidnapping of Edgardo Mortarastond in de startblokken, de opnames in Bologna zouden in de zomer van 2018 beginnen, maar toen gebeurde er iets waardoor Spielberg het project had afgeblazen. Iets wat nooit is opgehelderd. 'Er zal zeker een goede reden zijn geweest, want Spielberg is een serieus en praktisch mens en doet zoiets niet zomaar. Men zegt omdat hij het jongetje voor de rol van Edgardo niet kon vinden, maar dat lijkt mij erg onwaarschijnlijk. Spielberg die niet een geschikt Amerikaans jongetje kan vinden voor een rol? Want het moest uiteraard een Amerikaans gesproken film worden, hoogst onnatuurlijk, maar zo zijn de Amerikanen, het maakt ze niets uit, Napoleon in het Amerikaans, daar zien ze ook helemaal niet tegenop.' Dit moest hem nog even van de lever, want Marco Bellocchio is iemand die kritiek niet schuwt, noch het geven noch het ontvangen, omdat hij nog stamt uit het tijdperk waarin kritiek werd gezien als een kans om te groeien en niet als een persoonlijke aanval. Zijn hele oeuvre is kritiek op de Italiaanse maatschappij, zou je kunnen zeggen.
In ieder geval, dacht Bellocchio, die zijn oog al veel eerder op dit verhaal had laten vallen, maar het op een laag pitje had staan zoals zoveel van zijn projecten, is Edgardo Mortara nu van mij. 'Ik heb het netjes laten vragen via mijn agenten: is meneer Spielberg er echt mee gestopt? Ja, dat was hij echt. En zo konden wij beginnen, we hebben het geld gevonden.'
Dertien miljoen euroEuropees arthouse-geld is een schijntje in vergelijking met een Spielberg-budget, dat zo rond de zeventig miljoen dollar begint en kan oplopen tot bijna tweehonderd miljoen, maar dat zie je aan Bellocchio'sRapitoniet af. Een erg mooi gedraaide, sterk filmische vertelling op locatie waarin de Italiaanse wereld van 1860 binnen en buiten de muren van het Vaticaan tot leven wordt geroepen. Schitterend bijvoorbeeld is de aankomst in Rome van de platschuit waarop de kleine Edgardo vanaf
Ferrara over het water wordt vervoerd, omringd door mannen in het zwart die als doodskraaien om hem heen zitten.
De oever van de Tiber, die er toen nog uitzag als een drenkplaats voor vee, de poorten van het joodse getto, en in de verte verrijzen dreigend de muren van het Vaticaan, waar de jongen naartoe moet. 'Ja, dat is echt de oever van de Tiber, ergens in de buurt van Rome, natuurlijk niet in Rome zelf waar de Tiber is ingekapseld tussen hoge kademuren. De hele film is een soort patchwork van plekken, zoals het kostuum van een harlekijn. De ruimtes van het Vaticaan hebben we gereconstrueerd in het Palazzo Ducale van Mantova en in de zaal van de wereldkaarten van het Palazzo Farnese in Caprarola, die ook al door Coppola is gebruikt voor deel 3 vanThe Godfatheren die al in zoveel films is gebruikt, maar dat kan mij niets schelen, want iedereen kijkt ernaar met zijn eigen blik. De synagoge van Rome is in Sabbioneta bij Mantova. Het college van de doopleerlingen waar Edgardo wordt omgeturnd tot katholiek is in Modena, het Bologna van 1858 hebben we gereconstrueerd in Roccabianca, een dorpje in de buurt van Parma. Filmen is ook een heel praktisch beroep, alles is te vinden, maar je moet weten waar.'
Zijn agente had gezegd dat je Bellocchio zeker niet moest vragen naar wat dingen in zijn films betekenen, want daar heeft hij een bloedhekel aan. Bedenk het zelf, hij heeft de moeite al gedaan, nu ben jij, kijker, aan de beurt. Eventueel hoort hij graag wat jij hebt bedacht of gevoeld bij het zien van zijn films, aldus de agente, maar kom niet met 'waarom'-vragen.
Er is een scène inRapitodie veel indruk maakt, omdat daarin de voor de hand liggende gevoelens die opkomen bij de brute ontvoering van het jongetje ondergeschikt worden gemaakt aan iets anders, iets groters. De vader van Edgardo is van Bologna naar Rome gekomen, een lange reis in 1858, voor overleg met het hoofd van de joodse gemeente, die goede contacten heeft binnen het Vaticaan. Edgardo is onbereikbaar, het grote internationale schandaal dat de pauselijke ontvoering in de westerse wereld teweeg heeft gebracht, helpt de zaak niet. 'En dan is er nog iets: het schijnt zo te zijn dat het uitstekend gaat met het kind. Hij heeft het goed daar, hij heeft geen klachten', voegt het hoofd van de joodse gemeente er met gebogen hoofd aan toe.
Wanneer de ouders van Edgardo hem dan eindelijk, maanden na de ontvoering, eenmalig mogen zien, onder streng toezicht van Vaticaan-opvoeders die erbij blijven staan, laat het jongetje zich niet vermurwen tot het tonen van gevoelens. Bij zijn vader houdt hij het helemaal tot het einde toe vol, bij zijn moeder bijna, maar die beukt dusdanig meedogenloos in op zijn gemoed dat hij het einde van haar bezoek niet haalt en door de opvoeders huilend van haar vandaan wordt getrokken. Is dat niet heel oneerlijk, om van het jongetje dat niets anders kan doen dan gehoorzamen aan de enorme machten die zich hem hebben toegeëigend, te verlangen dat hij emoties toont? Hij is aan het overleven, hij kan zich niet permitteren om iets te voelen, want dan gaat hij ten onder. Terug naar zijn ouders en broertjes en zusjes in Bologna mag hij niet, en dat weet hij, toch?
Bellocchio vertrekt zijn gezicht bij deze vraag, als iemand die tegen de schelle zon inkijkt, iets wat vaker gebeurt wanneer hij even afstand wil scheppen om na te denken. 'Eh...', rekt hij tijd vanachter zijn bureau dat op de linkerflank wordt bewaakt door een groot keramieken beeld van een staande Mao, 'het principe van het overleven is het principe van deze film. Dat is het waarom van de film, daarom heb ik hem gemaakt. Het jongetje moet overleven, hij is de gevangene van de paus, hij wordt mentaal verkracht op zijn zesde. Daar gaatRapitoom: overleven, en de prijs ervan.'
Overleven. In zijn autobiografischedocumentaireMarx può aspettare('Marx kan wachten', 2021) kijkt de regisseur het gezamenlijke trauma van zijn familie Bellocchio in de bek, de contactgestoorde familie die hij min of meer verhuld opvoert in 'De vuisten in de broekzak', zij het dat hij er in die film wat minder broers en zussen van maakt. De katholieke familie Bellocchio bestond uit acht telgen, waarvan twee zwaar gehandicapt: de onhandelbare oudste broer Paolo, autistisch, epileptisch en de terreur van het huis, en de zus die na hem kwam, de doofstomme Letizia. De andere zes waren gezond, maar kregen een zware tik van de molen van 'het krankzinnigengesticht dat onze familie was', aldus Marco Bellocchio zelf in de documentaire. Hij en zijn tweelingbroer Camillo waren de laatsten, de kleintjes, geboren in 1939. Camillo pleegde op zijn 29ste zelfmoord door zich op te knopen in het gymzaaltje in het souterrain van het familiehuis in het Noord-Italiaanse Bobbio, dat de familie daar speciaal voor hem had laten aanleggen. Dan kon de sportieve Camillo daar mooi gymlessen geven, dacht men. Maar Camillo had waarschijnlijk iets anders met zijn leven gewild, al wist hij niet wat, want hij had niet het talent en de hersenen van zijn tweelingbroer Marco, of van de door iedereen bewonderde oudere broer Piergiorgio, die een toonaangevend tijdschrift had opgericht,quaderni piacentini('geschriften uit Piacenza'), en een speerpunt was van intellectueel links in Italië.
In een hartverscheurende scène leest Marco Bellocchio hardop de brief voor die tweelingbroer Camillo hem in 1964 stuurde, vier jaar voor zijn laatste daad in het souterrain op 27 december 1968, waarboven de familie aan de restjeslunch van derde kerstdag zat. 'Allerbeste Marco, het is al bijna een jaar dat we elkaar niet hebben gezien. Ik herinner me dat we, voor je naar Rome vertrok, een lang gesprek hadden over wat ik wilde gaan doen na mijn militaire dienst. Een jaar is verstreken, maar mijn aarzelingen en twijfels zijn nog steeds dezelfde. Ik denk onophoudelijk aan mijn toekomst, maar ik kom er niet uit. In dat gesprek, die avond, had ik je gezegd dat ik misschien ook een gooi naar een filmcarrière zou willen wagen. Denk je dat het een idee is dat ik meteen uit mijn hoofd moet zetten, of is het iets wat mogelijk is, volgens jou? Zeg me eerlijk hoe je erover denkt als je me antwoordt. Dag mijn allerbeste, je Camillo.'
Tegenover Bellocchio zitten zijn twee volwassen kinderen, Piergiorgio, die vaak voorkomt als acteur in zijn films, en Elena, uit zijn tweede huwelijk. Ze zitten met een Moka-espressopotje aan de ontbijttafel in het kale familiehuis in Bobbio, waar de zelfmoord heeft plaatsgevonden. Elena kijkt haar vader aan met een diepe frons: 'En jij, heb je hem geantwoord?' Bellocchio hapert: 'Ik... ik kan niet zeggen... ik herinner me niet... het was 1964... heel lang geleden...' Zoon Piergiorgio, resoluut: 'Dus het zou kunnen dat je hem niet hebt geantwoord.' Het blijft even stil. 'Ja', zegt Bellocchio dan.
Vervolgens bladert hij druk door de brief van zijn broer, alsof hij nu pas de informatie onder ogen krijgt die hem altijd had ontbroken. 'Welnu', zegt hij, gewichtig zijn keel schrapend, 'dit is zeker een brief waarin sprake is van...'
Elena kijkt hem aan vanuit een put van verdriet: 'Dit is een heel belangrijke brief, pap, die schreeuwt van de pijn. Ik weet niet of jij... had je dat toen door?' Bellocchio stopt met zijn toneelstukje, laat het hoofd zakken en zegt: 'Ja.' En dan: 'Wij allemaal, broers en zussen Bellocchio, hingen emotioneel met onze nagels aan de dakgoot. We probeerden allemaal alleen maar te overleven, dat was alles. Het was ieder voor zich bij ons thuis. Ik piekerde er natuurlijk niet over om Camillo naar mij in Rome te laten komen, waar ik zelf aan het overleven was. En om wat te doen, in godsnaam? Een filmcarrière! Tuurlijk, waarom niet, Camillo en een filmcarrière, wellicht als acteur!' 'Nou pap...', zegt zijn dochter. 'Ja, en waarom niet?' zegt zijn zoon geïrriteerd. De kinderen kijken hun vader streng aan.
Een dappere scène, vooral omdat Bellocchio hem zo heeft gelaten.
'Eh..., dapper, dapper, dat weet ik niet', weert Bellocchio het compliment af. 'Waar het om gaat, is dat deze film ervan gekomen is, een kleine film, maar misschien wel de film waar ik het meest om geef van allemaal.Marx può aspettareis voor mij heel belangrijk, en ik ben ontzettend dankbaar dat ik hem nog net op tijd heb kunnen draaien, voor de dood van mijn oudere broer Piergiorgio in 2022. We waren nog net met z'n vijven, de overgebleven Bellocchio's.' Hij denkt even na. 'Het gaat natuurlijk om de liefdeloosheid, die zo typerend was bij ons thuis. Camillo vraagt om liefde, om steun, om een luisterend oor. Het ging hem heus niet om die filmcarrière, het ging om aandacht, om gezien en gehoord worden. Daarom is de titel ook "Marx kan wachten", dat was een zinnetje dat Camillo ooit tegen mij uitsprak, toen ik weer eens geen zin had om naar hem te luisteren en op de proppen kwam met de bewustwording van het proletariaat of dat soort gewauwel uit die jaren. Alsof hij daarmee geholpen was, Camillo. Hij keek me toen aan met zo'n beetje een treurig lachje en sprak dat zinnetje uit, "Marx kan wachten". Dat is wat ik mezelf verwijt, dat ik niet genoeg van hem heb gehouden, of heb kunnen houden, want ik kon het gewoon niet. Ik was alleen maar aan het overleven.'
Vooral de laatste paar jaarlijkt hij een staat van gratie te hebben bereikt die bijzonder is op je 84ste, zeker voor Marco Bellocchio, die altijd iets verongelijkts had, omdat de erkenningen nooit aan zijn verwachtingen voldeden. Hij maakte de laatste jaren in hoog tempo veel gewaardeerde en bekroonde films(Il traditore,2019,Rapito,2023), de documentaire over zijn familie in 2021, en een zes uur lange tv-serie(Esterno notte,2022, opnieuw over de ontvoering van Aldo Moro). Hij oogt kerngezond en in vorm, straalt grote rust en zelfs een bepaalde mildheid uit. In 2011 kreeg hij de Ere-Leeuw van Venetië voor zijn hele oeuvre, in 2021 de Ere-Palm van Cannes, ook voor zijn oeuvre.
De toen al aan zijn rolstoel gekluisterde Bernardo Bertolucci zei bij de overhandiging van de Leeuw in 2011: 'Het is me niet vaak overkomen. Maar toen ikI pugni in tascazag, in 1965, wist ik: dit is mijn meerdere. Ik had zelf het jaar ervoorPrima della rivoluzionegemaakt, ook een film over de wanhoop om uit de wurgklem van de provincie en de familie te breken. Ik kom uit Parma, Marco uit Piacenza, dat ligt maar zeventig kilometer van elkaar. Maar Marco was mijn meerdere.'