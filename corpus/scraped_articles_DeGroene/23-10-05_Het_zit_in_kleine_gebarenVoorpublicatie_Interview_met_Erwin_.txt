'Het zit in kleine gebaren' Voorpublicatie Interview met Erwin Olaf

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
5 oktober 2023
Voor een nog te verschijnen boek interviewde Róman Kienjet veertien Nederlandse fotografen. Onder wie de onlangs overleden Erwin Olaf. Een gesprek over Visconti, kooldrukken en Olafs fascinatie voor lichaamstaal: 'Hoop en rouw zijn extra interessant.'
Herfst 2022.In Studio Erwin Olaf is het opvallend rustig. Het anders zo bedrijvige pand, het hart van zijn productiehuis, is bijna leeg. Vandaag geen rondrennende mensen, geen bouwgeluiden, geen flitslichten, geen fotograaf die aanwijzingen roept naar zijn modellen. In de studio schijnt zacht licht over achterwanden, dozen en ongebruikte kabels. De schuifdeur waardoor de fotograaf zijn entree maakt doorbreekt luidkeels de stilte en ook het koffieapparaat maakt een hoop kabaal.
Vanaf de straat zou je dit niet herkennen als de werkplek van een van Nederlands meest toonaangevende fotografen en je zou zeker niet vermoeden wat er achter de ronduit bescheiden entree schuilgaat: een kerk. Uitgerekend Erwin Olaf, enfant terrible van de fotografie (tegenwoordig is hij stukken milder), houdt kantoor in een voormalig godshuis. 'Maar voordat wij hier kwamen was het al omgebouwd tot naaiatelier', aldus de fotograaf. 'De kerk én het naastgelegen verenigingshuis.'
Olaf zelf, zijn lange lijf gestoken in een warme, wollen trui (de verwarming is stuk), is wat onrustig. 'Ik zit op het momentin between jobs',vertelt hij.Dance in Close-Up, een fotoserie waarbij hij, hoogst ongebruikelijk, de regie aan choreograaf Hans van Manen liet, is net afgerond. Een volgend project laat nog op zich wachten. 'Er zit al een tijdje wat in mijn hoofd, maar daar moet ik niet te veel over lullen.'
We hebben het over muziek - Franse new wave op de achtergrond, de band heet Indochine. Aan de muur prijkt een platina plaat die de leden hem als dank toestuurden. We hebben het over dans - Timothy van Poucke, Hans van Manen, het Nationaal Ballet. En over film. Olaf wil zich als fotograaf niet uitsluitend verhouden tot het medium fotografie. Een fototoestel, zo stelt hij, is slechts een middel om je mee uit te drukken, een techniek. Een schilder gebruikt een kwast, een muzikant een instrument. 'Waarom zou ik mij als maker niet verhouden tot andere kunstvormen?'
Hoe is film van invloed op jouw werk?
'Ik zoek naar hoe ik een verhaal kan vertellen met beeld, seriematig. Bij de fotoseriesChessmen[1987] enBlacks[1990] zat wel een soort filmisch gevoel maar die leunden allebei toch meer op de fotografie.'
Je hebt zelf ook films gemaakt.Tadzio [1991],was dat niet jouw eerste?
'Eind jaren tachtig, begin negentig, had ik al wat videowerk gemaakt in opdracht, en muziekclips voor de zangeres La Pat, voor de vpro. Toen kwam Els Hoek met de vraag of ik een film wilde maken in landhuis Oud-Amelisweerd, samen met mijn ateliergenoot van toen, de schilder Frans Franciscus. Dat is een van mijn oudste vrienden. We waren in die tijd allebei enorm onder de indruk van de Italiaanse filmmakers Fellini en Visconti.Death in Venice(1971) bijvoorbeeld, heb je die gezien?'
Nee.
'Tadziois ervan afgeleid, naar het gelijknamige personage uit de film.'
Het verhaal, in het kort: een Duitse componist reist naar Venetië af vanwege zijn gezondheid. Daar zit hij in een hotel op het Lido samen met andere gasten, waaronder een Pools gezin met een moeder, dochtertjes en een jonge jongen genaamd Tadzio. Prachtig kind, de belichaming van schoonheid. In Visconti's wereld dan. De componist raakt helemaal bedwelmd door hem, bedwelmd door de onwereldse schoonheid die die jongen bezit. Het loopt tragisch af. Zonder één woord te zeggen, in de hele film, heeft Tadzio de man volkomen om zijn vinger gewonden. De componist achtervolgt hem op straat, op het strand, in dat hotel. Tegelijk is Venetië in verval door een verzwegen cholera-epidemie, net als de componist zelf, die zijn ouderdom probeert tegen te gaan met make-up en haarverf.
Olaf: 'Ik heb ontzettend veel van Visconti geleerd. Dat najagen van schoonheid, zo bedwelmd te raken, dat kan ik me heel goed voorstellen. Maar ook de manier waarop hij zijn verhaal in beeld bracht, zo uitgekiend, zo op de rand van perfectie. Onze film van toen is wel heel erg losjes op die van Visconti gebaseerd, hoor. Gezamenlijke kennissen uit het nachtleven speelden mee in wat een soort absurdistisch verhaal moest worden, eerst stom, later nagesynchroniseerd in het Italiaans. Ónze hoofdrolspeler, Tadzio, is een verstandelijk gehandicapte jongen. Hij zwerft door dat landhuis terwijl zijn moeder, die is actrice, daar een film opneemt. Ondertussen speelt zich een soort drama af waar ik eerlijk gezegd nog steeds geen hol van begrijp.NRCkopte toen "Fotograaf en schilder doen 'iets' met film". Dat was het eigenlijk ook wel. We liepen tegen allerlei problemen aan, bijvoorbeeld: hoe maak je iets duidelijk in een stomme film?'
Later in je oeuvre, kun je zeggen, heb je daar een antwoord op gevonden.
'Eigenlijk in 2003 pas, metSeparation,toen heb ik spelenderwijs ontdekt hoe je filmische elementen kunt inzetten in je fotografie. Verweven met fotografie, wantSeparationis een fotoserie en een film. Of iets eerder al, metParadise[2001]. Die fotoserie begon met film. Ik gaf een nieuwjaarsfeestje in Paradiso, Amsterdam, met als thema het circus. Daar
had ik een filmpje voor gemaakt waarin twee vechtende clowns elkaar tot bloedens toe slaan met opblaashamers, later gaan ze enorm staan tongzoenen.Make love, not war...'Olaf spreekt de woorden zachtjes uit. 'Heel die club vol zwetende verklede clowns, het dak ging eraf. Dat moment inspireerde me later tot een fotoserie. BijSeparationwas het andersom. Het fotograferen leidde tot het maken van een film.'
Wat kun je niet in een foto vangen wat je wel met bewegend beeld kunt?
'Iets meer verdiepen, andere zintuigen aanspreken.'
Olaf zoekt naar woorden.'Separationis een serie over een gezinssituatie, moeder met kind, maar dan dragen ze allebei latex pakjes. Hun hele lijf is bedekt. Alle mimiek, wat vrij belangrijk was in mijn werk, is dus verdwenen. Problematisch, want dan resteert alleen nog lichaamstaal en dat is beperkt te verbeelden in een foto, dacht ik destijds. Toen ontdekte ik dat als je mensen in een decor opstelt, bij een raam, voor een aanrecht, aan een eettafel, een persoon op punt A, een ander op punt B, dat je dan een gebeurtenis creëert waarin de mensen zich verhouden tot hun omgeving.'
Je beschouwt dit als een harde breuk met je eerdere werk.
'Ja, dat vind ik. Hiervoor, in de jaren negentig, was mijn werk heel pamflettistisch. Dat komt ook door de opvoeding die ik kreeg als fotograaf. Ik deed opdrachtwerk, ik fotografeerde voor affiches, weekbladen, reclame. Dan moet je de aandacht trekken. Dat paste toen bij mij als persoon, al werd ik er ook heel moe van.Paradiseis wat dat betreft een toppunt. Het is een heel agressieve serie. Ik stond toen heel anders in het leven dan nu. Ik was de apenrots aan het beklimmen.' Olaf valt even stil. 'Ik heb nooit echt naar het werk van andere fotografen gekeken voor inspiratie, behalve dan in '83-'85 ongeveer, heel vroeg, toen keek ik naar de foto's van Hans van Manen, Robert Mapplethorpe, Paul Blanca en Joel-Peter Witkin.Chessmenis heel erg beïnvloed door die laatste.'
Chessmenis de fotoserie waarmee je veel bekendheid hebt gekregen als fotograaf.
'Ik heb altijd het idee dat ik bijBlacksvoor het eerst mijn signatuur vond.' Olaf begint hard te lachen. 'De receptie van mijn werk in de jaren tachtig.Chessmenleunt heel erg op Witkin. Dirk van der Spek, mijn oude fotografieleraar aan de School voor Journalistiek, had netFocusovergenomen, het fotoblad, en de Focus Gallery aan de Utrechtsestraat opgericht. Dirk wilde ook fotoboeken gaan maken. Ik had ondertussen die champagneflesfoto, die foto van die meisjes die scheel bij elkaar in de kont kijken, en nog wat van zulke Mapplethorpe-achtige foto's gemaakt. Goed. Dirk belt mij op om te vragen of ik een fotoboek wilde maken, met 32 foto's erin. Die avond, ik lig te blowen op bed met de radio aan, hoor ik Hans Böhm vertellen over het schaakspel. Over "de 32 stukken van het agressieve oorlogsspel". Geweldig toch? Dát ga ik maken, dacht ik toen. Ik heb wat vriendinnen gevraagd om model te zijn en ik kocht in de Kalverstraat sisaltouw en een soort hoorns van nepleer - attributen uit een winkeletalage. Daarmee ging ik aan de slag, en met nog wat spullen maakte ik twee volken. Ondertussen fantaseerde ik maar een eind weg.'
Hoe kwam je aan je modellen, allemaal vrienden?'Een advertentie inde Volkskrant.'
Wat stond daarin?
'Eh ja, ik zocht natuurlijk naaktmodellen. Dus "moedige mensen gezocht", zoiets. "Dik, dun, klein." Kregen we ruim honderd brieven binnen. Maar ik vulde het aan met figuranten via Toneelgroep Amsterdam, en kennissen. Ik denk dat ik met een man of vijftien van de advertentie heb gewerkt. Eigenlijk zoals het altijd gaat, in ieder geval tijdens de eerste vijftien jaar van mijn studio. Daarna zocht ik veel meer via modellenbureaus. Maar ik verkocht geen moer van die serie, ondanks de persaandacht. Ik had nog nooit zoveel in de spotlight gestaan. Focus Gallery, waar ik dus het boek en de serie tentoonstelde, zat aan de Utrechtsestraat. De tram die langsreed moest stoppen omdat er zoveel mensen kwamen kijken. Honderden mensen, de galerie stond helemaal ramvol. Maar ik verkocht niks. Toen heb ik Hans Kemna uit frustratie een paar foto's door de strot geduwd, en later heeft Ed van der Elsken nog een hele doos vol gekocht.'
Olaf gaat voor naar zijn opslag.'Ik wil je wat laten zien', zegt hij. Van een aantal grote metalen archiefkasten trekt hij de ene lade na de andere open, op zoek naar iets. We staan half in de gang (achter ons is de grote studio) naast een stapel dozen met negatiefmateriaal, bestemd voor de vuilcontainer. 'Daar heb ik niks meer aan, en heel veel spannends zit er niet tussen, vooral veel reclamefotografie. Bovendien heb ik in 2019 mijn kerncollectie ondergebracht bij het Rijkmuseum. Wat moet ik hier dan nog mee?'
Mag ik zo nog even je doka zien?
'Natuurlijk mag dat. Die hebben we onlangs geherintroduceerd.'
Je bent documentair opgeleid, '77-'80, in de journalistiek. Maar bijna al je foto's, in ieder geval je vroegere werk, zijn gemaakt in een studio. Gaat het je om de controle?
'Dat heeft te maken met hoe ik kijk, met hoe ik ideeën krijg. Ik bedenk een moment - als je het hebt over fotografie in de zin van "een moment vangen" - en dat construeer ik. Dan wil ik dat dat moment perfect verbeeld wordt, tot in het detail vastgelegd, en dat kan alleen in een gecontroleerde omgeving. Wat vrij werk betreft heb ik bijna geen documentaire ideeën.'
Hoe gaat het eraan toe in je studio, of in een andere gecontroleerde omgeving? Jij voert natuurlijk de regie, maar je werkt met veel mensen samen.
'Normaal begint het bij een idee, of meer een soort primaire ingeving. Die kan ontstaan door iets wat ik op straat gezien heb, of er speelt iets in de actualiteit of in mijn persoonlijke leven, en dan ga ik broeden. Praat ik nog met niemand erover, alleen met mijn manager, Shirley. En dan maak ik telefoondroedels.' Olaf glimlacht. 'Die heb ik allemaal bewaard. Sinds 2004 werk ik met een vaste groep mensen. Haar, make-up, kleding, set design. Aan hen leg ik mijn ideeën voor, en aan Shirley, want die doet de productie. De groep valt daarna uit elkaar om even later terug te komen met hun input. Over een kleurpalet bijvoorbeeld, of een tijdsbepaling. Vervolgens komt de casting, die is héél belangrijk en kan eindeloos duren voor ik tevreden ben. We struinen heel Europa af. En ik ben daar heel impulsief in. Een ontzettend lange zoektocht naar het perfecte blonde meisje kan bijvoorbeeld zomaar omslaan wanneer ik een sproetig jongetje met een intrigerende kop tegenkom. Uiteindelijk benikde regisseur, degene die ja en nee zegt, ja, nee, ja, nee. En waar ik het niet kan bepalen, zeg ik: "Neem me maar bij de hand, laat maar zien hoe dat werkt of hoe je dat bedoelt."'
En dan komt het fotograferen? Wat je vertelt is nog allemaal voorbereiding.
'Als voorbeeld:Waiting[2014] bestaat uit een film van drie kwartier en een fotoserie. Het gaat over wachten en over het snijvlak tussen film en fotografie. Ik had een scène bedacht waarin een vrouw in een restaurant wacht op een date die niet komt opdagen. Iedereen kan zich daar iets bij voorstellen, hoe knagend zoiets kan zijn, want je bent de eerste aanwezige en je was natuurlijk liever als tweede binnengekomen. De aanvankelijke fotoserie was een drieluik met links hoopvol wachten, in het midden twijfel, en rechts teleurstelling. Ik gebruikte het fototoestel in wezen als filmcamera. Dat heb ik driemaal geënsceneerd: in Sichuan, in La Défense, Parijs en in Nairobi. Bij de film draaide de camera in precies drie kwartier over een rails om die vrouw heen. Geen montage', benadrukt Olaf.
'De eerste vrouw kwam uit Hongkong. Ze woonde net drie maanden in Nederland, sprak de taal niet en was véél te mooi. Iedere man zou zijn komen opdagen.' Olaf kijkt me veelbetekenend aan. 'Zij stortte he-le-maal in', zegt hij dan langzaam. 'We hadden haar verteld dat er iemand zou komen, en ik had iedereen op de set, veel Chinese Nederlanders, gevraagd aardig tegen haar te zijn, maar wel "professioneel aardig". Een beetje afstandelijk. Toen kregen we iets te zien wat je niet kunt acteren. Met tactiek, maar ook met veel toeval, regisseerden we ongemak.'
Die emoties, ongemak of hoop, of rouw zoals je in je fotoserieGrief[2007] behandelt, zijn vluchtige en visueel moeilijk grijpbare emoties, zeker voor de fotografie.
'Dat doe ik sindsSeparation,waar ik ontdekte hoe bepalend lichaamstaal kan zijn en hoe hele kleine verschillen in houding grote effecten kunnen hebben. Lichaamstaal zegt meer dan woorden. Het is toch fascinerend dat wij als mensen een ongelukkig, boos of vrolijk persoon van tientallen meters afstand als zodanig kunnen herkennen? Zonder diegene persoonlijk te kennen, al maakt dat het vaak wel makkelijker natuurlijk. Het zit in kleine gebaren, hangende schouders, hoe de voeten staan, hoe iemand zijn handen houdt. Hoop en rouw zijn voor mij extra interessant omdat ze in onze cultuur vaak, zeker vroeger, onuitgesproken blijven.'
Jouw werk gaat sindsSeparationdus in zekere zin over communiceren. Zie je lichaamstaal in dat opzicht als een universele taal?
'Grappig dat je dat zegt, want daar denk ik regelmatig over na. We zitten nu midden in de afwikkeling van een grote tentoonstelling in Taiwan. Ik weet niet of mensen daar mijn werk op dezelfde manier interpreteren als hier in Nederland. Of in Amerika, of in Duitsland. Vergis je niet, de verschillen zijn enorm. Ook tussen westerse landen. Dat heb ik bij mijn seriePalm Springs(2018) wel gemerkt, die zich in de VS afspeelt. Alleen al wat betreft seksualiteit gelden overal andere benaderingen, omgangsvormen. Wat is aanstootgevend, wat niet. Ik lees me natuurlijk in maar ik blijf alles benaderen vanuit mijzelf, vanuitmijnperspectief.'
'Gevonden!' De archiefkastlinks van de deur. Olaf legt een vijftal foto's voor me neer. Even later volgen in snel tempo andere foto's.
Blacks?
'Blacks.'Een serie diepzwart afgedrukte foto's. Portretten van mannen en vrouwen, sommige met deels ontbloot boven- of onderlijf. Sommigen zozeer opgetuigd met kledingstukken dat slechts een stukje van het gezicht te zien is. Allemaal dragen ze iets, symbolische attributen; een harp, een schilderspalet, een kalasjnikov, een hakbijl, een buidel met geld. En allemaal zijn ze omringd door bloemenranken die als een barokke lijst tegen een decoratief behang zijn gehangen.
'Deze afdrukken heb ik in de jaren negentig gemaakt', zegt de fotograaf. 'De achtergronden waren van een soort glansbehang dat ik zwart had gespoten, maar dat reflecteerde natuurlijk erg. Die hoeken waren daardoor veel te licht dus die stond ik eindeloos door te drukken in de doka. En hier.' Olaf opent een lade met foto's uit de serieMind of their own(1995). Portretten van kinderen met het syndroom van Down, fel frontaal belicht waardoor hun gezichten iets engelachtigs krijgen. 'Bij deze foto's heb ik de randen van de negatieven verbrand, dan krijg je die paarse vlekken rondom het gezicht. Maar het negatief ging er bol door staan en om af te kunnen drukken moesten ze plat zijn. Dus ik perste ze tussen twee glasplaten waardoor er scheuren in kwamen.'
EenChessman.
Nog een lade verder. Een foto van een naakte man op hakken, op een tafel. Hij draagt een imposant hertengewei en een grote kei op zijn rug. Achter hem hangt een soort vlekkerige doek. 'Dat ging maar door. Zag ik een vlekje of was de linkerkant lichter dan rechts. Weer opnieuw afdrukken.'
Al doende leert men?
'Exact. André Ruigrok, die fotografeerde veel voor het onderwijs, voor vakbonden, die liet mij zijn werk afdrukken toen ik nog op de School voor Journalistiek zat. Dat moest per kilo.' Olaf lacht hard. 'Die legde mijn stapel wel eens op een weegschaal. Anderhalve kilo op een dag was mijn record. Hij zette streepjes hoeveel ik per negatief aan afdrukken moest maken. Werkte hij bijvoorbeeld voor zeven tijdschriften, dan drukte ik de foto zeven keer. Maar dat was geen fijngevoelig drukwerk, eerder dik doordrukken. Het moest in een krant of tijdschrift komen, waar toonnuances toch wel vaak verloren gaan. Toen ik later zelf voor een krant foto's leverde, moest ik daar net zo goed aan voldoen. Vrij werk, voor tentoonstellingen en galeries... waar ik niks verkocht', Olaf zegt het laatdunkend, 'drukte ik op barietpapier. De nuances heb ik geleerd van Hans van Manen, en door naar werk te kijken van Mapplethorpe en Paul Blanca. Daar hadden we veel discussies over toen. Dan ging ik daarna in mijn studio experimenteren.'
Die experimenteerdrift is er niet minder op geworden. Tegenwoordig ben je met een wel heel bewerkelijk afdrukprocedé bezig, het oude kooldrukprocedé uit het laatste kwart van de negentiende
eeuw. Afdrukken van lampenzwart gemengd met gelatine.
'Ik moet je heel eerlijk zeggen: Kees Brandenburg doet dat en ik sta erbij.' Olaf loopt naar de gang, ook daar staan archiefkasten langs de muur. Erboven hangen twee ingelijste foto's uit de seriePalm Springs. Er staat een meisje in zomerjurkje op afgebeeld, starend naar een gerafelde Amerikaanse vlag in een boom.
Is dat valse bescheidenheid?
'Ik heb er niet altijd de rust voor. Al hebben we voorDance in Close-Upook kooldrukken gemaakt en dat vond ik heel fijn om te doen. Ik kán het wel. Kijk', Olaf wijst naar de foto's boven de kast, 'bij een beeld met veel ruis zoals de takken van die boom valt een onregelmatigheidje niet zo op. Maar bij een strakke achtergrond met een supergestileerde choreografie van dansers ervoor zie je alles. De kooldrukken vanDance in Close-Upmoet ik nog retoucheren maar daar moet ik voorin the moodzijn.'
Olaf trekt latex handschoenen aanen pakt een groot karton uit een lade. Erop ligt, eveneens aanzienlijk van formaat, een zelfportret uit de serieTamed & Anger(2015). De fotograaf houdt het vel schuin tegen het licht. 'Zie je wat er gebeurt?' De kooldruk heeft een huid, dat als een reliëf op het vel papier ligt. De donkere delen zijn hoger dan de lichtere delen van de foto. 'Deze is echt heel goed gelukt. Dat geeft een enorme kick. We gebruiken een digitale vergroter, er zit dus geen negatief tussen. Die vergroter projecteert als het ware op het papier. Voorheen moest ik een speciaal negatief laten maken, in Engeland of Amerika, maar die waren nooit helemaal perfect. Daar zat altijd wel een puntje, een stofje of een dingetje op. Of een haartje in het beeld. Nu projecteren we dus, verder gaat het op de ouderwetse manier.'
En nu ben je aan de techniek verslingerd. Ik zie hier al uit vier fotoseries kooldrukken liggen.
'Nou', protesteert de fotograaf, 'vooral naDance in Close-Up, waar ik dus al heel veel voor heb moeten retoucheren, denk ik: nu even pauze. Vanuit een bepaald perspectief is het verschil met een mooie barietafdruk relatief klein, afhankelijk voor wie ernaar kijkt. We moeten mensen opvoeden, fotografie is handwerk. Het probleem, zeker tegenwoordig, is dat fotografie heel laagdrempelig geworden is. Een foto nemen ligt binnen ieders handbereik. Terwijl, probeer maar eens iets moois te schilderen, of een muziekstuk te componeren.'
Probeer maar eens een kooldruk te maken.
'Ik hou van ambachtelijkheid. Fotografie is "maar" een middel om je uit te drukken, zoals ik eerder zei, maar daarbinnen zijn er allerlei mogelijkheden. In tegenstelling tot de schilderkunst heeft fotografie een beperkt palet aan materiële expressie. Een zilverachtige papieren drager' - Olaf pakt een voorbeeld uit zijn serieRoyal Blood(2000), een kleurenafdruk (een zogeheten Lambda-print), Lady Di met het embleem van Mercedes-Benz gedrukt in haar bebloede bovenarm - 'is toentertijd heel bewust gekozen en qua materialiteit van een volkomen andere categorie dan een goed uitgevoerde barietafdruk, of een kooldruk. De afdruktechniek moet zich wel lenen voor het onderwerp. Ik erger me wel eens aan de achteloosheid van veel fotografen tegenwoordig, als het gaat om het afdrukken van hun foto's. Alles moet een rafelrand hebben, ook als dat helemaal niet strookt met het werk. Ik heb nooit rafelranden.'
Olaf gaat voor naar zijn doka, via het kantoor in een hoek van het gebouw. 'We hebben hem net omgebouwd deze week', vertelt hij onderweg. Voor een lichtdichte sluis met twee zware deuren bevindt zich een grote pers, binnen staan spoelbakken, een digitale vergroter, een analoge kleurenvergroter. 'We maken hier alleen afdrukken tot veertig bij vijftig centimeter. Het moet wel een beetje body hebben, maar groter wordt onhandig. In mijn vorige studio heb ik het meeste zelf staan afdrukken. Toen we hier kwamen, in 2000, de eerste vijf, zes jaar ook, maar daarna kreeg ik het veel te druk. Nu moet ik het me weer eigen maken.' De fotograaf klinkt enigszins vertwijfeld. 'Kilometers maken', zegt hij dan glimlachend, 'een kilo per dag.'
De studieLichtvan fotohistoricus Róman Kienjet verschijnt in januari 2024 bij uitgeverij Athenaeum-Polak & Van Gennep