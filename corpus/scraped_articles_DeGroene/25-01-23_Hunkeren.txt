Hunkeren

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
23 januari 2025
FILM Queer
Zie Lee, dat wil zeggen filmster Daniel Craig bekend als James Bond, kroeglopen in MexicoStad. Zo cool in zijn witte, linnen pak - waarmee hij zijn huidige held, de consul uit het boek dat hij aan het lezen is, Malcolm Lowry'sUnder the Volcano,na-aapt. Met zijn film noir-hoed en zonnebril van doorschijnend plastic op, een modieus geschoren baardje op zijn gespierde kaken en tussen zijn voluptueuze lippen een sigaret. Het beeld barst van de erotiek; Lee lijkt een man klaar voor de catwalk.
Maar hij is hier William Burroughs, legendarische schrijver van debeatgeneration,en dus de schrijver Lee in Burroughs' romanQueer,verfilmd door de Italiaanse regisseur Luca Guadagnino.
Na eerdere films alsA Bigger Splash(2015) enCall Me by Your Name(2017) heeft Guadagnino eindelijk iets gemaakt dat mij echt aangrijpt, een film die ondanks of juist dankzij Craig in de hoofdrol, de kleurrijke sets en de sfeer van quasi-kunstmatigheid ingegeven door drugs- en alcoholgebruik, gaat over authentieke gevoelens van wanhoop, verlangen en liefde.
Queerbevat een scène die mij nog lang zal bijblijven. Die visualiseert menselijk contact, fysiek maar vooral geestelijk. Hoe kunnen mensen elkaar raken, aanraken? Echt, blijvend? En vol met betekenis - Guadagnino laat dit op zo'n manier zien dat je erin kunt geloven, en ik weet niet of er veel meer te behalen valt in de filmkunst. De scène komt als Lee met zijn geliefde, de aantrekkelijke ex-soldaat Eugene (Drew Starkey), in de jungle van Ecuador op zoek is naar een psychotrope plant die je telepathische gaven zou geven. Dit wil Lee al zijn hele leven lang: praten met mensen zonder te praten.
Prachtige momenten gaan vooraf aan de ontknoping in het oerwoud. De mooiste zijn die waarin Lee de veel jongere man het hof maakt in de bars van Mexico-Stad. Misschien vereist de populaire cinema dat Lee moet worden vertolkt door een megaster als Craig, hier weliswaar ongeschoren en met zijn vieze haar over zijn schedel gekamd, maar nog altijd onmogelijk sexy. Iedereen, denk je dan, wil met hem naar bed. Ook Eugene, zij het schoorvoetend. Dit leidt tot erotiek waar je het warm van krijgt. Twee afgetrainde, zwetende lichamen in een afgeleefde hotelkamer. Je proeft tequila, limoen en zout, voelt de hitte, wordt lichthoofdig door de nicotine (allebei zijn ze kettingrokers). Maar is dit genoeg voor Lee? Hoe meer seks hij heeft, hoe minder hij vindt waar hij echt op zoek naar is.
Wat een schrijver was Burroughs.Naked Lunchis compleet onleesbaar en toch lees je door. InQueerzie je wat inspiratiebronnen. Behalve Lowry bijvoorbeeld View Masterschijfjes (een vroege vorm vanvirtual reality)met beelden van torero's in strakke pakjes, pulp-sciencefictiontijdschriften en research over telepathie. Maar uiteindelijk waren mensen Burroughs' onderwerp. Hoe we hunkeren, liefhebben, falen. Vooral dat eerste.
Gawie Keyser
Te zien vanaf 23 januari
Cinéart | William Burroughs (Daniel Craig) en Eugene (Drew Starkey) in Queer, regie Luca Guadagnino