Ontroerd De analyticus Arthur Eaton

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
28 september 2023
Iedere twee weken beantwoordt psycholoog en filosoof Arthur Eaton een levensvraag van een lezer. Deze week: ik huil om de levens van anderen.
Beste L.,
Berlijn is een goede stad om te huilen. Wat ooit het brandpunt was van de grootste ideologische strijd van de wereld, is nu een plek waar de geschiedenis nog wat rondspookt tegen het decor van groezelige kraakpanden en Haribo-reclames. Ik zie het voor me, hoe je daar fietst, door de motregen, onder de eens kapotgeschoten gevels en de nu nabloeiende esdoorns. Berlijn is de stad van het einde van de geschiedenis, of, liever: waar de geschiedenis eens tot stilstand is gekomen.
Eenzame mannen raken je, zeg je, en mensen die langzame dingen doen. Daar zit een thema in, zoiets als: vertraging en stilstand, eindigheid. Blijkbaar heb je een scherp oog voor hoe dingen zich bewegen, en laat je je gemakkelijk door dingen bewegen. Het is een misverstand, afkomstig uit Hollywoodno doubt,dat we altijd zouden huilen uit verdriet. In realiteit huilen we net zo snel uit blijdschap of door een intense ervaring van schoonheid. We huilen als er iets in beweging is, binnen in ons, of om ons heen. Je kind is opgegroeid. We zijn iets dierbaars verloren. Iets wat vanzelfsprekend was - leek - is toch ineens veranderd. Als we huilen is dat meestal omdat er zich iets roert, en omdat iets in onszelf wordt geroerd.
Huilen is het eerste wat we doen. Een huilende baby is een teken van leven, van kracht. Ze huilt, ze is gezond. In de dagen, maanden, jaren dat we nog geen woorden hebben, als er alleen nog tégen ons wordt gesproken, zijn onze tranen de voornaamste manier om kenbaar te maken dat we iets willen, of niet willen. Gewiegd, gevoed. Te veel, te weinig. Tranen zijn een signaal, een vorm van communicatie, en ze blijven ons hele leven een van de krachtigste signalen die we hebben. Zie me, streel me. Op een gegeven moment wordt ons afgeleerd om te huilen, soms met harde hand, maar als je het mij vraagt is het een van de gezondste dingen die we doen. En, niet onbelangrijk: huilen is een rijke bron van endogene opioïden. Goed huilen is ook gewoon erg lekker.
Maar jij huilt dus om de levens van anderen. Dat is interessant. Wat bij me opkomt is dit: misschien is het makkelijker voor je om de gevoelens van anderen aan te raken dan die van jezelf. Misschien, en ik zeg dit heel voorzichtig, ben je eigenlijk minder in contact met je emoties dan je denkt, L. Iedereen gebruikt weleens de gevoelens van anderen om iets van zichzelf te doorvoelen. Als we films kijken doen we het, of als we naar het theater gaan. En ik moet ook denken aan van die grote staatsbegrafenissen, je kent het wel, met zo'n zee van bloemen en huilende mensen langs de weg. Ik vraag me dan altijd af: gaat het verdriet van die mensen om de overleden persoon? Of is het een persoonlijk verdriet dat via het overlijden wordt geuit? Of allebei? Interessante vragen, die je voor jezelf zou kunnen onderzoeken, maar ik zou me er ook weer niet op blindstaren.
Ik heb de indruk dat je je schaamt voor je tranen. Dat zou ik niet doen. Ik zou zeggen: laat niemand je ontroering van je afpakken. Er was een tijd dat wat jij kunt - geroerd worden voor en door anderen - werd beschouwd als een groot talent, een kostbaar bezit. In een andere tijd was je misschien een professionele rouwer geweest, iemand die werd ingehuurd voor haar tranen. In de oudheid liepen zulke mensen voorop mee in de begrafenisstoet. Niet omdat ze verdriet hadden in plaats van anderen, maar om de ontroering in het algemeen te vieren; om te vieren dat alles altijd en overal in beweging is.
Met vriendelijke groet, Arthur
Heb je ook een brandende levensvraag?
Mail dan een korte brief naaranalyticus@groene.nl