Een leerzame mislukking Crisis in het Verenigd Koninkrijk

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
20 oktober 2022
Het eerste experiment in Brits economisch zelfbestuur sinds de Brexit is mislukt. Nadat premier Truss moest inbinden en de minister van Financiën vertrok, is de grote vraag: wat is het economisch model voor de Britse toekomst?
In 1995 won het team vanTrinity College Cambridge de finale vanUniversity Challenge,de Britse kennisquiz waarbij studenten onder tijdsdruk antwoord geven op ingewikkelde vragen met een hoog gehalte Shakespeare en natuurwetenschap. Trinity College Cambridge haalde de krant. Niet vanwege de prestatie, maar vanwege een teamlid dat vloekte op de televisie.'Oh, fuck, I swear I knew the answer',zei de toen twintigjarige Kwasi Kwarteng met de ogen van tv-kijkend GrootBrittannië op zich gericht.The Sun,die er een kort bericht aan wijdde('Rudiversity Challenge'),zette vier asterisken in plaats van het krachtwoord in de krant. Een publiek excuus van de bbc volgde.
De vraag waar Kwarteng nat op ging ('wie schreef er een verslag van een reis door Zuid-Frankrijk getiteldReizen met een ezel door de Cevennen')was een zogeheten 'startvraag'. Het team dat als eerste op de knop drukt mag het antwoord geven en daarna een serie vragen voor punten beantwoorden. Wie drukt maar niet het goede antwoord paraat heeft, krijgt strafpunten. Omdat Kwarteng niet op 'Robert Louis Stevenson' kon komen ging Trinity College Cambridge in de min.
'Oh fuck'was wellicht ook Kwartengs reactie toen de beurzen openden de dag nadat hij als nieuwe minister van Financiën van het Verenigd Koninkrijk zijn begroting had gepresenteerd. De pond (die onder valutahandelaren de nieuwe bijnaam 'shitcoin' verwierf) nam een duikvlucht, hypotheekrentes schoten omhoog en er ontstond een plotselinge uitverkoop van aandelen in Britse bedrijven. De rente op Britse staatsobligaties steeg zo hard dat pensioenfondsen werden belaagd door vermogensbeheerders met de roep om extra inleg, de zogehetenmargin calls.Hiermee kwamen de pensioenen van duizenden Britten in gevaar.
'Laat de markten reageren hoe ze willen', pochte Kwarteng toen hij zijn spreadsheets toonde. De markten reageerden door het VK richting de economische afgrond te duwen, waar het nog steeds op wankelt. De Bank of England zag zich genoodzaakt in te grijpen. In plaats van het afstoten van de obligaties die het de afgelopen jaren had opgekocht in het kader van crisisbestrijding, kondigde de bank een nieuw opkoopprogramma aan ter grootte van vijf miljard pond per dag, dertien dagen lang. Er werd over het VK gesproken als een 'opkomende markt', een knauw voor het land dat beloofde dat na de Brexit zijn economische macht ontketend zou worden.
Zoals Kwarteng destijdsbijUniversity Challengeop de knop drukte zonder zeker te zijn van een antwoord, had hij ook nu de volgorde verkeerd. Zijn plannen kwamen neer op eerst de kosten laten oplopen en daarna pas bedenken hoe daarvoor te betalen. De kern van zijn begrotingsplannen waren nieuwe uitgaven aan de ene kant (in het bijzonder zestig miljard pond aan energiesubsidies) en belastingverlagingen aan de andere kant (met name voor de hogere inkomens en bedrijven). Het resultaat was een ongedekte begroting met een gat van 45 miljard pond dat alleen door nieuwe leningen gedekt kon worden. En lenen voor belastingkorting, dat is 'on-conservatief', aldus het korzelige oordeel van het conservatieve Lagerhuis-lid Michael Gove.
In een land dat kampt met het probleem van stilvallende groei bleken investeerders geen vertrouwen te hebben in het medicijn dat Kwarteng hoopte toe te passen. Het gebeurt niet vaak dat juist de critici van neoliberaal beleid hun gelijk kunnen halen door te wijzen naar 'de financiële markten', maar nu kon dat dan toch. Er is veel gezegd over hoezeer premier Liz Truss en haar kabinetsleden zich laten inspireren door Margaret Thatcher, maar er wordt hooguit selectief gewinkeld in de jaren tachtig. Ook Thatcher geloofde in belastingverlaging als groeimiddel, maar de middenstandwijsheid van de Iron Lady klonk niet door. Thatchers uitgangspunt was de aloude vergelijking tussen de nationale economie en de huishoudportemonnee waar nooit meer uit kon komen dan erin was gegaan.
In hoeverre de reddingsoperatie van de Bank of England, gecombineerd met het weer intrekken van de aangekondigde belastingkorting, de Britse economie stabiliseert, moet nog blijken. In ieder geval lijkt het lot van Truss hiermee bezegeld.The Economist,dat zich principieel schaart onder de banier van het vrijemarktdenken, verklaarde Truss tot premier met de kortste greep op de macht ooit. Tien dagen lag het land stil vanwege de dood van The Queen. Zeven dagen later drukte haar minister van Financiën op de zelfvernietigingsknop. 'De houdbaarheid van een krop sla', aldusThe Economist.Kwarteng zelf werd vroegtijdig uit het assortiment gehaald en vervangen door oudgediende Jeremy Hunt, die in allerijl een nieuwe begroting moest samenstellen.
Maar voordat het Britse electoraat- of de Conservatieve Partij, waar de messen permanent geslepen zijn - de verwelkte krop in de groenbak doet, loont het de moeite de inhoud van de slakom te inspecteren. Wat daarin achterblijft is niet de uitkomst van een recept dat aansloeg, nieuw is het in ieder geval. De regering-Truss combineerde twee ingrediënten die niet vaak gemengd worden: vrijemarktfundamentalisme en het met publieke middelen stutten van een specifieke betalingscrisis waar miljoenen huishoudens zich in bevinden.
Truss behoort tot de stroming die van het VK een Singapore in het Westen wil maken. In deze post-Brexit-fantasie trekt een economie met weinig regulering en lage belastingen bedrijvigheid en hoogopgeleid talent uit de hele wereld aan en dient het land als knooppunt voor financiële en andere zakelijke dienstverlening. De belofte hoge energierekeningen te compenseren was een erkenning van het feit dat je je niet aan wolkenkrabbers kunt vergapen zonder te beseffen dat het Verenigd Koninkrijk voor een belangrijk deel bestaat uit postindustriële gebieden, krap aan warm gehouden met fossiele brandstoffen en een infrastructuur met decennia onderhoudsachterstand.
Truss' uitgangspunt dat haar land hier overheen moet groeien, klopt. Sinds 2008 staat de reële inkomensgroei in het Verenigd Koninkrijk stil. Dattrussonomicsde kwaal verergert, is inmiddels aangetoond. Maar het antwoord op wat dan wel werkt is daarmee niet gegeven. Een 21ste-eeuwse industriële renaissance, zoals sommige Britse politici hebben bepleit, is vooral een fantasie. Wie gaatmade in Britainkopen? De VS en de EU hebben een groot eigen afnamegebied, het VK heeft zijn tariefloze afzetmarkt juist vrijwillig verlaten. Hetzelfde geldt voor de hoop dat het land een grote voedselexporteur kan worden: lam uit Yorkshire en kaas uit Stilton zijn een smalle economische basis, zeker als de vrachtwagens vaststaan in Dover. Om geografische redenen is er ook geen rol als doorvoerland weggelegd. Het kon even vergeten lijken, maar het Verenigd Koninkrijk loopt aan tegen de restricties die horen bij het zijn van een eiland.
Daarmee is het VK in een experimentele fase beland, als economie die niet kan terugvallen op het verleden en die haar koers moet uitstippelen zonder zich daarbij te hoeven conformeren aan Brusselse (begrotings)regels. Bijvangst van de Brexit is dat de EU over het Kanaal en de Noordzee kan kijken naar wat er in het laboratorium bedacht wordt, zonder pijn te hoeven lijden als de proefopstelling in het gezicht explodeert. Kwarteng gaat de geschiedenis in als een ministeriële eendagsvlieg, maar ook als de toevallige ontdekker van een nieuwe consensus. Zijn begroting toonde aan dat vrijwel niemand meer gelooft in de doctrine dat meer geld voor de bovenkant van de economische piramide vanzelf naar beneden sijpelt en economische groei aanjaagt, ook 'de markten' niet.
Diezelfde markten geven, in ieder geval op dit moment, blijkbaar de voorkeur aan nivellering en aan een overheid die direct investeert in de eigen economie, boven een die de ongelijkheid vergroot en de eigen inkomsten afknijpt. De broekriem aanhalen en het aanvaarden van grotere economische verschillen als gevolg van lagere belastingen was een 'verrassende set keuzes', concludeerde Mark Carney, oud-voorzitter van de Bank of England, in gesprek met deFinancial Times. Carney, een Canadees, heeft in ieder geval geleerd dat de Britten een vernietigend oordeel kunnen verpakken in een understatement.
Hoe de regering-Trusszich compleet verkeek op wat er zou gebeuren op het moment dat met een stalen gezicht een zak geleend geld wordt uitgedeeld, is eenvoudig te verklaren. De Britse regering beschikt over een zogenoemde Office of Budget Responsibility, een ambtelijke rekenkamer die overheidsbegrotingen van tevoren doorrekent en adviseert over gezonde staatsfinanciën. In tegenstelling tot veel Britse instituties is het Office of Budget Responsibility een recente uitvinding. Het werd opgericht in 2010, door toenmalig minister van Financiën George Osborne die het begrotingsproces minder politiek wilde maken en wilde voorkomen dat macro-economisch broddelwerk kan worden verstopt achter holle politieke slogans. Ongetwijfeld had deze instantie alarm geslagen bij het zien van de sommetjes van Kwarteng. Maar Kwarteng weigerde zijn plannen van tevoren te laten doorrekenen. Hier toonde zich de ethiek van de nieuwe generatie Britse Conservatieven, die gevormd door de Brexit neerbuigendheid richting experts en bureaucraten tot handelsmerk heeft gemaakt.
Het resultaat was een experiment puur gedreven door politieke ideologie, los van institutionele inkadering, met alle gevolgen van dien. Bij haar aantreden hekelde Liz Truss 'orthodoxie bij het ministerie van Financiën'. Ze verwees daarmee naar de ambtenaren die aangeven wat in hun ogen wel en niet haalbaar is in de politiek van Westminster, waar volgens Truss 'muf groepsdenken' heerst. Als alternatief hiervoor beloofde ze een 'begrotingsevenement' waarbij daadkracht getoond zou worden.
Toen de rook was opgetrokken zat het Verenigd Koninkrijk dicht aan tegen een herhaling van 1976, toen het land een financiële reddingsoperatie van het imf nodig had. De groeivooruitzichten voor het VK zijn eerder kleiner dan groter geworden. Truss lijkt zelf onderdeel te zijn van de 'anti-groeicoalitie', haar ingestudeerde beschimping voor iedereen die het met haar beleid oneens is. Zo kunnen andere landen nog een les leren van het Verenigd Koninkrijk: het oordeel van experts, rekenmeesters en andere ter zake kundigen doet er wel degelijk toe. Ze negeren is uiterst risicovol.
Truss' experiment is waarschijnlijk het eerste in een serie. Haar eventuele opvolger uit de Conservatieve Partij staat voor hetzelfde vraagstuk: wat kan, nadat alle energie is gaan zitten in de ontkoppeling van de EU, het economisch model zijn voor de Britse toekomst? Mocht er bij de verkiezingen in 2024 - of eerder - een Labouropvolger komen, dan is die vraag niet verdwenen. De oproep dat de 'clowns' moeten worden weggestuurd en een fotobewerking van Truss en Kwarteng als crash-testpoppen zijn nog geen vervanging voor beleid dat wel werkt.
De prijs van het te snel gegeven antwoord is ondertussen hoog. Om het vertrouwen in de competentie en begrotingsdiscipline van het Verenigd Koninkrijk te herstellen heeft de nieuwe minister van Financiën Jeremy Hunt bezuinigingen aangekondigd. Het geld dat nodig is voor toekomstige investeringen is duurder geworden omdat het gestuntel heeft geleid tot hogere rentetarieven. Het eerste Britse experiment in postEU economisch zelfbestuur is mislukt.
Truss' experiment is waarschijnlijk het eerste in een serie