Ischa zou alles goedmaken Opheffer leest

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
7 december 2023
Vermoedelijk ben ik de laatste persoon om de prachtige biografie van Ischa Meijer (1943-1995),Alles gaat op vroeger terug,van Annet Mooij eerlijk te recenseren. Ik bewonderde en bewonder Ischa misschien wel te veel.
Overal waar ik destijds Ischa zag liep hij rond alsof God hem constant met een zaklamp bescheen. Altijd uiterst vriendelijk, iets te luidruchtig, humoristisch en strooiend met vileine anekdotes. Een cherubijn met één vleugel die boven ons wilde vliegen.
Ik weet wel dat hij de meesterinterviewer was, maar ik vond en vind hem een groot schrijver, zij het van een redelijk klein oeuvre.
Eerst een voor mij kleine, maar veelzeggende anekdote. Ischa komt op de redactie. Mijn collega Hans Hoekstra zei daarover eens: 'Het is of iemand een hand met vlooien heeft losgelaten.' Ischa deelde complimentjes uit en uiteindelijk kwam hij aan mijn bureau en vroeg te luid: 'En wie heeft er vandaag weer de leukste column geschreven?' Ik werd dan geacht te zeggen: 'Jij Ischa!' Op een dag zei ik: 'Het spijt me, Ischa. Vandaag heb ik de beste column geschreven.'
Ischa: 'O ja? Denk jij dat? Dames en heren, mag ik even de column van Theodor voorlezen?' Na drie regels trok ik mijn trui over mijn hoofd en moest ik zelf ook te hard lachen. Van schaamte uiteraard. Waarom ik deze anekdote typerend vind, vertel ik zo.
Ischa beheerste de literaire satire; hij kon makkelijk schakelen tussen verschillende stijlen. Hij was inderdaad de 'chroniqueur van zijn tijd', zoals Ronit Palache hem typeert in de inleiding bijIk heb niets tegen antisemieten, ik lééf ervan,een keuze uit zijn teksten.
Toen in 1996 van Ischa opeens zijn toneelstukNodopdook, snapte ik Ischa beter. Nod is het land waarheen Kaïn door God werd verbannen en opdat iedereen hem zou herkennen werd Kaïn gemarkeerd met het kaïnsteken. Het sloot nauw aan bij een regel uit het schitterende sonnetVictorieplein:'Een jongetje dat alles goed zou maken.' Werd Ischa niet door zijn vader verbannen? Had Ischa niet een handicap waardoor hij gedeeltelijk verlamd was, wat hij vermoedelijk zag als een kaïnsteken. Was Nod niet Bergen Belsen en het ouderlijk huis? Was hij niet constant gedoemd om in dat kamp te blijven? Ischa zou alles goedmaken door de ware achtergronden van ons bestaan te onthullen. Daarom bleef hij doorvragen. En hij wilde de aandacht van God de Vader opdat die hem weer in het paradijs zou toelaten dat voor hem altijd verboden zou blijven. Als hij de beste zou zijn, zou God de Vader misschien niet meer om hem heen kunnen.
En dus was Ischa altijd met iets of iemand in concurrentie. Hij imiteerde de ander. Niet zozeer om die ander te zijn, maar om hem te overtreffen. Hij wilde alles doen om uit Nod te ontsnappen. Imiteren, ironiseren, parodiëren, dichterlijk - en dan toeslaan om te laten zien dat hij beter was. Toen hij op pagina 3 inHet Paroolstond als De Dikke Man, voelde je hoe hij in concurrentie met Carmiggelt was.
Ik weet nog dat hij bij mij thuis was. We spraken over Simenon, een favoriete schrijver van ons beiden, en hij zei: 'MijnBrief aan mijn moederis echt beter danLettre à ma mèrevan Simenon, vind je ook niet? Zeg! Zeg!'Brief aan mijn moederenLettre à ma mèrewaren allbei in 1974 verschenen.
Ischa bewonderde Bram en Freek en toen hij op het toneel stond, leek hij hun vertelstructuur te gebruiken om zijn eigen verhalen, maar beter dan zij deden, te vertellen. En die gaan allemaal over ontsnappen. Op zoek naar verlossing die nooit komt.
In zijn toneelstukAcapulcoschrijft hij: 'We hadden thuis een vuilnisvat in de vorm van een zoekgeraakt familielid. Mij hebben ze ook op een avond buitengezet maar vergeten mij weer binnen te halen zodat ik in de loop van ongeveer veertig jaar sprekend op een zoekgeraakt vuilnisvat ben gaan lijken.'
Nee, ik ben nog lang niet over hem uitgedacht.
Als hij de beste zou zijn, zou God de Vader misschien niet meer om hem heen kunnen