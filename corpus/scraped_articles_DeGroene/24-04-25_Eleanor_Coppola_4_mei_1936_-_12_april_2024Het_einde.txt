Eleanor Coppola 4 mei 1936 - 12 april 2024 Het einde

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
25 april 2024
Eleanor Coppola was de vrouw van Francis Ford Coppola. Ze maakte een van de bestemaking of-documentaires overApocalypse Now,die veertien jaar op de plank bleef liggen - door hem.
'Francis is beland op een plek in zichzelf waar hij nooit had willen zijn. Een plek van conflict. En hij kan niet meer terug op de rivier, want de reis heeft hem veranderd. Ik dacht dat ik op de plek van de observator zat, maar ik vergiste me, ik maak ook deel uit van de reis. Ik kan ook niet meer terug naar hoe het was.'
Het kalme stemgeluid van Eleanor Coppola kabbelt door de beelden vanHearts of Darkness: A Filmmaker's Apocalypse,een van de bestemaking of-documentaires ooit gemaakt, min of meer per ongeluk tot stand gekomen. Het was niet de bedoeling van de 39-jarige Eleanor om haar eigen film te maken over de door rampspoed overspoelde opnames vanApocalypse Now. Zij was de vrouw van Francis Ford Coppola en de moeder van Giancarlo, Roman en Sofia. Het hele gezin ging mee naar de jungle van de Filipijnen, want zo deden de Coppola's dat: altijd alles samen. 'De hitte en de vochtigheid zijn overweldigend', noteert ze op 1 maart 1976, wanneer het gezin in Manila uit het vliegtuig is gestapt.
Apocalypse Nowspeelt zich af tijdens de Vietnamoorlog die het jaar ervoor was beÃ«indigd, de jungle van de Filipijnen stond voor de jungle van Cambodja. De verhaallijn is losjes gebaseerd opHeart of Darknessvan Joseph Conrad uit 1899, dat speelt tijdens het Belgische kolonialisme in de Congo. Een ongelooflijk ingewikkelde kluwen van oud en modern misdadig koloniaal gedrag van de westerse mens waar Coppola zich aan vertilt, zoals hij zelf vaak heeft gezegd.
'De film die Francis wil maken is een metafoor voor een reis in hemzelf', aldus Eleanor, typend aan haar reisdagboek in het huis in het hart van de jungle, waar ze uiteindelijk anderhalf jaar zouden doorbrengen. 'Het is angstig om iemand van wie je houdt te zien afdalen naar het duisterste deel van zichzelf om zijn grootste angsten in de ogen te kijken: angst om te mislukken, angst voor de dood, angst om krankzinnig te worden. Je moet een beetje mislukken, een beetje sterven, een beetje krankzinnig worden, om naar de andere kant te komen.'
Zij lijkt helemaal niet bang. Francis zit vanaf het begin aan alle kanten klem. Om de al gigantische hoeveelheid mensen en kosten van de Hollywood-productie niet nog zwaarder te belasten, dwingt hij bij United Artists af dat het promomateriaal door 'Elly' gedraaid zal worden. Zij had nog nooit een camera vastgehouden, laat staan bediend, maar vindt het geen probleem. 'Ik weet niet of Francis het me heeft gevraagd om niet nog meer pottekijkers op de set te hebben, of om mij ook iets te doen te geven', aldus haar bescheiden commentaar. Ze draait zestig uur materiaal, gouden materiaal, dat tot 1991 op de plank blijft liggen, want Coppola wilde niet dat dit dagboek van de waanzin van hoeApocalypse Nowtot stand is gekomen door anderen zou worden gezien.
Maar Eleanor wachtte haar moment rustig af. 'Ik denk dat Francis uiteindelijk geen bezwaar meer had omdat het niet meer diende als promotiemateriaal, dat hoefde niet meer.Apocalypse Nowhad 150 miljoen dollar opgebracht, dus de druk was eraf', zegt ze in 1991 vriendelijk tegen de talkshowhost die haar verbijsterd vraagt waarom zulk geweldig materiaal zo lang moest wachten. Ze had ook, buiten Coppola's medeweten om, geluidsbandjes gemaakt van de eindeloze wanhoopsverhalen die hij tegen haar hield. 'Het script slaat nergens op. Het einde lukt me gewoon niet. In mij krijst een stem: alsjeblieft, het gaat niet lukken! Laat iemand me hier afhalen! Het wordt een ramp van 27 miljoen dollar, ik ga failliet!' Waarop zij dan doodkalm: 'Hoe verklaar je de discrepantie tussen je eigen gevoel over waarmee je bezig bent, en wat anderen zien?'
Eleanor had het ook niet erg gevonden als het inderdaad was misgegaan en ze hun enorme Victoriaanse huis met twintig kamers in Napa Valley, de wijngaarden en alles wat was gekocht met het geld van de tweeGodfather-films, waren kwijtgeraakt. 'Nee', zegt ze in de documentaire, 'ik wist niet hoe het allemaal zat met het geld, maar ik vond gewoon dat Francis moest doen wat hij moest doen. Hij is een enorm creatieve geest, ik stond achter de artiest. Ik vond ons leven ook best wel gecompliceerd geworden naThe Godfather,ik had het niet erg gevonden als we waren teruggeschaald naar een wat bescheidener bestaan. Ik was helemaal niet bang, nergens voor.'
MaarApocalypse Nowwerd de sensatie van Cannes 1979, waar hij in een nog steeds niet helemaal afgemonteerde versie werd vertoond en de Gouden Palm won. En het succes van het Coppola-imperium bleef maar doorgroeien, met Eleanor die zichzelf geestig'the outsider wasp-wife'noemde, refererend aan de rol van Diane Keaton als vrouw van Michael Corleone.
Iets van haar eigen gevoelens liet ze misschien zien in de filmParis Can Waituit 2016, haar eerste speelfilm, die ze pas op haar tachtigste maakte en waarvoor ze 'een cursus regisseren en een cursus acteren' had gevolgd. De vrouw van een wereldberoemde Amerikaanse filmproducent begeleidt hem naar het festival van Cannes, heeft daar niets te doen, en krijgt dan een tripje naar Parijs aangeboden van een Franse zakenrelatie van haar man. Tijdens dat tripje, waarbij Parijs almaar verder verschuift, gebeurt alles wat je van onverwachte tripjes kunt hopen.
'Ben je gelukkig?' vraagt de Fransman tijdens een dinertje waarvoor zij haar mooiste jurk heeft aangetrokken.
'We hebben een goed huwelijk', zegt zij glimlachend.
'Dat vroeg ik niet', zegt de Fransman.
Eleanor draait zestig uur gouden materiaal, en wacht haar moment af
Ronald Grant / Mary Evans Picture Library / ANP | Bij de opnames van de documentaire Hearts of Darkness