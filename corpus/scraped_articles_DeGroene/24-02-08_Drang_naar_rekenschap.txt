Drang naar rekenschap

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
8 februari 2024
Ze vormen een aparte stromingin de huidige Nederlandstalige literatuur: romans die rekenschap afleggen. Alleen in Nederland? Het lijkt er wel op. Ze zijn vaak gebaseerd op dagboeken en hebben een voorkeur voor de beschrijving van het 'kleine leven'. Dagelijkse beslommeringen en bespiegelingen van niet erg veel betekenende figuren, over een beperkt gezelschap, met vaste looplijnen, thema's en rituelen. Vaak rond schrijverschap. Grote meester is J.J. (Han) Voskuil met zijn zevendelige meesterwerkHet Bureau(tussen 1996 en 2000). Vergelijkbaar werk schreef Frida Vogels die tot Voskuils vrienden- en kennissenkring behoort. Je zou het werk van veelschrijfster Nicolien Mizee hierbij kunnen rekenen, al zoekt zij het deels in een ander milieu. Ook zij beschrijft haar belevenissen en opvattingen zo precies mogelijk, waarbij ze bij lezers een gevoel van realisme probeert op te roepen. Hoe was het, wat vond en vind ik, wat doe ik, wat deed ik verkeerd, wat vind ik van mezelf? Vaak hebben deze schrijvers de neiging 'het leven' als een aaneenschakeling van absurditeiten en kleine vernederingen op te vatten waarbij men zelf niet buiten schot blijft. Detlev van Heest hoort bij deze richting. In zijn eerdere werk, zie bijvoorbeeldDe verzopen katten en de Hollander(2010) enHet verdronken land: Terug naar Japan(2011) toonde hij zich al een verwoede herinneraar, die zichzelf niet spaart.
Hij kende de familie Voskuil goed en in deze nieuwe roman, die zich in 2007 afspeelt, beschrijft hij onder andere de langzame, pijnlijke en tragische dood van Han Voskuil. Maar dan op z'n Van Heests: ingehouden, via een omweg, tussen neus en lippen door, geen tranen, geen gejammer. Ook gezien door de ogen van Voskuils en Van Heests katten. Aangrijpend.
De roman bestaat verder uit de beschrijving van Van Heests belevenissen als werkzoeker, familieman, huisvriend van de familie Voskuil, zijn pogingen om te schrijven en zijn werk als parkeercontroleur in Hilversum. Dit alles afgewisseld met (fragmenten uit) brieven van en aan Lousje en Han Voskuil, plus brieven die katten aan elkaar schrijven. Ergens in het midden van de roman beschrijft Van Heest ineens glashelder wat hem drijft: 'In mijn verhalen gaat het om niets anders dan de vraag hoe ik mij verhoud tot mijn naburen, tot mijn naasten, tot Annelot incluis, en hoe ik in mijn ogen in de omgang met al die mensen faal.' Verderop schrijft hij dat zijn schrijfbezetenheid voortkomt uit een 'drang naar rekenschap'.
Dit levert een ware stoet op van onvergetelijke figuren uit de lagere klasse (parkeerwachters), familieleden, van absurde beschrijvingen, ironische terzijdes, valse grappen en wanhoopsvertoon. Hoogtepunten zijn de belevenissen van Van Heest als parkeercontroleur. Hij vindt het belangrijk zijn werk zo goed mogelijk te doen en dus schrijft hij zonder aanziens des persoons de ene bon na de andere uit, hij is de kampioen bonnenuitdeler van Hilversum en stelt daar een eer in. Zijn record is uiteindelijk 113 bekeuringen tijdens één dienst. Ik heb hier keihard om gelachen, vooral ook over de smoesjes die mensen verzinnen om aan een bon te ontsnappen en de verwensingen die hij om de oren krijgt. Verlekkerd schrijft hij ze op: 'de volgende keer breek ik je benen, kankerhomo' en dan wenst hij de bekeurden nog een prettige dag. Prachtig zijn ook de gesprekken tussen de parkeerwachters tijdens de pauzes. Ik kreeg steeds meer het idee dat ik ook zo'n Van Heestse parkeerwachter zou zijn.
Er valt een aparte studie te schrijven over de humor die Van Heest inzet. Graag werkt hij met stijlfiguren als de overdrijving, het understatement, de vermenging van het hoge en het lage, de expres hooggestemde formulering rond een banaliteit, om er een paar te noemen. Voorbeelden: 'Omdat mijn moeder in haar jaren als vluchteling voorgoed genezen was van kampeerneigingen, viel de keuze telkens op Hotel Löwen in Todtmoos.' Of deze (over een familielid): 'Iedereen was bang dat hij binnenkort zou sterven, maar hij kon zich niet veroorloven binnenkort te sterven, omdat hij nog vijftig liter rode wijn in zijn kelder had.' Ten slotte (over een brief van een familielid): 'Voorts een uitvoerig verslag van de jongste deliria van mijn nicht. Ook in Duitsland was er niets nieuws onder de zon.'
Ironie als levensgevoel, maar Van Heest zorgt er heel precies voor dat de ik in zijn boek (Detlev van Heest dus) geen oninteressante betweter en rancuneuze eikel begint te worden. Wel sluit hij zich aan bij een paar belangrijke uitgangspunten van deze literatuur: doe maar gewoon, dan doe je al gek genoeg en het idee dat de opvattingen van 'gewone mensen' belangwekkender zijn dan die van veellezers en boekgeleerden, zoals ik, omdat ze 'echter' zijn en 'dus' meer waarheden over de samenleving bevatten. Je komt dit bij alle bovengenoemde rekenschap afleggers tegen. 'Hij begreep me niet, maar dat kon ook moeilijk anders', schrijft Van Heest ergens, 'want hij had algemene literatuurwetenschappen gestudeerd (...)'. Zonder meer geestig, dat wel. Ik doe me in het dagelijks leven ook graag het liefste als heel gewoon voor, want anders vind ik mezelf op een dag op ongunstige wijze in een van deze boeken terug. Bij Van Heest viel het gelukkig allemaal mee, de sombere, aanstekelijke, zichzelf kwellende, alles verwoestende humor in deze roman haalde me volledig over de streep.
Ironische terzijdes, valse grappen en wanhoopsvertoon
Monica Stuurop | Er valt een aparte studie te schrijven over de humor die Van Heest inzet  DETLEV VAN HEEST Parkeren in Hilversum Van Oorschot, 542 blz.