'Dit is niet hoe het hoort te gaan' Onderzoek Anti-Palestijnse desinformatie in de Kamer

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
27 juni 2024
Toen Israël de hulporganisatie UNRWA beschuldigde van banden met Hamas was dat voor Nederland reden om de steun stop te zetten. Maar waar is het bewijs? Het is niet voor het eerst dat desinformatie over UNRWA de Kamer bereikte.
Een van de weinigehulporganisaties die sinds het uitbreken van de oorlog Gaza nog in kan, is het United Nations Relief and Work Agency (unrwa). De organisatie verzorgt in de Palestijnse gebieden voedselvoorziening, onderwijs, huisvesting, gezondheidszorg, elektriciteit, afvalverwerking en - vooral in oorlogstijd - noodopvang van vluchtelingen. Sinds het uitbreken van de oorlog in Gaza in oktober vorig jaar is het werk van unrwa al helemaal onmisbaar. De hulporganisatie is financieel afhankelijk van internationale donoren, en krijgt ook van Nederland sinds 1951 steun.
Maar eind januari van dit jaar komt Israël met een keiharde beschuldiging die westerse ministers en hun ambtenaren aan het twijfelen brengen. Twaalf medewerkers van unrwa zouden betrokken zijn geweest bij de aanslagen van Hamas op 7 oktober. De wereldwijde verontwaardiging is groot. Veel westerse donoren zetten vrijwel meteen hun steun stop. unrwa zelf, met ruim dertigduizend mensen in dienst, ontslaat de beschuldigde medewerkers direct. De VN kondigen onderzoek aan naar de organisatie en naar het bewijs dat Israël voor de zware aantijgingen zou hebben.
In Den Haag schrikt ook Geoffrey van Leeuwen (VVD), en hij grijpt meteen in. De kersverse interim-minister voor Buitenlandse Handel en Ontwikkelingssamenwerking (BHOS) schrijft op X 'geschokt' te zijn en zegt dat Nederland het onderzoek 'nauwlettend zal volgen bij het overwegen' van toekomstige steun aan unrwa. Voor de camera vanNieuwsuurlicht hij dat de volgende dag toe: 'De aanklacht is dat met VN-geld, eigenlijk met ons geld, ook de aanslag is gepleegd op 7 oktober. Wat ik gisteren heb gezegd is dat we de uitkomsten van de onderzoeken afwachten en afhankelijk daarvan even nieuwe bijdragen zullen bekijken. Voor het moment gaat er geen extra geld naar unrwa toe.'
Dit was een eigenhandig besluitvan de minister dat intern tot wrevel leidt. Zeker omdat de bewindsman binnen het ministerie al maanden met argusogen wordt gevolgd. Vlak voor zijn aantreden verspreidde hij felle anti-Palestijnse tweets en deelde hij desinformatie over de oorlog op X. Investico heeft deze berichten in handen en sprak met bijna twintig (oud-)ambtenaren binnen het ministerie. Kort voor hij aangesteld werd als minister werden de berichten verwijderd.
Investico maakte een reconstructie van hoe Nederland besloot de unrwa-gelden stop te zetten, en wat daaraan voorafging. unrwa blijkt al jaren het doelwit van een internationale laster- en nepnieuwscampagne. Ook in Nederland wordt de hulporganisatie al zeker vijftien jaar in twijfel getrokken op basis van desinformatie en ongegronde beschuldigingen, blijkt uit een
analyse van Kamervragen, moties en debatten in de parlementaire archieven.
Desinformatie over hulp aan Palestijnen bleef de voorbije jaren een fenomeen in de marges van het parlement, maar het structureel beschuldigen van vermeende 'banden met terrorisme' lijkt nu wél effect te hebben gehad: zonder dat Israël bewijs hoefde aan te dragen werd de steun voor de VN-organisatie stilgelegd. In de woorden van minister Van Leeuwen: 'Ik kan dit geen incident noemen, want deze verschrikkelijke ontwikkelingen staan niet in een isolement.'
26 januari is niet alleen de dagdat  unrwa naar buiten komt met de beschuldigingen die Israël heeft geuit over hun twaalf werknemers, maar het is ook de dag dat het Internationaal Gerechtshof een eerste uitspraak doet in de genocidezaak tegen Israël, aangespannen door Zuid-Afrika. 'Israël moet genocide in Gaza voorkomen', stellen de rechters in een tussenvonnis.
De VN-organisatie laat die dag direct weten dat ze de beschuldigde medewerkers ontslaat (één was al overleden) en de VN zelf kondigen een onafhankelijk onderzoek aan. Vijftien landen schorten niettemin de financiële steun aan unrwa op, waaronder Oostenrijk, Italië, het Verenigd Koninkrijk en Canada. Andere landen - Noorwegen, Spanje, België en Ierland - benadrukken de cruciale rol die de organisatie vervult in Gaza en besluiten unrwa geld te blijven geven.
Op het ministerie van Buitenlandse Zaken wordt op 26 januari ook druk rondgemaild. 'Via de lijn zal voorstel volgen over al-dan-niet tijdelijk stopzetten van additionele financiering in afwachting van onderzoek', mailt een ambtenaar. Dat wil zeggen: ambtenaren met de relevante expertise zullen advies geven of de Nederlandse steun aan unrwa moet worden bevroren.
Maar interim-minister Van Leeuwen beslist vrijwel meteen om de financiering stop te zetten, een besluit dat hij zelfstandig neemt. Dat is wat verschillende anonieme ambtenaren tegen Investico zeggen. Een van hen vertelt: 'Zelfs de directie Humanitaire Hulp is door de minister niet om advies gevraagd, terwijl dat wel gebruikelijk is bij dit soort zaken. Hij wilde mogelijke Kamervragen voor zijn. Velen van ons waren ontsteld hierover. Dit is niet hoe het hoort te gaan.'
Op dat moment is Van Leeuwen interim-minister van bhos. Hij vervangt vanaf 4 december 2023 Liesje Schreinemacher, die met zwangerschapsverlof is. Voor zijn aantreden werkte hij als raadsadviseur Buitenlandse Zaken en Defensie op het ministerie van Algemene Zaken, en in Den Haag geldt hij als een vertrouweling van Rutte, met wie Van Leeuwen in het najaar naar de Navo vertrekt. Als hij de beslissing neemt, heeft Nederland de negentien miljoen vaste jaarlijkse steun voor 2024 overigens al overgemaakt, maar Van Leeuwens besluit betekent dat er voorlopig geen extra geld naar unrwa gaat, terwijl dat in de loop van het jaar wel gebruikelijk is, zeker als er sprake is van een humanitaire crisis, zoals nu.
In de week na Van Leeuwens verklaring, op 2 februari, sturen ambtenaren van Buitenlandse Zaken een adviesnota rond over het hervatten van de steun. Dat blijkt uit interne communicatie die op basis van de Wet open overheid (Woo) door Al Jazeera werd opgevraagd. De strekking van het advies is: er zijn zorgen over de ernst van de aantijgingen, maar er is momenteel geen alternatief voor humanitaire hulp in Gaza. De nota benadrukt ook dat unrwa te maken krijgt met 'veel aantijgingen, dagelijkse cyberaanvallen, mis- en desinformatiecampagnes'.
In de nota is niet alleen het advies van de ambtenaren te lezen, maar ook het commentaar dat minister van Buitenlandse Zaken Hanke Bruins Slot (ChristenUnie) in de kantlijn heeft geschreven. De ambtenaren schrijven dat 'te lang aanhouden of opschorten van reeds gecommitteerde steun zou kunnen leiden tot ernstige verstoring in de operationele capaciteiten van unrwa met aanzienlijk groot menselijk leed tot gevolg'. Daarbij schrijft Bruins Slot: 'Eens!!' En bij het commentaar dat hulpverlening door unrwa verzekerd moet blijven omdat ze de enige organisatie is die hiertoe in staat is in Gaza: 'Eens! Raakt hele regio die al instabiel is.'
Andere donorlanden hervatten intussen wel de steun. Binnen enkele weken zeggen onder meer Canada, Zweden, Australië en de Europese Unie toe weer geld te gaan geven. Op 4 maart komt unrwa zelf naar buiten met een statement: Israël zou sommige van hun medewerkers, die verklaarden over betrokkenheid van unrwa bij Hamas, tijdens hun verhoren hebben gemarteld. Bewijs voor hun aantijgingen heeft Israël nog altijd niet geleverd.
Het uitblijven van bewijsen de berichten over martelingen zorgen onder ambtenaren van Buitenlandse Zaken voor ongemak over het stopzetten van de unrwa-financiering. En dat ongemak gaat ook over de persoonlijke opvattingen van de interim-minister Van Leeuwen.
Van Leeuwen verspreidde na 7 oktober desinformatie over de Gaza-oorlog via zijn privéaccount op X, voorheen Twitter. Zo vond de voormalig minister een bericht 'leuk' met een verwijzing naar de bekende samenzweringstheorie 'Pallywood', waarin wordt geclaimd dat beelden van menselijk leed uit Palestijnse gebieden allemaal in scène zouden zijn gezet om anti-Israëlische sentimenten aan te wakkeren. In de betreffende tweet deelde 'Imam of Peace' - een account dat wordt beheerd door de extreem-rechtse en islamofobe denker Mohammad Tawhidi - een video van een Palestijnse moeder die in een ziekenhuis haar gewonde zoon bezoekt en schreef erbij:'He's fine, it's just an act, mommy. It's called Pallywood'.AP News en Alt Media bestempelden de tweet als desinformatie: de man op beeld is wel degelijk gewond, hij probeerde enkel zijn moeder gerust te stellen.
Een ander door Van Leeuwen gedeeld bericht is een video waarin een Israëlische legerwoordvoerder in een ruimte onder een ziekenhuis wijst naar een lijst met 'namen van terroristen' in het Arabisch waarop de dienstroosters van Hamas-strijders te zien zouden zijn. Ook dit bleek niet waar: uit een vertaling van het document blijkt dat het geen namen bevat maar in plaats daarvan een kalender met de dagen van de week.
Opmerkelijk genoeg verspreidde Van Leeuwen ook een bericht waarin de nos als objectieve nieuwsbron in verslaggeving van de oorlog in twijfel getrokken wordt. De gelikete tweet verwijst naar eenTelegraaf-column van Ronald Plasterk:'Je kunt de nos en de genoemde kranten niet als objectieve nieuwsbron vertrouwen over dit onderwerp.'
Vóór Van Leeuwens benoeming tot interimminister worden er minstens vijftien gelikete berichten, gepost tussen 21 oktober en 13 november, verwijderd van zijn account. De berichten zijn in handen van Investico. Volgens een anonieme ambtenaar werd er gesproken van 'puinruimen'.
Van Leeuwens besluitom de geldkraan dicht te draaien kan bij bepaalde partijen in Den Haag op warme steun rekenen - zij pleiten namelijk al jaren voor het opheffen van de hulporganisatie. ChristenUnie-Kamerlid Don Ceder klimt begin maart een podium op in een zaaltje in Jeruzalem. Daar kijken parlementariërs uit alle hoeken van de wereld toe hoe Ceder als trouwe vriend van Israël de Friends of Zion Award in ontvangst neemt.
Ceder is ingegaan op een uitnodiging van de Israël Allies Foundation (iaf), een van oorsprong Amerikaanse lobbygroep die pro-Israëlische bondgenoten zoekt onder politici over de hele wereld. Elk jaar nodigt de iaf hun 'beste ambassadeurs' uit voor een bijeenkomst in Jeruzalem.
De IAF helpt haar bondgenoten bij het bereiken van de belangrijkste doelen: het verhuizen van hun ambassades naar Jeruzalem, het bestrijden van Iran en het tegengaan van 'antiIsraël-instituties zoals UNRWA'.
Dat laatste wordt in maart ook ceremonieel beklonken. Tijdens een rondleiding in een kibboets ondertekenen de 24 delegaties een zogehetenpledge. Het grote plakkaat, bedrukt met de nationale vlaggen van de ondertekenaars, heeft een heldere boodschap: 'NO more funds for TERROR. Defund and Dismantle UNRWA now.'
Die oproep is niet nieuw: het is een langgekoesterde wens van Israël zelf. Eind december lekte nog een vertrouwelijke memo uit van de Israëlische regering met een plan om unrwa uit Gaza te verdrijven omdat de organisatie volgens Israël verantwoordelijk is voor het voortduren van het Israël-Palestina-conflict.
Naast een uitvoerende taak heeft unrwa namelijk nog een speciaal VN-mandaat: de organisatie registreert Palestijnse vluchtelingen. Daarmee wordt ook bijgehouden hoeveel Palestijnen het 'recht op terugkeer naar hun voormalige woonplaats' hebben, een recht dat ook geldt voor nieuwe generaties: de (klein-)kinderen van gevluchte Palestijnen. Het bestaan van unrwa veronderstelt daarmee impliciet dat Palestijnen zullen terugkeren naar de gebieden waar zij uit verdreven zijn - een veronderstelling die Israël als existentiële dreiging ziet.
De memo bevat een plan van Israël om unrwa uit Gaza te laten verdwijnen. Een belangrijk onderdeel daarvan is de beschuldiging over 'samenwerking' tussen de hulporganisatie en Hamas. Verduistering van donorgeld, banden met Hamas, verheerlijking van zelfmoordterroristen en antisemitisme in schoolboeken: al jaren verschijnen er rapporten van omstreden organisaties als UN Watch, Palestinian Media Watch en IMPACT-se waarin de hulporganisatie wordt bedolven onder aantijgingen. Zodra de ene beschuldiging is weerlegd volgt een nieuwe.
In het online archief van de Tweede Kamer is slechts vijftien jaar terug te kijken, maar ook daar ligt de organisatie al sinds 2009 onder vuur. En die verdachtmakingen zijn zelden onderbouwd met steekhoudend bewijs, blijkt uit onze analyse van alle moties, Kamervragen en debatten over unrwa van de afgelopen vijftien jaar.
In zeker 42 moties, Kamervragen en debatverslagen worden ongegronde beschuldigingen gedaan aan het adres van unrwa, of beweringen die zijn gestoeld op onjuiste informatie. De aantijgingen in de Kamer volgen een duidelijk patroon, en putten vaak uit bronnen zoals UN Watch. Volgens onderzoek van de Universiteit van Bath werd UN Watch aanvankelijk gefinancierd door een netwerk aan 'pro-Israëlische en islamofobe' stichtingen - hoewel in recente jaren niet meer valt vast te stellen wie de organisatie financieel steunt.
De antwoorden van de verantwoordelijke minister volgen net zo goed een patroon. 'Dit bericht is onjuist'; 'Deze aantijgingen bleken ongefundeerd'; 'Er zijn geen concrete aanwijzingen voor verwevenheid met Hamas' en 'Het zou de PVV-fractie sieren als ze zou kijken naar feiten en niet praat over "een jodenhaatzaaiende organisatie als unrwa".'
In 26 van de 42 Kamerhandelingen waren de aantijgingen afkomstig van de PVV. De sgp en de ChristenUnie waren elk 8 keer verantwoordelijk. In veel gevallen wordt er een verband tussen unrwa en Hamas gesuggereerd zonder onderbouwing of steekhoudend bewijs. Neem de Kamervragen van Raymond de Roon (PVV) en Danai van Weerdenburg (PVV) in 2017 over het bericht dat Palestijnse kinderen in 'terreurkampen van Hamas' (doelend op de unrwazomerkampen) 'vergiftigd worden met haat, geweld en antisemitisme'. De minister antwoordt: 'Het kabinet benadrukt dat er een duidelijk onderscheid moet worden gemaakt tussen de zomerkampen van Hamas en die van unrwa.' En: 'Het kabinet heeft geen aanwijzingen van verwevenheid tussen deze unrwa-zomerkampen en terroristische activiteiten of het verspreiden van terroristisch gedachtegoed.'
Of neem CU-kamerlid Joël Voordewind in een debat: 'Ik moet constateren dat unrwa toch regelmatig anti-Israëlische cartoons verspreidt op Facebook en websites en heb een aantal voorbeelden daarvan meegenomen. Ik heb die informatie gekregen van de ngo UN Watch, die dat in de gaten houdt.' De minister antwoordt dat de accounts niet van unrwa zijn, en de cartoons juist op last van de VN-organisatie door Facebook werden verwijderd. Drie jaar later herhaalt Voordewind zijn aantijging, ditmaal zonder bron.
De SGP schreef in 2017 in haar partijprogramma dat de hulporganisatie 'gerust kan verdwijnen'. In totaal wordt er 24 keer in de Kamer opgeroepen tot 'defunden'.
'Sinds jaar en dag is er een voortdurende stroom aan beschuldigingen aan het adres van unrwa geweest', vertelt ook oud-minister voor Buitenlandse Handel en Ontwikkelingssamenwerking Lilianne Ploumen. Ze benadrukt dat er ook echt iets aan de hand kan zijn: 'Als er serieuze en gesubstantieerde beschuldigingen komen, moet je dat natuurlijk onderzoeken, en unrwa heeft ook zelf strikte procedures.' Maar, zegt ze, 'de meeste moet je echt zien in het licht van een voortdurende hetze tegen deze organisatie'.
Nadat Hamas op 7 oktoberIsraël binnenvalt, zwelt ook de stroom moties en Kamervragen aan. Vier dagen na de inval is Don Ceder (CU) de eerste die in een debat de Nederlandse steun aan Palestijnse hulp in Gaza in twijfel trekt. Kamerlid Roelof Bisschop begint dan over de financiering van unrwa, volgens hem 'de club die allerlei dubieuze onwenselijke zaken financiert zoals het verspreiden van haat tegen joden'. Het zijn beschuldigingen zonder bewijs, en in de maanden daarna zal er nog een lijst van zo'n vijftien volgen, van antisemitische schoolboeken tot insinuaties dat unrwa-medewerkers tonnen per jaar verdienen.
En zo krijgt Van Leeuwens beslissing om de unrwa-gelden stop te zetten een zachte landing, vooral in het deel van de Kamer dat al jaren verdachtmakingen over unrwa verspreidt. Dat blijkt ook in een debat van 31 januari. Van Leeuwen gaat, terwijl zijn voorgangers dit soort verdachtmakingen vaak weerlegden, mee in de redenering van de aantijgers. Don Ceder (CU): 'De minister wacht het onderzoek af, maar is hij los daarvan ook bereid om serieus te kijken naar de organisatiestructuur, de leidinggevenden en de vragen die daarover te stellen zijn?' Van Leeuwen reageert:
'Absoluut, absoluut. Dat zijn ook onderdelen van de gesprekken die we nu voeren.' En dan: 'Ik kan dit geen incident noemen, want deze verschrikkelijke ontwikkelingen staan niet in een isolement.'
PVV-Kamerlid Dennis Ram vervolgt met de stelling dat het misschien wel om twaalfhonderd medewerkers van UNRWA gaat die betrokken waren bij Hamas, zonder die uitspraak te onderbouwen. 'Worden dat soort zaken ook meegenomen in het onderzoek?' Ja, zegt Van Leeuwen, 'dit is wel de input die we geven. Dit moet nu echt breed onderzocht worden. (...) Ook geruchten en Telegramkanalen'. Tot slot vraagt Chris Stoﬀer (SGP): 'Zijn er geen alternatieve organisaties die gewone Palestijnen van hulp kunnen voorzien?' Van Leeuwen: 'Dat is precies wat we nu aan het uitzoeken zijn.'
Danielle Hirsch (GL-PvdA) is als eerste kritisch op het besluit om de ﬁnanciering stop te zetten: 'Heeft Nederland bewijs van Israël ontvangen? Als de minister geen bewijs voor zo'n verdenking heeft, hoe kan hij in deze situatie dan zo'n zwaarwegende uitspraak doen?' Van Leeuwen antwoordt: 'Ik heb nog geen bewijs gezien.'
Toch hebben dit soort aantijgingen eﬀect: 'Domweg het eindeloos herhalen van beschuldigingen loont', zegt Peter Burger, expert op het gebied van nepnieuws en docent aan Universiteit Leiden. 'Het zorgt ervoor dat vertrouwen op de lange termijn verdwijnt, uiteindelijk kan dat zelfs eﬀect hebben op de beslissing van een minister.'
Als iets eenmaal weerlegd wordt, is volgens Burger het kwaad vaak al geschied: 'Dat is de ellende met factchecks en onderzoek achteraf, het komt altijd te laat en bereikt altijd een kleiner publiek dan de oorspronkelijke bewering.'
'Het is het zwartmaken van een organisatie, het weigeren om de urgentie van de humanitaire situatie te erkennen waarin deze organisatie het verschil kan maken. Dan moet je concluderen dat Nederland zich onvoorwaardelijk achter Israël stelt', zegt Erwin van Veen, expert Midden-Oosten bij Clingendael. 'Eerst UNRWA verplichten om voorwaarden op te volgen en dan pas de ﬁnanciering te hervatten, zoals nu is gebeurd, dat is een volgorde die zou passen bij een tijd waarin er geen humanitaire crisis is, geen hongersnood, geen oorlog en het niet de enige organisatie is die de hulp verleent. Blijkbaar interesseert het humanitaire lot van de Palestijnen de Nederlandse regering dan niet.'
Het ministerie vanBuitenlandse Zaken, waar ook Ontwikkelingssamenwerking onder valt, laat in een reactie weten niet te communiceren over in hoeverre minister Van Leeuwen intern advies heeft gekregen voor zijn beslissing. Over het besluit om de gelden aan UNRWA stop te zetten en vooralsnog niet te hervatten, benadrukt het ministerie dat het 'belangrijk was om een politiek signaal af te geven'. Verder is het ministerie 'op geen enkele manier betrokken geweest bij het gebruik van X door de heer Van Leeuwen voordat hij minister werd'. 'Toen Van Leeuwen aantrad als minister, is zoals gebruikelijk een social-mediateam zijn X-account gaan beheren.'
Van Leeuwen verklaart zijn likes in een reactie: 'Als ik een bericht zie dat ik op een later moment beter wil lezen, wil terugkijken of wil zien of dit een breder verhaal aan het worden is, like ik dit.' Volgens hem zit daar 'geen brede en diepe afweging achter' en betekent het 'niet automatisch dat ik de inhoud van het bericht goedkeur of steun betuig'. De oud-minister gaat niet in op de vraag of hij de inhoud van deze speciﬁeke tweets goedof afkeurt, noch op vragen over of het wenselijk is als een hoge ambtenaar of aanstaand minister op deze manier desinformatie verspreidt.
Don Ceder bestrijdt in zijn reactie het gebruik van onjuiste informatie door de fractie van de ChristenUnie. Volgens hem zijn de beweringen en argumenten 'op zijn minst plausibel', 'zolang er geen duidelijkheid is gegeven door de VN op de beschuldigingen'. Ook laat hij weten: 'Kamervragen zijn een instrument om vragen te stellen om informatie te krijgen op vragen waar je het antwoord niet op weet of om een bericht te veriﬁëren, anders zou je geen vragen stellen.' De SGP-fractie laat weten: 'Alle partijen beroepen zich op rapporten en onderzoeken en feiten die het eigen standpunt onderbouwen.' En: 'Zoals u zich beroept op studies en onderzoekers, doen wij dat evenzeer.' De PVV en UN Watch waren niet bereikbaar voor commentaar.
Het eerste, langverwachte, onafhankelijke VN-rapport van de commissie-Colonna concludeert eind april: Israël heeft nog altijd geen bewijs geleverd voor de aantijgingen van de vermeende banden tussen UNRWA-medewerkers en leden van Hamas. Volgens het rapport gaf UNRWA regelmatig lijsten van haar werknemers aan de Israëlische overheid en heeft 'de Israëlische regering UNRWA niet eerder op de hoogte gesteld van eventuele zorgen met betrekking tot personeel van UNRWA'.
Inmiddels is minister Schreinemacher terug van haar verlof. In de Tweede Kamer zegt ze kort na het uitkomen van het rapport: 'Die resultaten moeten wij wel goed bestuderen voordat wij het toch ook serieuze besluit nemen om de opschorting al dan niet op te heﬀen.' Kamerleden van GL-PvdA en PvdD dringen aan op een sneller besluit, gezien de noodsituatie in Gaza. Schreinemacher reageert: 'Of ik het nou vandaag hervat of vrijdag, dat maakt uiteindelijk niet uit.'
Maar er wordt helemaal niet hervat. Op vrijdagavond 26 april stuurt minister Schreinemacher het besluit rond om pas over te gaan tot toekomstige bijdragen als UNRWA de vijftig aanbevelingen uit het VN-onderzoek heeft opgevolgd - en zegt ook de uitkomsten van een nog lopend onderzoek te willen meewegen. Dat is duidelijk anders dan de beslissingen van bijvoorbeeld Duitsland en Italië, die weliswaar ook benadrukken dat UNRWA de aanbevelingen moet opvolgen, maar in de tussentijd hun steun wel hervatten en zelfs extra geld geven.
De beslissing van de minister lijkt in haar Kamerbrief bijna een administratieve kwestie: als de organisatie de aanbevolen verbeteringen doorvoert - wat de organisatie al heeft toegezegd - dan kan de steun gewoon weer overgemaakt worden. Twee weken geleden hing de minister daar ook nog een bedrag aan: er wordt drie miljoen gereserveerd voor UNRWA , maar de voorwaarde van de verbeteringen blijft staan: 'Als bovengenoemde inspanningen voor het kabinet voldoende vertrouwen wekken, zal Nederland overgaan tot uitbetaling van het gereserveerde bedrag.' Ondertussen is de ﬁnanciële situatie 'precair': UNRWA zegt nog tot eind juni middelen te hebben.
Maar de administratieve kwestie wordt een politieke, want hiermee wordt de beslissing overgelaten aan het nieuwe kabinet. En de grootste partij uit dat kabinet, die ook de nieuwe minister van Ontwikkelingssamenwerking levert, laat al vijftien jaar geen twijfel bestaan over wat ze vinden van het ﬁnancieren van humanitaire hulp aan Palestijnen. Dat bleek opnieuw in een debat in de Kamer over de situatie in Gaza afgelopen mei.
Aan het woord is PVV-Kamerlid Raymond de Roon: 'Tot slot, voorzitter. "Dé Palestijnen", dat is een nepvolk. Dat heeft nooit bestaan en bestaat nu ook niet. Het is een samenraapsel van allerlei Arabieren uit andere landen, die dachten dat ze dat gebied eventjes konden overnemen toen de joden eenmaal waren begonnen om de zaak te ontwikkelen. Dat is wat er is gebeurd. Het ís geen volk en het zal ook geen volk zijn.'