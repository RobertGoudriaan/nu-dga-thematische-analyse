Bedrog Technologica Marcel Möring

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
14 november 2024
Een werkje hoor, dat hout tussen die gaten in de vensterbank uitzagen. Daar kun je lekker lang mee bezig zijn.
De herfst is hier en de winter klopt aan de deur. Het is tijd om het huis winterklaar te maken: kieren van wijkende ramen moet worden gedicht en misschien kan ik eindelijk de verwarming aanpakken. Een voorvorige bewoner heeft, bij wijze van vensterbanken, rondom in onze dorpse loft enorme planken aangebracht. Praktisch (hij had er talloze aquaria op staan), maar een hindernis voor de warme lucht die de radiatoren produceren. Die zijn het effectiefst als de lucht kan opstijgen langs een koude muur of raam.
Plan 1 is om sleuven in die planken te frezen. Plan 2 behelst de aanschaf van speedcomfort ventilatoren. Dat zijn rechthoekige behuizingen waarin zich drie ventilatoren bevinden die nog het meeste lijken op het soort dat in een computer de processor koel houdt.
En zo staan we dan op een herfstige maandagochtend in de doe-het-zelfwinkel. Er lopen niet meer dan vijf mensen rond, allemaal mannen, die allemaal op dezelfde manier peinzend voor rekken met ijzerwaren, verf en koppelstukken staan. 'Zullen we vragen waar ze liggen?' zegt mijn vrouw. 'Eerst zoeken', zeg ik, in de wetenschap dat het waarschijnlijk toch neerkomt op vragen. Maar de man wil dat niet. De man is een wezen dat wordt grootgebracht met het idee dat hij het zelf moet kunnen. Tenminste dat is mijn theorie, terwijl ik van Sanitair naar Gereedschap en Werkplaats slalom. Halverwege Elektra, terwijl mijn vrouw verdwijnt in de verf-sector, bedenk ik dat het misschien wel door de Montessori-school komt dat ik nooit iets kan vragen en dat ik het motto 'leer mij het zelf doen' al te serieus heb genomen.
Een half uur later wijst een medewerkster ons het rek met speedcomfort-dozen.
De volgende dag ruim ik de vensterbanken uit. Dat duurt een tijdje, want het voordeel van diepe vensterbanken is dat je er veel op kwijt kunt. De ene ligt vol met buitenformaat kunstboeken, op de andere staan de merkwaardige planten die mijn vrouw koestert en verzorgt. Ze doen me denken aan de tuin die Des Esseintes in Huysmans'Tegen de keeraanlegt, vol 'natuurlijke bloemen die er precies zo uitzagen als onechte'. Op onze vensterbank herken ik alleen de sansevieria. Een verachtelijke plant, die het summum van burgerlijkheid is of een ironisch commentaar daarop. Het is allebei even erg. De rest van de planten begrijp ik niet. Ze dragen geen bloemen, staan daar maar wasachtig te wezen en dienen geen functie. Er is er een die kwam met een begeleidende instructie: 'Vul mijn pot steeds met water want ik houd ervan om natte voeten te hebben.' Wat is er in de mens gevaren dat aan een kamerplant een persoonlijkheid wordt toegeschreven?
'Wat doen die dingen hier eigenlijk?' zei ik, toen wij gingen samenwonen.
'Dat is gezellig', zei mijn vrouw op zo'n besliste toon dat ik begreep dat er geen onderhandelingsruimte was.
'De mens ging huizen bouwen', zei ik, 'om de natuur buiten te houden. En nu breng jij de natuur weer naar binnen. Wat hierna? Koeien in de hal?' In mijn geboorteplaats, Enschede, kwamen wij vaak in het Rijksmuseum. Achter het hoofdgebouw stond een museale Saksische boerderij, waar de bewoners en hun vee 's winters in dezelfde ruimte verkeerden. Dat maakte op mij diepe indruk: goddank was die tijd voorbij.
'Een hond', zei mijn vrouw. 'Ik wil wel een hond.'
Er zijn grenzen. Ik wil geen levende wezens in huis. Ja, mijn vrouw en, als het dan per se moet, een kat. Maar absoluut geen hond. Honden zijn de NSB'ers onder de huisdieren met hun slaafse aandachttrekkerij en huneager to pleasegeslijm.
Ergens heb ik een setje holle boren liggen waarmee ik een serie gaten in de vensterbanken kan boren. Daarna is het een kwestie van hout tussen die gaten uitzagen. Het idee van de frees heb ik laten varen. De ruimte tussen het hellende dak en de vensterbank is te klein.
De holle boren zijn een tikje roestig, want inmiddels veertig jaar oud, maar dat geeft niet. Wat wel geeft, is dat mijn amechtige accuboor nauwelijks is opgewassen tegen het twee centimeter dikke hout. Ik doe er een uur over om vijf gaten te boren. Vensterbank twee kost nog meer tijd. Die ligt onder een raam, waardoor er nauwelijks ruimte is voor de boormachine. Uiteindelijk neem ik mijn toevlucht tot de Dremel, een beitel en het grove geweld van een hamer.
'We zijn goed bezig, hè?' zegt mijn vrouw als ze opduikt uit de slaapkamer, waar ze haar zomerkleren opbergt en haar wintergarderobe in de kasten hangt. Ik heb de speedcomforts inmiddels geïnstalleerd en pieker nu over het 'waterzijdig inregelen' van de cv-installatie. De specialist verkoopt een setje met digitale warmtemeter, thermometers en sleutels voor net geen honderd euro.
'Misschien moet je gewoon weer aan het werk gaan', zegt mijn vrouw.
Twee maanden geleden heb ik het manuscript voor mijn boek ingeleverd en daarna besloot ik om voor het eerst in mijn bestaan als schrijver een tijdje vrij te nemen. Dat heeft geleid tot een eindeloze reeks klussen in huis.
'Volgens mij lijd jij aan ledigheidsvrees', zegt mijn vrouw.
'Ik dacht dat je blij was met mijn geklus.'
'Ik vind het geweldig', zegt ze, 'maar ik zag je gisteren een beetje schichtig met je notitieboeken in de weer en ik denk dat je gewoon weer liever aan het werk gaat. Jij kunt niet niks doen.'
De volgende ochtend zit ik achter mijn tafel. Het huis is voor het eerst, sinds we hier wonen, behaaglijk warm. Dat kan aan mijn geklus liggen, maar het kan net zo goed bedrog zijn. Net als dat klussen van mij.
'Volgens mij lijd jij aan ledigheidsvrees', zegt mijn vrouw