Avatar in spijkerbroek Kunst Anne Imhof

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
24 november 2022
Youth,de tentoonstelling van de Duitse sterkunstenaar Anne Imhof in het Stedelijk Museum in Amsterdam, had eigenlijk in Moskou te zien moeten zijn.
Een kudde zwarte en bruine paardendraaft door een dik pak hagelwitte sneeuw, de wind blaast door hun manen, ze steken hun snuit in de sneeuw, vinden uiteindelijk wat gras bij een put waar de sneeuw gesmolten is. De camera in de video van Anne Imhof blijft dicht bij de paarden, registreert hoe ze hun oren spitsen en aan elkaar snuffelen en het samen op een rennen zetten. Dan komt de omgeving in beeld, een woonwijk met kale bomen en grijze gebouwen waarvan de raampartijen van identieke appartementen zich over de volle breedte van het beton uitstrekken. Er is geen mens te bekennen en wat de dieren hier doen, is een raadsel, maar met hun even rustige als machtige verschijning belichamen de paarden een groot gevoel van drama, dat ze met hun vrije aftasting van de ruimte ook weer ongedaan maken. Bach klinkt en terwijl een paard op zijn rug in de sneeuw gaat liggen rollen, benen in de lucht, zingt een vrouwenstem 'Erbarme dich, Mein Gott'.
De laatste keer dat hetErbarme dichklonk in de kelderruimte van het Stedelijk Museum was in het voorjaar van 2015. In een van de videowerken in de tentoonstelling van kunstenaar Ed Atkins beklaagde een laveloze avatar genaamd Dave zich toen over zijn eenzame lot en met zijn hoofd op de bar en een opgebrande sigaret tussen zijn vingers waagde hij zich aan de beroemde aria, voordat hij leegliep als een ballon. De eerste tentoonstelling van directeur Beatrix Ruf voor de kelder was grappig, pathetisch en grandioos tegelijk en maakte duidelijk waar die donkere ruimte van elfhonderd vierkante meter precies voor bedoeld was: monumentale (video)kunst waar de bezoeker zelf een weg in moest vinden.
Ruim zeven jaar later klinkt Bach er opnieuw. Er is veel gebeurd sinds Atkins, zowel in het museum als geheel als in die kelderruimte specifiek: Ruf vatte het plan op om daar de vaste collectie onder te brengen en bureau AMO/Rem Koolhaas ontwierp in samenwerking met Tata Steel speciaal een architectuur met vrijstaande stalen wanden, even zwaar als prijzig, maar nog voor de opening van Stedelijk Base trad Ruf af, na een beschuldiging van belangenverstrengeling die later ongegrond zou blijken. De collectie hield de kelder desalniettemin jaren bezet totdat directeur Rein Wolfs een eind aan Stedelijk Base maakte en recent het laatste deel van de collectie verhuisde naar de oudbouw van het museum.
Youthvan Anne Imhof is zijn eerste tentoonstelling voor de kelder, met recht een show die met kunst, architectuur, licht en geluid de volledige zaal beslaat en de bezoeker opnieuw door de ruimte laat dwalen. De beoogde desoriëntatie begint al bij de drempel, waar je in een gloed van rood licht tegen een muur van ondoorzichtige watertanks aan loopt en even denkt helemaal verkeerd te zijn, backstage op een festivalterrein waar je het hoofdpodium nooit gaat vinden. Harde muziek zwelt aan en de labyrintische installatie zet zich voort, voert langs rijen grijze lockers, stalen constructies rondom speakers, allerhande installaties van kratten en schermen en torenhoge stapels autobanden. Sommige plekken zijn besmeurd met graffiti maar gezien de veelheid van elementen is de ruimte eigenlijk opvallend opgeruimd, de goederen geschikt en gestapeld als in een distributiecentrum.
Youth verschilt van alleswat je eerder in het Stedelijk zag, en tegelijk draagt het de sporen van de recente geschiedenis van het museum in zich mee. Directeur Wolfs was al in 2017 voornemens om met de Duitse sterkunstenaar samen te werken in de Bundeskunsthalle in Bonn, waar hij op dat moment directeur was. Dat was het jaar waarop Imhof hoge ogen gooide op de Biënnale van Venetië: ze won de Gouden Leeuw voor haar tentoonstelling in het Duitse paviljoen, een mengeling van schilderkunst, architectonische ingrepen, choreografie en performance waar met de dag langere rijen voor kwamen te staan. Binnen in het paviljoen liepen bezoekers onder meer over een glazen vloer waar performers onder verscholen zaten, als vissen in een aquarium. Met een holle blik in hun ogen die het midden hield tussen concentratie en verveling voerden ze allerlei handelingen uit, zoals het stoken van een vuurtje, begeleid door schitterende muziek. Buiten schermde een hoog hekwerk het paviljoen af als verboden terrein en hielden blaffende dobermann-honden de wacht. Het Duitsland van Imhof deed denken aan een detentiecentrum, maar boven op het hek zat soms ook een performer, een jonge vrouw in trainingsbroek, die niet echt leek te willen vluchten, maar in vertwijfeling was blijven steken. Van het geheel ging een hypnotiserende werking uit, alsof de performers in een andere dimensie van tijd en ruimte verkeerden. Imhof, in de veertig, werd benoemd tot 'artistieke stem van de jonge generatie', eenzaam en vol twijfels.
Niet alleen haar werk is te beschrijven als rauw, met de sfeer van een underground clubcultuur en motoren, helmen en elektrische gitaren als terugkerende elementen, hoewel in de onbewogenheid van de performers het idee van de catwalk ook nooit ver weg is. Imhof zelf kent een ruig imago. Voordat ze naar de kunstacademie in Frankfurt am Main ging, maakte ze muziek en werkte ze als bouncer in een nachtclub. Als haar eerste performance beschouwt ze de nacht in een café in hetred light districtwaarvoor ze twee boksers had uitgenodigd om te komen vechten, zo lang als de band zou spelen, en de band had geïnstrueerd om te blijven spelen zo lang als de boksers bleven vechten. Het resultaat omschreef ze als volgt: 'Het was allemaal behoorlijk rood - de paaldansbar en de neuzen. Terugkijkend realiseerde ik mij dat het een manier was geweest om een beeld te creëren.'
Van een samenwerking met Wolfs in Bonn kwam het niet en Imhof maakte furore met tentoonstellingen onder meer in Tate Modern en Palais de Tokyo. Met Beatrix Ruf bereidde ze een tentoonstelling voor in het Garage Museum of Contemporary Art in Moskou die, zo vertelde Wolfs onlangs aanMetropolis M, in andere vorm ook naar Amsterdam zou komen. Sinds 2019 is Ruf als adviseur verbonden aan dat Russische private museum, dat werd opgericht door Daria Zjoekova en haar toenmalige echtgenoot Roman Abramovitsj en huist in een gebouw van Rem Koolhaas - het is een kleine wereld. Met de inval van Rusland in Oekraïne schortte het museum zijn programma echter op en kwam de tentoonstelling onder de vlag van de Hartwig Art Foundation, waar Ruf directeur van is, rechtstreeks naar Amsterdam. Het museum in Moskou en de curator worden in het colofon bedankt en droegen voor de oorlog financieel aan enkele videowerken bij, maar Wolfs benadrukt dat het geen museumpartner 'in klassieke zin' is geweest en dat de boycot van Rusland niet is geschonden. Of die ogenschijnlijke omzeiling van directe samenwerking alleen maar slim of ook sluw te noemen is, het resulteerde in de versnelde kans om Imhof in Nederland te zien.
Op een bepaalde manier past de verhuizing van Moskou naar Amsterdam daarbij naadloos in het oeuvre van Imhof: haar tentoonstellingen en performances veranderen met elke plek van vorm en Imhof hergebruikt voortdurend elementen uit eerder werk of uit andere contexten, zoals glazen panelen in Amsterdam die afkomstig zijn van een failliete bank in Italië. Bovendien belandde Imhof in het Stedelijk alsnog in een architectuur van Koolhaas: de schotten van Stedelijk Base zijn blijven staan. Je herkent ze op de hoek waar eerder het altaar van Niki de Saint Phalle en Francis Bacon hingen, je ziet het stalen huisje dat deHarrenstein-slaapkamer van Rietveld en Schröder-Schräder van een opgaande trap en een dakterras voorzag. In dat huis draaien nu video's van Imhof en op het dakterras plaatste ze een matras besmeurd met graffiti. Vanaf dat punt overzie je door een hekwerk haar dystopische, rode landschap, opgebouwd uit de witte watertanks met hun rode doppen en de autobanden die steeds rond de schotten zijn gesitueerd. Die dragen echter niets van de betekenis van dat glas uit Italië in zich mee, het zijn nog altijd sta-in-de-wegs.
Imhofs complexe kunstwerkenzijn wel omschreven alstableaux vivantsennatures mortesdie melancholie oproepen, een verlangen naar dat wat geweest is. In het Stedelijk ligt dit anders: Imhofs eerdere werk indachtig loopt de spanning in de installatie op, maar er blijken geen performers aanwezig in Amsterdam. Props volop - zwarte motoren, een elektrische gitaar, een nogal rudimentaire duikplank die in eerder werk figureerde - maar geen teken van leven. Boven op een van Koolhaas' vitrines liggen drie helmen met flitsende vizieren uitgestald, ze geven de ruige omgeving plots iets van een Louis Vuittonwinkel, maar ergens is die geliktheid op zijn plek: als Imhof wérkelijk een duister hol had willen maken, was haar installatie niet zo schoon en opgeruimd gebleven. In de stilering ligt dezelfde leegte besloten als in de blik van haar performers: een universeel verlangen, een honger naar spullen en ervaringen die maar niet gestild lijkt te kunnen worden.
Het dichtst in de buurt van een performance komt een avatar in de vorm van een gefilmd portret van Eliza Douglas, kunstenaar en tevens partner van Imhof die vaak in haar werk optreedt. Ze draagt een spijkerbroek, haar bovenlichaam is ontbloot en de naam 'Anne' is boven haar borst getatoeëerd. Met kenmerkende wezenloze blik kijkt ze recht de camera in en toch is zij, anders dan die beklagenswaardige avatar van Ed Atkins, makkelijk te negeren.
De ware beweging, die geweldige vorm van versnelling en vertraging in het werk van Imhof, is alleen aanwezig in de speciaal voor de ruimte gecomponeerde muziek die met een speaker over een specialesoundraildoor de ruimte schiet. Je hoort de beat aankomen en ziet hem dan ook, zet als vanzelf een stap naar achteren.
In het veel sterkere tweede gedeelte van de tentoonstelling, in de zijruimte van de kelder, kun je als bezoeker haast geen kant op. Een parcours van kluisjes voert je in gedachten terug naar de middelbare school en daar is ook de avatar in spijkerbroek weer. In een wonderschone video doorloopt zij een labyrint van sneeuw.
Het werk van Imhof opereerde tot nu toe steeds in een vacuüm: een gevoel van dreiging kwam vooral van binnenuit. Nu niet meer. Zwaar inYouthdrukt het idee dat je kijkt naar iets dat eerst door de jeugd van Moskou gezien had moeten worden. Een gevoel van leegte.
Peter Tijhuis