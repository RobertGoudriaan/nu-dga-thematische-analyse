De ontbrekende gedenksteen

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
24 oktober 2024
Boerencultuurvan de Ierse cultuurhistoricus Patrick Joyce, over de verdwenen wereld van kleine boeren in NoordEuropa, is een monument. Een daad van rechtvaardigheid.
In de buurt van watermoet je niet kwaadspreken. De wind luistert mee en kan praten. Als een boer overlijdt moet zijn erfgenaam de dieren op de boerderij diens dood aanzeggen zodat ze weten dat hij nu hun meester is. Soms moet zijn dood ook de boomgaard en de gebouwen op de hoeve worden aangezegd. Men moet de zon de aanblik van dode dieren besparen, want die verontrusten haar; dan gaat ze bloedrood onder en kun je op hagel en regen rekenen. Een ooievaar doden is een onvergeeflijke misdaad.
Dit zijn geen zinnen uit de sprookjes van Grimm of uit programma's van romantisch bevlogen natuuractivisten, het zijn leef- en gedragsregels uit een kosmogonie van Poolse boeren die minimaal tot ongeveer een eeuw geleden volkomen serieus werden genomen. Overtreding van die regels werd bestraft met chaos. En juist voor een bestaan dat toch al op de hardst denkbare manier afhankelijk was van onbeheersbare krachten kon zo'n ethiek een minimum aan houvast bieden. En al was die ethiek aanzienlijk minder uitgewerkt, minder coherent en literair primitiever dan, zeg, de Griekse en Indiase mythologie, ze is ontsproten aan hetzelfde verlangen naar houvast.
Ik heb het overBoerencultuurvan de Ierse cultuurhistoricus Patrick Joyce, een even geleerd als goed geschreven boek. Joyce, alleen heel in de verte familie van de experimentele auteur, is in 1945 in Londen geboren, nadat zijn vader, telg uit een boerengeslacht, zich in de jaren dertig gedwongen zag Ierland te verlaten. De familie is afkomstig uit een gebied dat hun naam draagt, Joyce Country, een dunbevolkt gebied in het westen waar traditionele boeren zich de natuurvernietigende moloch van de agroindustrie langer van het lijf hebben kunnen houden dan elders in het land.
De Nederlandse vertaling kan een misverstand in het leven roepen: dit boek gaat niet over de problematische kanten van het huidige boerenbedrijf, maar over een verdwenen cultuur van nog niet in het kapitalistische wereldsysteem geïntegreerde kleine boeren. De oorspronkelijke titel geeft dat ook aan:Remembering Peasants. Zo'n zesduizend jaar geleden, aldus Joyce, bereikte de uit het Midden-Oosten afkomstige landbouw Ierland, de Britse eilanden en Noord-Europa. En die zou tot relatief kortgeleden het overgrote deel van de bevolking aan werk helpen. In 1913 werkte in Ierland nog bijna de helft van de beroepsbevolking in de landbouw, in Frankrijk 41 procent, in Duitsland 37 procent. In Oost-Europese landen lagen die percentages nog aanzienlijk hoger. Vanaf 1950 zette de krimp in hoog tempo door. Nu is de eeuwenoude boerencultuur zo goed als verdwenen, de boeren van mevrouw Van der Plas hebben aan hun ethiek en hun kosmogonie allang geen boodschap meer.
Je zou misschien verwachten dat een herinnering aan die verdwenen cultuur gepaard zou gaan met een idealisering ervan. Maar daarvan is bij Joyce geen sprake. In zijn vooral in Ierland en Polen opgediepte herinneringen aan de kleine boeren domineert de rauwe realiteit vanDe aardappeletersvan Van Gogh en de kromgegroeide landarbeiders van Millet. Dat zij een authentieker en nobeler mensensoort zouden belichamen dan de ontwortelde en geperverteerde stedelingen is een nazistisch cliché waar Joyce verre van blijft. Bittere armoede, gebrek en uitbuiting waren doorgaans hun deel, maar ook een koppig overlevingsvernuft en niet zelden, als honger, vernedering en uitbuiting onverdraaglijk waren: emigratie, verzet, wraak, geweld.
Maar onverdraaglijk was het niet gauw. Berusting was voor de boer een tweede natuur. In zijn grote gedichtWeighing In,dat over het geweld in Noord-Ierland gaat, schrijft Seamus Heaney, zoon van een kleine boer in het NoordIerse County Derry dat altijd zijn'country of the mind'is gebleven:'Passive suffering makes the world go round.'Maar als er een grens wordt overschreden en het evenwicht grondig wordt verstoord, is geweld onvermijdelijk, bij uitgeknepen en vernederde boeren vaak in de vorm van zelfmoord. Joyce citeert een opzienbarend boek uit 1975 van Pierre Hélias, een Bretonse boerenzoon die terugblikt op zijn jeugd: 'In de schuur hing altijd wel een stuk touw klaar. Vrouwen kozen er eerder voor om zichzelf te verdrinken in de put op het erf of de sloot achter op het land.'
En natuurlijk besteedt hij aandacht aan de grote Ierse hongersnood van 1845 tot 1850. Als gevolg van een aardappelziekte mislukte de oogst een aantal achtereenvolgende jaren. De boeren leden honger, konden de pacht aan de Britse grootgrondbezitters niet meer betalen en werden daarom van hun land verjaagd. Het gevolg: een miljoen doden, miljoenen Ieren vluchtten naar, vooral, de VS en Australië. In de tweede helft van de negentiende eeuw liep de bevolking terug van acht naar drieënhalf miljoen.
Maar vaak richtte het boerengeweld zich ook tegen de adellijke heren. De Duitse Boerenoorlog van 1524-1525 is daarvan het markantste en bloedigste voorbeeld. Op diverse plaatsen vormden opstandige boeren, aangemoedigd door Luthers 'Een christen is niemands onderdaan', geïmproviseerde legers die kastelen, burchten, kloosters en kerken aanvielen en plunderden. Er vielen zeventig-tot honderdduizend doden. Marx en Engels spraken van de eerste klassenstrijd in de geschiedenis.
In de laatste hoofdstukken van zijn boek, die het karakter hebben van een reisverhaal, gaat Joyce op zoek naar sporen van boerenverzet en -oorlogen in het zuiden van Polen. Maar die blijken moeilijk te vinden. In Tarnów vond in 1846 het 'Galicische bloedbad' plaats; door jarenlange onderdrukking getergde lijfeigenen vermoordden talloze grootgrondbezitters - hun lot laat zich raden. Maar nergens, ook niet in verschillende stadsmusea, weet men daar iets van. De stad is vernoemd naar de familie Tarnowski, die in een groot deel van Zuid-Polen sinds mensenheugenis de lakens uitdeelde. Joyce: 'De belangrijkste kerk in de stad is een waar monument voor deze familie: macht verbeeld in steen.'
ZijnBoerencultuuris een daad van rechtvaardigheid: de ontbrekende gedenksteen voor de boeren van Tarnów en al hun uit het collectieve geheugen gewiste lotgenoten.
De rauwe realiteit van Van Goghs Aardappeleters en van Millets kromme landarbeiders domineert
David Hurn / Magnum Photos / ANP | De herinnering aan de verdwenen cultuur van de kleine boeren gaat bij Joyce niet gepaard met idealisering  PATRICK JOYCE Boerencultuur: Hoe het platteland uit onze herinnering verdwijnt Vertaald door Frank Lekens. De Arbeiderspers, 440 blz.