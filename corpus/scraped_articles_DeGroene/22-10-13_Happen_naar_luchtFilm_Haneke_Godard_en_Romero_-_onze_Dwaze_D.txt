Happen naar lucht Film Haneke, Godard en Romero - onze Dwaze Dagen in film

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
13 oktober 2022
In Cinema Ecologica van Eye Filmmuseum staan de uitwassen van de consumptiemaatschappij centraal. Blikvanger: het angstaanjagende debuut van de Oostenrijkse cineast Michael Haneke , over een gezin geobsedeerd door huishoudelijke spullen.
Problemen in bed.Geldproblemen. Conflict op kantoor. Een dochter die ongelukkig is. Dan is er opeens geen uitzicht meer op een toekomst behalve een die eindigt in de duistere daad. De gezinstragedie is even banaal als schokkend. Je kunt invullen hoe het zo ver kon komen, loop de clichés maar af. Maar kijk je goed, dan zie je dat er in werkelijkheid geen antwoorden zijn. Sterker, het bestaan van het omgekomen gezin blijkt innietste verschillen van je eigen leven. Dát maakt het bekijken vanDer siebente Kontinent,de verpletterende, op ware gebeurtenissen gebaseerde debuutfilm uit 1989 van de Oostenrijkse meester Michael Haneke, tot een daad verricht in een staat van crisis.
'Ze leven niet, ze doen dingen', zegt Haneke in een interview over de mensen in dit verhaal. Daarom isDer siebente Kontinentzo verschrikkelijk om te zien - het is de engste film die ik ken. Georg, ingenieur, zijn vrouw Anna, opticien, en hun dochter Eva zijn doorsnee mensen. Opstaan, ontbijten, naar school, naar kantoor. Haneke toont de dagelijkse rituelen zonder het gezicht van een personage in beeld te brengen. We zien alleen objecten: een tandenborstel, schoenen, een kommetje met ontbijtgraan, een aanrecht. Later op de dag. Producten in de supermarkt. Trolleys. Een rinkelende kassa. Thuis. Eten. Televisie kijken. Slapen. En dat dan herhalen de volgende dag. En de dag daarna, en ga zo maar door.
NuDer siebente Kontinentterug is in de bioscoop moeten we opnieuw de confrontatie aan. De clash - tussen licht en donker, tussen ons leven en Haneke's film - is relevanter dan ooit. Het werk draait in het terugkerende programma Cinema Ecologica van Eye Filmmuseum, over de wijze waarop filmmakers de relatie tussen de mens en de planeet uitbeelden. Ditmaal heeft het programma het intrigerende thema 'Drie dwaze weken', een verwijzing naar 'Drie Dwaze Dagen', de bekende pr-stunt van het luxewarenhuis de Bijenkorf die inhield dat het publiek de winkel kon bestormen om koopjes te bemachtigen. Eye bestempelt dit spektakel terecht als 'de hoogmis van het kapitalisme', en in het filmprogramma wil men onderzoeken hoe hebzucht werkt en wat de gevolgen van 'een systeem gericht op maximale winst' op gewone mensen zijn.
Toen de Bijenkorf in 2015 stopte met de 'Drie Dwaze Dagen' was de reden niet een morele, maar een economische. Het warenhuis ontdekte namelijk dat je op den duur minder verdiende aan de 'eenmalige graaiers' dan aan klanten die zich via andere mechanismen aan de winkel verbonden. Tegenover de websiteBusiness Insiderlegde een woordvoerder uit: 'Het bedrijf wil uiteindelijk zo veel mogelijk klanten bij naam kennen om ze te stimuleren zowel online als in de zeven resterende winkels geld te besteden.' Inmiddels is dat gelukt. Wie de Bijenkorf vandaag de dag binnenstapt ziet geen graaiers meer, maar mensen ritualistisch op zoek naar merkkleding. Of dit leidt tot minder dwaasheid... integendeel. Het zotte van de massaconsumptie en de bijbehorende kwestie van de invloed daarvan op mens en planeet is terug te vinden in de films in het Eye-programma. Stel deze vragen bijvoorbeeld aan het gezin inDer siebente Kontinenten Georg, Anna en Eva zullen je wazig aankijken. Ze weten niet beter dan dat hun leven één lange, dwaze dag is.
Rond de hoogtijdagen van de'Drie Dwaze Dagen' publiceerde hetJournal of Industrial Ecologyvan de Universiteit van Yale een onderzoeksrapport dat aantoonde hoe groot het effect van consumentengedrag op het klimaat werkelijk was. Het bleek dat consumenten verantwoordelijk waren voor meer dan zestig procent van de uitstoot van broeikasgassen en voor zo'n tachtig procent van het globale watergebruik. Vooral opvallend in het onderzoek waren de 'secundaire impacts', dat wil zeggen milieu-effecten als gevolg van productieprocessen.
Nog een conclusie luidde: 'Huishoudens hebben een relatief grote controle over hun verbruik, maar dikwijls hadden mensen geen informatie over hoe ze hun eigen "milieuperformance" konden veranderen.' Nu is er op dit punt in de laatste jaren veel veranderd: afvalscheiding, een bewustzijn van duurzaamheid in de productieketen van producten die dagelijks worden gebruikt, een accent op hergebruik van kleding en andere artikelen en een focus op groene energie in huishoudens. Maar de kern van het probleem blijft: we kopen te veel spullen en het effect hiervan op het klimaat is desastreus.
De uitwassen van de consumptiemaatschappij waren al in de jaren zestig een brandpunt in het werk van geëngageerde cineasten, voorop JeanLuc Godard die inWeek-end(1967) een apocalyptisch beeld van de koopzieke mens schetst. In zijn film, ook te zien in het Eye-programma,
heeft een echtpaar het gemunt op de nalatenschap van een van hun ouders. Onderweg naar het ouderlijk huis belanden ze in een file, ja die file, de beroemdste uit de filmgeschiedenis. Die is bizar, om te beginnen omdat het niet duidelijk is waarom de auto's toch geen rechtsomkeert maken. Of de andere rijbaan gebruiken om aan de dans te ontspringen. In plaats daarvan blijven mensen braaf met hun auto's stilstaan. Het is alsof ze deelnemen aan een ritueel, voorgeprogrammeerd als ze zijn voor dat filerijden.
Dan blijkt dat Roland en Corinne toch op de beschikbare rijbaan doorrijden in hun sportauto. Dit brengt Godard in de gelegenheid de absurde situatie te tonen met zijn fameuze, minuten durendetracking shot:de middenklasse dierecreëertterwijl ze wacht: kaarten, overgooien met een strandbal, lunchen, de touwen van een zeilboot nalopen, gezellig ruziën. Natuurlijk is er aan het beginpunt - dat in werkelijkheid een eindpunt is, dat van de moderne, consumerende en 'ontspannen' levende mens - de crash, met op het asfalt verwrongen staal, gebroken lichamen, bloed en olie.
Hierna zijn we verloren in het universum van Godard, waar Emily Brontë, de Engelse schrijver, en Louis Antoine de Saint-Just, de sterke man van Robespierre tijdens de Franse Revolutie, wandelend in het bos subversieve teksten prevelen. Het eindigt allemaal in anarchie en kannibalisme. Vooral dat laatste. Want dit is wat er gebeurt: we consumeren frenetiek, we verorberen. Elkaar, de planeet. Wát een chaos.Week-end. Het einde.
Het overlevingsinstinct is groot,blijkt inDawn of the Dead,de zombie-klassieker van George R. Romero die Eye om een of andere reden in 3D vertoont. De generieke stijl van de film, gemaakt pakweg tien jaar naWeek-end,is ogenschijnlijk een wereld verwijderd van Godards artistieke, ideologische grammatica. Maar inmiddels sprekenDawn of the DeadenWeek-endprecies dezelfde taal.
Zoals bij Godard is het consumentisme bij Romero een object van spot en kritiek. Als de zombie-Apocalyps een feit is verschansen een helikopterpiloot, zijn zwangere vriendin en twee politieagenten zich in een winkelcentrum. Daar, merken ze tot hun verbazing, strompelen zombies onverdroten door, alsof ze aan het winkelen zijn. 'Dwaze Dagen', inderdaad. De grootste grap is dat deze 'consumenten' niets anders meer kunnen dan consumeren, dat wil zeggen levende mensen opeten. 'Waarom komen ze hier?' wil de zwangere vrouw weten. De zwarte agent antwoordt: 'Instinct. Herinnering. Dit was een belangrijke plaats in hun leven.' Dat is het ook voor de vier overlevenden. Hoop putten ze maar uit één ding. 'Hier zijn allerlei dingen... spullen', zegt de piloot tegen zijn vriendin. 'Hier zitten we goed!'
Over 'spullen' gaatDawn,de spullen waar we instinctmatig naar hunkeren zoals zombies reflexief menselijk vlees consumeren, de spullen waarvan de productie in de moderne context betekent dat de aarde eraan gaat. Dit alles weten Romero's zombie-vechters even goed als de opstandige figuren van Godard én de gezinsleden van Haneke. Maar het leven moeten ze allemaal leven. Hun fysieke bestaan vormt onwillekeurig een altaar voor het kapitalisme. Vooral dat van Georg, Anna en Eva.
We schrijven 1987. Behalve alle huishoudelijke artikelen valt het entertainmentsysteem in de woonkamer op. En een enorm aquarium met vissen die ze getrouw voederen. Het is een huis zoals dat van jou en mij, ook met een televisie. 's Avonds vraagt de moeder: wat nou als we een monitor in plaats van een hoofd zouden hebben waarop we onze eigen gedachten kunnen zien? In hun spullen zoeken deze mensen verlichting, inspiratie, verrukking. Een leven.
Dan is het 1988, het middendeel vanDer siebente Kontinent,en nog altijd volgen Georg, Anna en Eva hun rituelen met hun spullen. Maar het einde nadert, het is 1989. Ze zijn op wintersport. En dan, een brief. Het gezin heeft besloten om naar Australië te emigreren. Want 'er is niets om ons hier te houden'. Maar iets klopt niet. In plaats van verhuisbenodigdheden haalt Georg gereedschap in huis. Een sloophamer. Kettingzaag. Schroevendraaiers. Even ritualistisch als hun dagelijks leven beginnen Georg, Anna en Eva alle spullen in hun huis te vernietigen, met als hoogtepunt het exploderen van het aquarium waardoor de vissen op het tapijt belanden, spartelend, happend naar lucht. Dat vindt Eva erg. (Ik niet - ik vind het erger dat ze een fabelachtige muziekcollectie op vinyl hebben, platen die Anna één voor één doormidden knakt.)
Haneke wijst erop dat de verslaggeving over de waargebeurde gezinsmoord waar zijn film op is gebaseerd hapklare antwoorden gaf: de man had geldproblemen, een lastig seksleven, een moeilijk opvoedbaar kind. Maar dat is de oppervlakte. Het gaat om het diepere probleem. Het kapitalismekilltniet alleen de natuur, zie de spartelende vissen, het vermoordt vooralonschuld- de ultieme misdaad. Zo is voor ons de crisis van het kijken compleet. Wat gaat er toch door hun hoofd terwijl vader, moeder en dochtertje naast elkaar op het bed tergend langzaam sterven aan het gif? Aan het voeteneind speelt een clip op televisie. Het is Jennifer Rush metThe Power of Love.
Zoals bij Godard is het consumentisme bij Romero een object van spot en kritiek
Foto's Eye Filmmuseum | Links: Georg (Dieter Berner), zijn vrouw Anna (Birgit Doll) en hun dochter Eva (Leni Tanzer) in Der siebente Kontinent van Michael Haneke, 1989;