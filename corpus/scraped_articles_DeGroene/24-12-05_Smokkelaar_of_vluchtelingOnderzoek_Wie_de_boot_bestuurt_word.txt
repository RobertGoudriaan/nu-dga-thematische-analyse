Smokkelaar of vluchteling? Onderzoek Wie de boot bestuurt, wordt aangeklaagd

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
5 december 2024
De Europese Unie bindt de strijd aan met de 'smokkelaars' van vluchtelingen. Maar de kapiteins van de wankele bootjes die koers zetten naar Italië, de Canarische Eilanden of Engeland zijn vaak ook maar passagiers, net als de rest.
'Op 21 oktober 2022werden we gered op zee. Acht dagen later zat ik in de gevangenis.' Ousmane overleefde een schipbreuk op de Middellandse Zee en redde migranten die dreigden te verdrinken. Toch werd hij door de Italiaanse politie gearresteerd en zat hij een halfjaar vast. Een traumatische gebeurtenis. Nu woont hij in een'campo',een tijdelijk onderkomen voor migranten, en vertelt hij zijn verhaal.
In Senegal is zijn vader het dorpshoofd. 'Maar de dorpsgenoten respecteerden hem niet. Ik ben de oudste van twee broers en twee zussen en zou hem moeten opvolgen als hem iets overkwam. Ik wilde dat niet.' Zijn moeder stierf bij zijn geboorte en de relatie met zijn stiefmoeder was moeizaam. In de zomer van 2022 verliet hij op 23-jarige leeftijd zijn dorp. 'Mijn vader probeerde me nog om te praten. Maar mijn hart had op die plek te veel geleden.'
Ousmane reisde door Senegal en vervolgens Mali met hulp van een'coxeur',een smokkelaar die aan elke grens geld eist. 'Mijn oom heeft me verschillende keren geld geleend om hem te kunnen betalen.' Ook de politie bij controleposten vraagt vaak geld. 'In totaal betaalde ik tussen Mali en Algerije zo'n 460 euro.'
In de Tunesische havenstad Sfax klom hij uiteindelijk aan boord van een boot die, met veertig mensen en een motor van slechts 25 pk, nauwelijks vooruitkwam. Bovendien wist de kapitein niets van navigatie. 'Aan boord volgde ik een ster', zegt Ousmane. 'Ik zei tegen de kapitein dat we de verkeerde kant uit gingen, maar hij accepteerde mijn advies pas toen we de Tunesische kust weer zagen opdoemen.'
Op de tweede dag haperde plotseling een bougie. 'Hierdoor ben ik in de gevangenis beland', stelt Ousmane. Toen de kapitein de bougie wilde vervangen, belandde een deel van de motor in het water. Hij hielp met de reparatie, waardoor de boot weer kon varen. Daarna dommelde de 'kapitein' in. Ousmane wekte hem. 'Wil je de veertig mensen aan boord vermoorden? En je gaat weer de verkeerde kant op!'
De vrouwen aan boord huilden, iedereen smeekte hem om het stuur over te nemen. 'Ik antwoordde dat ik geen kapitein was, dat ik niet wist hoe te sturen en dat we zouden sterven.' Toch nam hij het roer over, bijgestaan door een Guinees die een kompas bij zich droeg. 'Maar toen we eindelijk de juiste richting uit voeren, bleek de benzinetank leeg.'
De motor raakte oververhit en ontplofte, waarna het vuur zich razendsnel verspreidde over de rubberboot. Sommigen sprongen in het water, maar zwangere vrouwen of wat zwaardere mensen lukte dat niet. Een vissersboot voer voorbij maar stopte niet, terwijl de drenkelingen verder wegdreven van de boot. Uiteindelijk konden ze het vuur doven door de vlammen te bedekken met natte kleren.
Niet iedereen werd gered. Er waren zeven doden: drie personen verbrandden en vier verdronken. 'Ik haalde een kind uit het water wiens huid van zijn botten losscheurde', vertelt Ousmane, 'en beval de passagiers om hun armen als roeispaan te gebruiken en de resterende drenkelingen terug aan boord te hijsen. We haalden nog vier mensen uit het water.' Een Tunesische vissersboot schoot te hulp en droeg de overlevenden over aan de Italiaanse kustwacht.'
Op het Italiaanse eiland Lampedusa werd hij ondervraagd op het politiebureau en vervolgens voor de rechter gedaagd omdat hij, gebaseerd op de getuigenissen van zijn medepassagiers, ervan verdacht werd de kapitein en monteur van de boot te zijn. Hij is nog steeds verbijsterd. 'Ik ben zes maanden van mijn leven kwijt en ik weet niet eens waarom. Maar ik heb geen spijt van wat ik heb gedaan! Ik heb mensen geholpen. Ik zou het zo weer doen...'
Degenen die hem hebben aangegeven deden dat uit angst of eigenbelang, is zijn overtuiging. 'In Lampedusa jaagt de politie je op stang. Ze dreigen ermee iedereen aan te houden als je hun niet alles vertelt.' Na het voorarrest en verschillende hoorzittingen werd hij vrijgesproken vanwege gebrek aan bewijs. Sindsdien hoopt hij een verblijfsvergunning te bemachtigen - maar die kans blijft klein.
Volgens de verenigingBorderline Europe Italy, die zaken zoals die van Ousmane volgt, zitten er elfhonderd mensen in Italiaanse gevangenissen vast voor het 'faciliteren van illegale immigratie'. 'Ons doel is om de netwerken te ontmantelen en de slachtoffers te beschermen, zoals is vastgelegd in het Palermo Protocol', reageert Antonio Balsamo, plaatsvervangend procureur-generaal van het Italiaanse Hof van Cassatie. Dit protocol richt zich op op het voorkomen, bestrijden en bestraffen van mensenhandel, in het bijzonder vrouwen- en kinderhandel.
'We moeten te weten komen of mensen betrokken zijn bij de integrale overtochtketen of dat ze gedwongen werden om de boot te besturen', legt Balsamo uit. 'Dit onderscheid moet gebaseerd zijn op duidelijk bewijs. Strenge straffen zijn alleen van toepassing op mensenhandel.'
De nieuwe immigratiewet van de regering van Meloni, met hogere straffen voor mensensmokkelaars, maakt het echter moeilijker om dit onderscheid te maken. Het lijkt erop dat ze koste wat het kost een schuldige willen aanwijzen, zegt Fulvio Vassallo Paleologo, een advocaat uit Palermo die regelmatig migranten verdedigt. 'In Italië arresteert de politie drie of vier mensen die vermoedelijk schuldig zijn aan een schipbreuk. Als er doden zijn, worden ze zelfs preventief opgesloten.'
Het is nu strafbaar om een migrantenboot te besturen of om mensen onderdak te geven. 'In feite verschuiven regeringen hun eigen verantwoordelijkheid door de vinger te wijzen naar de mensen die de oversteek hebben gemaakt', zegt Camille Gendrot, lid van Captain Support, een netwerk dat juridische bijstand en ondersteuning biedt aan migranten die op zee gaan.
Op de Spaanse Canarische Eilanden werden 202 mensen gearresteerd in 2021 en 86 in 2022 voor gelijkaardige overtredingen: het nemen van een boot van de Afrikaanse kust naar de eilanden. De verdachtmakingen zijn over het algemeen gebaseerd op de getuigenissen van de passagiers. Ze worden ondervraagd zodra ze in de haven aankomen, tijdens de 72 uur die ze verblijven in een tijdelijk opvangcentrum van de politie. De afgegeven verklaringen worden vervolgens gebruikt in processen die vaak pas maanden later plaatsvinden. In het Spaanse strafproces vormen deze getuigenissen 'vooraf samengesteld bewijs'(pruebas preconstituidas),waarbij degenen die met de politie meewerken de status van beschermde getuige krijgen en een verblijfsvergunning van een jaar bemachtigen.
Op basis van dit soort verklaringen werd de 22-jarige Fodé samen met zeven anderen beschuldigd van het mede-organiseren van een overvaart van 105 mensen vanuit Gambia. De politie ondervroeg ongeveer veertig passagiers, van wie er vier een officiële verklaring aflegden. De aanklacht beschreef hoe de acht verdachten de boot bestuurden, een gps vasthielden, voedsel of water uitdeelden of plaatsen toewezen aan de passagiers - allemaal handelingen die je verdacht kunnen maken. Fodé verklaarde zelf dat hij de boot bestuurde en voedsel deelde.
Samen met zijn zeven medeverdachten werd hij in hechtenis genomen en negen maanden later voor de rechter gebracht. Tijdens de hoorzitting kwamen twee getuigen terug op hun aanvankelijke verklaringen en zeiden dat ze de politievragen, die in het Frans werden vertaald in plaats van in hun moedertaal, niet hadden begrepen. 'Toen we de foto's te zien kregen, dacht ik dat we de namen moesten noemen van de mensen waarvan we wisten dat ze met ons op de boot zaten', verklaarde een getuige. Een ander zei dat de echte organisator van de reis inderdaad op de boot aanwezig was, maar zichzelf nooit als zodanig bekend maakte - een versie die Fodé bevestigt.
Door de tegenstrijdigheden van de getuigen sprak de rechtbank de acht verdachten vrij. Fodé was opgelucht én woedend. 'Nog steeds borrelt de razernij soms bij me op', vertelt hij. 'Ik betaalde 680 euro voor mijn overtocht. Ik kom uit het binnenland van Senegal en zat nooit eerder in een prauw. Hoe zou ik zelfs maar weten hoe te sturen? Wat eten betreft, ja, ik heb een keer mijn voorraad gedeeld met de man die naast me zat en niets meer had. Heb ik daar negen maanden gevangenisstraf aan overgehouden?'
Hij verblijft nog steeds zonder papieren op de Canarische Eilanden, in de hoop op een dag het vasteland te bereiken en te werken. 'Thuis was ik motortaxichauffeur. Ik ben nooit eerder met justitie in aanraking gekomen, zelfs niet met de politie. Ik ben mijn moeders enige kind. Omdat ze niemand anders heeft, vertrok ik om haar te kunnen helpen.'
Advocaat Loueila Ahmed Ndiayeverdedigde zogenaamde kapiteins op de Canarische Eilanden. De meeste van haar cliënten bekennen schuld, ongeacht of de aanklacht tegen hen gegrond is. Hierdoor kunnen ze profiteren van strafvermindering en een rechtszaak vermijden. 'Ze hebben dan vaak al maanden voorarrest achter de rug, sommigen zelfs meer dan een jaar. Ze willen gewoon weten wanneer ze worden vrijgelaten.'
Het komt zelden voor dat er getuigen bij het proces aanwezig zijn, zoals in het geval van Fodé. De rechtbanken vertrouwen op 'vooraf samengesteld bewijs' en vrijspraak is zeldzaam.
'Het is een extreem onrechtvaardige procedure', zegt Ndiaye. 'Voorlopige hechtenis is een psychologisch wapen. Als de verdachten voorwaardelijk vrij waren, zou de situatie er helemaal anders uitzien. Ze zouden strijdlustiger zijn. In plaats daarvan dient het systeem om de statistieken van de politie en de rechtbanken te verfraaien. Er zijn arrestaties en veroordelingen van zogezegde mensenhandelaren en iedereen is tevreden.'
'We weten dat kapiteins vaak migranten zijn zoals de anderen', bevestigt Teseida García
García, de openbaar aanklager van Las Palmas. 'In dit soort situaties stelt het openbaar ministerie dat een gevangenisstraf van drie jaar het beste scenario is. Als er mensen sterven aan boord, komen daar nog twee tot drie jaren per dode bij, voor doodslag.'
De openbaar aanklager vindt deze procedure rechtvaardig omdat veroordelingen van minder dan twee jaar kunnen worden herzien. Hierdoor hoeft de verdachte niet alle tijd in de gevangenis door te brengen. 'De boodschap is in dit geval dat de veroordeelde niet zomaar vrijuit gaat. De straf dient als signaal dat er risico's verbonden zijn aan het maken van de overtocht.'
Bijna alle zaken tegen de 'kapiteins' zijn gebaseerd op getuigenissen die in de 72 uur na aankomst zijn verzameld, erkent García García. 'Hierbij krijgen we hulp van Frontex. Zij zijn aanwezig in eerste opvangcentra en communiceren met de nationale politie wanneer er een mogelijke kapitein geïdentificeerd wordt.'
Het zijn inderdaad inspecteurs van dit Europese agentschap die de eerste interviews afnemen. Maar deze 'debriefings' zijn altijd vrijwillig en anoniem en worden gebruikt om statistische informatie over migratieroutes te verzamelen. Het zijn 'vrije discussies' volgens een woordvoerder. Op de vraag of er ook naar kapiteins geïnformeerd wordt, antwoordt hij dat dit 'gevoelige informatie is die we niet openbaar kunnen maken'. Verschillende vluchtelingen beschrijven echter hoe ze de kapitein moesten aanduiden op de foto's van de passagiers. Sommigen melden dat ze hiervoor soms onder druk werden gezet.
Zo dreigden Spaanse beambten de tweeenhalf jaar oude adoptiedochter van Aïcha en Ahmed bij hen weg te halen omdat de adoptiepapieren in Spanje niet zouden gelden. 'De tolk vertelde ons dat ze onze jonge dochter naar een pleeggezin zouden overplaatsen', vertelt Ahmed. 'Ik barstte in tranen uit. Een man in een blauwe jas kwam naar me toe en loodste me naar zijn kantoor. Ik pakte zijn hand en smeekte hem om onze dochter niet mee te nemen.' De man begon vragen te stellen over de overtocht: van waaruit waren ze vertrokken, hoeveel hadden ze betaald en wie bestuurde de boot? 'Ik vertelde hem alles, uit angst over ons kind.' Meteen daarna werd Aïcha ondervraagd door dezelfde man in het blauwe jasje. 'De man sprak duidelijke taal: "Help ons en wij helpen jou!" Dus ik vertelde hem alles.'
De volgende dag was het de beurt aan de Spaanse politie, die eerst Ahmed en daarna Aïcha verhoorde. Ze moesten 'woord voor woord' herhalen wat ze de dag ervoor hadden verteld. De tolk verzekerde hun dat ze hun dochter mochten houden als ze de waarheid zouden vertellen. Enkele uren later haalde de politie het meisje echter toch op. Aïcha en Ahmed hadden geen idee waar ze naartoe werd gevoerd. De volgende dag moesten ze voor de rechter verschijnen om hun getuigenis voor de derde keer te herhalen. Daarna werden ze naar het Rode Kruis gebracht, nog steeds zonder nieuws over hun kind. Met de hulp van een advocaat konden ze haar na vier dagen weer in de armen sluiten.
Ze hebben een klacht ingediend bij Frontex en de Spaanse ombudsman. Het agentschap wil hier geen commentaar op geven omdat de zaak nog wordt onderzocht. De Spaanse ombudsman uitte bezorgdheid over het naleven van de rechten van individuen tijdens deze ondervragingen, omdat die zonder de aanwezigheid van een advocaat plaatsvinden.
Terwijl sommigen besluiten om in het land van aankomst te blijven - Italië, Griekenland of Spanje - zetten velen hun reis voort. Voor hen vormt elke nieuwe grens hetzelfde obstakel. Hoe strikter de grenscontroles, hoe meer hulp een smokkelaar nodig heeft om een oversteek te organiseren.
In Groot-Brittannië arriveerdenin 2022 meer dan 45.000 mensen aan boord van 1109 'kleine bootjes'. Opnieuw zijn de kapiteins de eerste beschuldigden.
De Iraniër Fouad Kakaei moest in 2015 aan het stuur staan tussen Turkije en Griekenland terwijl een smokkelaar hem bedreigde. Volgens de Griekse wet op hulp bij illegale immigratie kan een kapitein worden veroordeeld tot vijftien jaar gevangenisstraf voor iedere passagier die hij vervoert. In het geval van doden tijdens de overtocht kan de straf oplopen tot levenslang. Meer dan 2100 mensen worden momenteel om deze reden vastgehouden achter Griekse tralies.
Na een afgewezen asielaanvraag in Denemarken besloot Kakaei in juli 2019 richting Engeland te vertrekken. 'Ik betaalde om de route af te leggen per vrachtwagen, maar die pogingen mislukten. De smokkelaar bood me toen een overzet in een zodiac aan, op voorwaarde dat ik aan het roer zou staan.'
Bij aankomst in Dover werd hij gearresteerd en teruggestuurd naar Denemarken. Zes maanden later probeerde hij het opnieuw. 'Deze keer betaalde ik 2500 euro. Het was niet de bedoeling dat ik zou sturen. Ik kende de risico's. Maar toen de golven immens begonnen aan te zwellen raakte de kapitein in paniek. Ik sprak mezelf toe dat ik mijn leven en dat van de andere passagiers moest redden.'
In maart 2021 werd Kakaei vrijgesproken, na een lang juridisch proces en achttien maanden voorarrest. De rechtbank oordeelde dat hij had geprobeerd het Verenigd Koninkrijk binnen te komen om asiel aan te vragen, net als zijn medereizigers, en dat hij geen smokkelkapitein was. Zijn zaak leidde tot jurisprudentie en de vrijspraak van verschillende andere kapiteins. Totdat in juni 2022 een nieuwe wet van kracht ging die het mogelijk maakt om niet alleen kapiteins maar ook passagiers te vervolgen.
Betrokken advocaten en leidinggevenden van ngo's zijn het over één ding eens: de strafwetten die migranten criminaliseren moeten worden herzien. Maar het tegendeel gebeurt. De strenge Engelse wetgeving inspireert wetgevers in andere landen en in de Europese Unie.
Zo bestempelt het dit jaar afgesloten Europese migratiepact vluchtelingen en migranten als mensen met een prijs: landen die hen niet willen toelaten moeten ongeveer 20.000 euro betalen per geweigerde persoon. 'De gekozen richting is zorgwekkend', zegt de Griekse europarlementariër Stelios Kouloglou (New Left). 'Het is moderne Europese slavernij!'
De Europese grenzen kunnen niet volledig open zijn, erkent ook Kouloglou. 'Ook al heeft Europa zowel vluchtelingen als immigranten nodig, vooral om de arbeidstekorten en de demografische achteruitgang op te vangen.' Daarom roept hij op tot 'het bouwen van wettelijke poorten waarlangs vluchtelingen in alle rust asiel kunnen aanvragen', in overeenstemming met 'de wetgeving en universele mensenrechten'.
'We worden geconfronteerd met de militarisering en beveiliging van onze land- en zeegrenzen', zegt Julien Buha Collette, hoofd van het operatieteam van Artsen zonder Grenzen (azg) in Europa. Hij maakt zich zorgen over de gevolgen voor mensen op de vlucht die de grens proberen over te steken. 'Het aantal slachtoffers neemt toe, net als het gevaar', benadrukt hij. Volgens het Missing Migrant Project van de International Organizaton for Migration zijn er in 2024 tot nu toe 3419 mensen omgekomen aan de Europese buitengrenzen. Andere ngo's komen met nog hogere cijfers. Caminando Fronteras bijvoorbeeld telde in de eerste vijf maanden van 2024 maar liefst vijfduizend slachtoffers aan de AfrikaansSpaanse grenzen.
Bovendien krijgen migranten, eenmaal gearriveerd in het land van eerste aankomst, te maken met 'een steeds restrictiever beleid op het gebied van asielrecht, bescherming, overplaatsing naar derde landen en zelfs gedwongen terugkeer', zegt Collette van azg. 'Deze criminalisering dwingt ze ertoe om steeds gevaarlijkere routes te nemen.'
Degenen van wie we alleen de voornaam noemen, vroegen ons hun anonimiteit te beschermen. Dit onderzoek kwam tot stand met steun van het European Journalism Fund. Vertaling: Elke Mahieu
Selene Magnolia / Panos Pictures / ANP | Migranten komen in de haven van Marina di Carrara van de boot. Italië, december 2023