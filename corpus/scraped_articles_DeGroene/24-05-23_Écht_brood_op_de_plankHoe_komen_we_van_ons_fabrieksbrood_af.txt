Écht brood op de plank Hoe komen we van ons fabrieksbrood af?

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
23 mei 2024
Het meeste 'brood' bij de supermarkt of de 'ambachtelijke' bakker komt uit de fabriek, is smakeloos en ontbeert voedingsstoffen. Een groeiende groep bakkers, boeren en molenaars kan het niet meer aanzien en maakt weer écht brood.
Toen ik naar Nederland verhuisde,had ik niet verwacht dat een van de eerste problemen bij het wennen aan mijn nieuwe thuis de kwaliteit van het Nederlandse brood zou zijn. De vierkante broden die verkrijgbaar zijn in supermarkten en bij veel bakkerijen, gevuld met een overvloed aan additieven en zonder smaak, waren verwarrend. En ze lijken hier ook niet gewaardeerd te worden: volgens een rapport uit 2021 van het Voedingscentrum wordt er in Nederland maar liefst twee miljoen kilo aan broodproducten per week weggegooid. Waarom hecht een land met een uitgesproken boterhamcultuur zo weinig waarde aan zijn brood?
In de hoop op een antwoord bezocht ik bakker Karel Goudsblom in zijn Bakkerij Mama in Zwanenburg. Hij opende die ruim tien jaar geleden en vanaf de eerste dag wilde hij 'gewoon echt een goed brood maken', met alleen bloem, water, zout en een rijsmiddel, bij voorkeur zuurdesem. Iets anders dan de gistrijke busbroden die hij zich herinnerde uit zijn jeugd. 'Wij zijn in een samenleving beland waarin ongelooflijk veel geknutseld wordt met voedsel', vertelde hij me. 'Ik begrijp heel goed dat er heel veel monden te voeden zijn en dat er een supermarkt nodig is.' Maar hij is het niet eens met het huidige sterk geïndustrialiseerde voedselsysteem. 'Het is niet goed voor de aarde. Het is niet goed voor onszelf.'
Brood, zoveel is duidelijk, is niet alleen een kwestie van smaak. De manier waarop granen worden verbouwd, hoe meel wordt gemalen, hoe brood wordt gemaakt en geconsumeerd zegt veel over de radicale veranderingen die het voedselsysteem heeft ondergaan. In de snel voortschrijdende klimaatnood is de vraag hoe we dit verspillende, energie-intensieve en niet-duurzame systeem kunnen hervormen nog urgenter geworden. Ik verliet Bakkerij Mama met twee verschillende versgebakken broden, ongeduldig
om ze thuis uit te proberen. Een paar dikke plakken, besmeerd met een flinke hoeveelheid boter, zorgden voor een heerlijke maaltijd. Eindelijk een boterhamlunch waar ik achter kon staan.
Goudsblom behoort tot een groeiende groep bakkers, molenaars, boeren en voedselactivisten die samenkomen om graanvariëteiten te verbouwen die minder chemische input nodig hebben, om het graan te malen op een manier die smaken en voedingswaarde intact houdt, om brood te bakken dat lekker, gezond en duurzaam is, en om mensen te informeren over waar hun brood vandaan komt en tegen welke (echte) kosten.
Zo ook boer Pieter Bijlsma. Op zijn tachtig hectare grote boerderij in de Haarlemmermeer verbouwt hij de witte emmertarwe waarmee Goudsblom bakt. 'In het begin hebben we wel fouten gemaakt', herinnert Bijlsma zich lachend. Ondanks een lastige, natte zomer was de emmeroogst goed geweest. 'We mestten met stikstofrijke kunstmest en dan vloog de emmer de grond uit. Die plant is een oergraan, die kan niet tegen zoveel stikstof, daardoor groeit hij alleen maar in de lucht. Maar je wil eigenlijk een korrel hebben. Het is veel makkelijker om emmer biologisch te telen.'
Bijlsma heeft geen spijt van zijn overstap naar het oergraan, maar, zegt hij, de opbrengst is veel lager dan bij conventionele tarwerassen en de noodzaak om de korrels te pellen zorgt voor nog meer gewichtsverlies.
Omdat moderne hybride tarwe hogere opbrengsten en dus hogere winsten beloofde, zijn de meeste oude en lokale graanrassen, waaronder rogge en haver die goed groeiden op de armere Nederlandse gronden, in de loop van de twintigste eeuw zo goed als van de akkers verdwenen. Jammer, vindt Bijlsma. Ondanks de lagere opbrengst heeft emmer veel voordelen. Dankzij de harde schil die de korrels beschermt, is het graan beter bestand tegen schimmelziekten en hoeft het niet te worden besproeid met chemicaliën. Terwijl moderne tarwevariëteiten korte stengels en onvolgroeide wortelstelsels hebben, die ze kwetsbaarder maken voor onkruid en droogte, kan emmer wel twee meter hoog worden en gaan de wortels diep de grond in. Dit helpt om herbiciden te vermijden, omdat de plant zonlicht van onkruid steelt. Emmer gedijt goed op arme bodems zonder dat er stikstofrijke meststoffen nodig zijn, omdat de plant met zijn wortelsysteem zelf water en voedingsstoffen kan bereiken. En er is nog een cruciale factor die spreekt voor een oergraan als emmer, een voorloper van de moderne tarwe: het brengt de broodnodige diversiteit terug op het veld.
Gewasdiversiteit is op akkersover de hele wereld verdwenen. De Britse voedseljournalist Dan Saladino spreekt van een 'massa-extinctie in ons voedsel'. De industriële landbouw is gebaseerd op schaalbare, uniforme processen die uniforme gewassen vereisen, en de gangbare tarweteelt is gebaseerd op het selecteren van zaden met bepaalde consistente eigenschappen, zoals opbrengst of ziekteresistentie, maar dit gaat ten koste van de genetische diversiteit.
Deze genetische uniformiteit van moderne soorten brengt een hoger risico op ziekten met zich mee voor het hele gewas. Het is alarmerend dat zaden die zijn ontwikkeld door grote bedrijven zijn gekweekt om te reageren op stikstofrijke meststoffen, die ook door die bedrijven worden geproduceerd. Journalist Mark Schapiro noemt ze 'crackbabyzaden' die 'verslaafd zijn aan chemicaliën'.
'De trend is om zo goedkoop mogelijk te produceren', zegt Michiel Korthals, emeritushoogleraar filosofie aan Wageningen Universiteit. Moderne tarwevariëteiten zorgen voor hoge opbrengsten en efficiënte gewassen in een intensief, geïndustrialiseerd systeem. Maar industriële tarwe lijkt alleen economisch als je de externe kosten negeert. 'De ecologische kosten zitten daar niet in, zoals bodemdegradatie,
waterverontreiniging, afname van de biodiversiteit, en waarschijnlijk ook de nutritionele kwaliteit van de aren.'
Het intensieve gebruik van kunstmest leidt tot snelle bodemdegradatie. 'Kunstmest betekent eigenlijk dat de bodem afgesloten wordt', zegt Korthals. 'Normaal levert de bodem heel veel voeding aan de wortels, en de wortels leveren ook weer voeding aan de bodem, dat is dus een uitwisselingsproces. Maar dat proces stopt als je kunstmest toevoegt. Op korte termijn heb je grote opbrengsten, maar over een lange termijn, zeg tien, twintig jaar, nemen de bodemkwaliteit en dus de genetische diversiteit en de nutritionele kwaliteit van de gewassen steeds meer af.'
In een tijd van zorgen over voedselzekerheid heeft de huidige Nederlandse graaneconomie nog een ander probleem: slechts twintig procent van de bijna één miljoen ton tarwe die jaarlijks wordt verbouwd, wordt gebruikt voor menselijke consumptie. De rest eindigt in veevoer. Het grootste deel van de broodtarwe wordt geïmporteerd, omdat het lage eiwitgehalte in lokaal geteelde tarwe het moeilijker maakt om het zachte, luchtige brood te produceren waar Nederlandse consumenten de voorkeur aan geven en waar ik zo moeilijk aan kon wennen.
Dit gaat misschien veranderen. Wageningen Universiteit gaat de komende vijf jaar samen met twintig andere organisaties en bedrijven onderzoek doen naar een mogelijke verhoging van de zelfvoorzienendheid in de Nederlandse broodketen. Deze publiek-private samenwerking investeert 3,6 miljoen euro om de afhankelijkheid van geïmporteerde granen te verminderen. Het is niet het eerste project van deze aard. Overal in Nederland zijn boeren, onderzoekers, bakkers en molenaars begonnen om lokale graansoorten nieuw leven in te blazen en voedselkilometers te verkorten.
Het kweken van erfgoedgranenis niet het enige antwoord op de vraag naar meer veerkrachtige en duurzame gewassen. Een ander antwoord ligt in het aanleggen van genetisch diverse graanvelden, een zogenaamde 'populatie'. Op haar negentig hectare grote boerderij in Kraggenburg (Flevoland) teelt Lizelore Vos een heterogene biologische zomertarwepopulatie die is ontwikkeld in Duitsland. 'De omstandigheden worden steeds zwaarder - bijvoorbeeld meer regen in korte tijd of langere periodes van droogte - en dan wil je eigenlijk zo'n robuust mogelijk gewas hebben', zegt Vos.
De individuele planten op één veld zijn heterogener dan de conventionele monoculturen die in een geïndustrialiseerd systeem worden geteeld. Ze kunnen iets verschillen in hoogte, uiterlijk of rijpingstijd, wat een probleem kan vormen tijdens de oogst als de verschillen te groot zijn voor de maaidorser. Tot nu toe is dat op haar boerderij nog nooit het geval geweest, aldus Vos. De diversiteit van een populatie in het veld maakt gewassen weerbaarder tegen een snel veranderend klimaat. Individuele planten hebben bijvoorbeeld verschillende wortelstelsels, sommige dieper, andere breder, waardoor het hele gewas beter bestand is tegen droogte. De genetische diversiteit versterkt sommige planten tegen bepaalde ziekten of plagen, waardoor wordt gegarandeerd dat ten minste een deel van het veld zal overleven.
De eeuwenoude methode van het aanleggen van een divers veld om de opbrengststabiliteit te verbeteren werd in 2001 nieuw leven ingeblazen door de Britse plantenziektendeskundige Martin Wolfe, die op zijn veld in Suffolk, Oost-Engeland, twintig tarwevariëteiten kruiste en alle resulterende zaden mengde. Sindsdien hebben talloze projecten wereldwijd zijn voorbeeld gevolgd.
Aan het eind van elk seizoen bewaart Vos een deel van de korrels om ze het volgende jaar weer te zaaien, net zoals boeren dat al duizenden jaren deden, totdat zaadveredeling door bedrijven, patentering en beperkende contracten daar een einde aan maakten. De populatietarwe die in Kraggenburg is gezaaid is geregistreerd onder eenopen source-licentie, wat betekent dat iedereen het zaad mag telen en vermeerderen, of verder mag ontwikkelen en gebruiken voor veredeling. Dit maakt deel uit van een internationale,grassrootsinspanning om zaden te behoeden voor privatisering en te verhinderen dat cruciale biodiversiteit verdwijnt.
Met een nieuwe verordening in januari 2022 staat de Europese Unie nu de handel in biologische zaadpopulaties toe, waardoor ze worden vrijgesteld van het lange en kostbare proces van registratie op de EU-rassenlijst. Dit is een kleine revolutie op de Europese zaadmarkt. Voor opname in de lijst moet een ras voldoen aan de zogenaamde dus-criteria: een plantenras moet zich onderscheiden van andere rassen, er uniform uitzien en genetisch stabiel zijn - alles wat een populatie, of zelfs een oud landras, niet is. De nieuwe EU-verordening stelt zaden zoals de Kraggenburg-korrels vrij van deze eis, waardoor ze makkelijker in omloop kunnen worden gebracht.
Het verbouwen van populatietarwe is nog steeds een taak voor idealisten. 'Hij heeft gewoon net wat minder opbrengst, wat een belangrijk punt is voor veel telers. Minder kilo's is minder geld', legt Vos uit. 'Wegens dat financiële aspect moet ik eigenlijk meteen met die populatietarwe stoppen, maar voor het bedrijf en voor de ontwikkeling heeft het wel toegevoegde waarde, en daarom gaan we ermee door.' En hoewel de populatie een lagere opbrengst heeft dan conventionele tarwevariëteiten, prijzen de bakkers die het kopen de diepe, nootachtige smaak. 'Het is belangrijk dat iedereen de meerwaarde ziet van de populatietarwe op het land', stelt Vos. 'Het is uiteindelijk ook smaakvoller en lekkerder, en dat zie je ook op je bord terug.'
Al acht jaar op rij teelt Lizelore Vos haar populatietarwe. Elk seizoen pasten de planten zich een beetje beter aan de bodem, het klimaat en het landschap op haar boerderij aan. De populatie is nu een 'bedrijfsspecifieke populatie' geworden, een zogenaamd 'landras'. Nog maar zo'n honderd jaar geleden stonden verschillende regio's in Nederland bekend om verschillende landrassen, graanrassen met namen als Gelderse ris of ruige Kleefse. Sommige van deze oude rassen, zoals Sint Jansrogge of Ommelander tarwe, worden nu weer verbouwd. Boeren die experimenteren met de teelt van dergelijke nichegewassen kunnen echter moeite hebben om betrouwbare afnemers te vinden, omdat de meeste bakkers nog steeds aarzelen om met zulke uiteenlopende en soms moeilijke granen te werken.
Bovendien zijn grote industriële meelproducenten uitgerust om enorme hoeveelheden graan te verwerken en vertrouwen ze op moderne, stabiele tarwe met een hoog eiwitgehalte. Dit is een van de redenen waarom kleine, ambachtelijke molens een belangrijke schakel zijn in de lokale graaneconomie.
Toen boer Pieter Bijlsma,op zoek naar een koper, met een paar zakken van zijn emmertarwe opdook bij de Zandhaas, een molen in het Noord-Hollandse Santpoort, was molenaar Jos Kors opgetogen. Een van zijn klanten, bakker Karel Goudsblom, was al een tijdje op zoek naar emmer en Kors had moeite om het voor hem te bemachtigen. Een nieuwe lokale broodketen was geboren.
Jos Kors, van origine typograaf, had zijn zinnen gezet op het herstellen van de oude functie van de molen in zijn geboortedorp. Molenaar worden was een logische stap. Hij begon als vrijwilliger en hij is nu beroepsmolenaar. Van het oude ambacht heeft hij een succesvol bedrijf gemaakt.
Toen ik zijn molen bezocht, was het een natte dag met af en toe korte windstoten - 'een klotendag', verzuchtte de molenaar - en de majestueuze canvas zeilen draaiden met behulp van een elektrische motor. De prachtige locatie tussen een park en chique villa's uit het begin van de twintigste eeuw betekende ook een gebrek aan betrouwbare wind. Gemiddeld waait er maar twee dagen per week een wind die sterk genoeg is om de zware maalstenen te laten draaien die worden gebruikt om graan tot meel te malen, een methode die mensen al duizenden jaren gebruiken.
Het beheersen van de snelheid, temperatuur en kwaliteit van de molenstenen is een technische kunst. 'In Nederland zijn er twaalfhonderd molens, en er zijn er maar een paar die nog professioneel malen', zegt Kors, terwijl hij een scherp oog houdt op een gestage stroom versgemalen volkorenmeel die in een papieren zak loopt. 'Ik vind het triest dat er minder molenaars zijn, maar het is heel moeilijk om binnen deze branche je geld te verdienen. Je hebt een productieplafond, daar moet je mee verdienen.'
In Nederland worden nog maar zo'n vijftig molens gebruikt om meel te maken, omdat bijna alle meelproductie in de tweede helft van de negentiende eeuw industrieel werd toen stalen walsmolens het overnamen.
Om de dramatische verandering te begrijpen die deze innovatie teweegbracht een korte biologieles: een graankorrel bestaat uit drie bestanddelen, de zemelen aan de buitenkant, de kiem, en het endosperm, het zetmeelrijke hoofddeel van de korrel. Als graan gemalen wordt met stenen, worden al deze eetbare delen samen gemalen en worden de voedingsrijke oliën van de zemelen en de kiem door het meel verspreid. De stalen walsmolen maalt niet alle lagen van het graan samen, maar verwijdert geleidelijk de buitenste lagen, zodat alleen het witte endosperm overblijft. Dit resulteert in veel fijner meel, dat echter veel minder voedzaam en minder smaakvol is dan het meel uit een stenen molen.
'De walsmolens maakten misschien eindelijk een echt wit meel, maar het dode, krijtachtige poeder smaakte niet meer naar tarwe - of eigenlijk naar wat dan ook', klaagt chef-kok Dan Barber in zijn boekThe Third Plate. 'We hebben de smaak gedood.'
In de Zandhaas wordt bloem gemaakt door de zemelen van het volkorenmeel eruit te zeven, maar het resulterende product behoudt ten minste een deel van de voedingsstoffen van het volkorenmeel, omdat de oliën nog aanwezig zijn. 'Bij ons is de bloem ook duurder dan volkorenmeel', zegt Kors. Het vereist meer werk. Het tegenovergestelde geldt voor walsmolens. Kors noemt volkorenmeel van een industriële molen een 'knutselproduct', omdat volgens artikel 16 van het Warenwetbesluit Meel en brood dat in juli 2020 van kracht werd, alle delen van het graan na het malen weer met elkaar gemengd moeten worden. Dit betekent echter niet dat de voedingswaarde hetzelfde is.
'Alles moet weer teruggeplaatst worden in de juiste verhouding van de oorspronkelijke korrel. En dan staat er een zinnetje bij: "Al dan niet na een bewerking te hebben ondergaan." En die bewerking is in de meelfabriek dat ze de kiem verhitten. Daardoor worden de vetten onschadelijk', legt Ineke Berentschot, bakker en co-auteur vanOude granen nieuw brood,uit. 'Dus volkorenmeel uit de fabriek heeft een veel langere houdbaarheid dan dat van de molen.'
In de hoofden van de meeste mensenis meel een tijdloos en geurloos wit poeder zonder smaak, maar versgemalen meel is allesbehalve een dood product. 'Het is een vers product', benadrukt Jos Kors. De verschillende soorten meel die hij maakt variëren in geur en in hun rijke smaken, en elke zak is slechts drie maanden houdbaar. Vanwege de oliën in het meel kan het ranzig worden en moet het worden geconsumeerd terwijl het nog vers is.
Dit is niet mogelijk in een gemechaniseerd voedselsysteem dat gestandaardiseerde en makkelijk te vervoeren ingrediënten vereist. Grootschalige, gecentraliseerde distributie en detailhandel vertrouwen erop dat meel een product is met een lange houdbaarheid. Daarom bepalen de eisen van de industrie en de technologie bij elke stap van de broodketen - van graan tot meel tot (verpakt) brood - de voedingswaarde en smaak.
Molens zoals die van hem, zegt Kors, zijn klein. Terwijl hij tot driehonderd kilo per uur maalt, kan een industriële meelfabriek in dezelfde tijd tien ton produceren. Maar hoewel de Zandhaas misschien niet massaal kan produceren, kunnen ze wel werken met relatief kleine hoeveelheden aangepaste granen. 'We hebben nu ook Ethiopische of Marokkaanse mensen die gerst thuis roosteren en dan kunnen wij dat malen', zegt Kors. 'Dat vind ik heel leuk, dat kan bijna nergens meer in Nederland.'
Bovendien vervullen molenaars zoals hij de bijna vergeten sociale functie van schakel in de keten tussen boer en bakker. In een gelokaliseerde graaneconomie is communicatie tussen alle betrokkenen cruciaal. Ieders inbreng en feedback draagt bij aan betere granen, beter meel en beter brood. Oplossingen moeten samen worden gevonden, of het nu gaat om de vraag hoe de financiële last van een mislukte oogst te verlichten, of wat te doen als een gewas moeilijk te bakken blijkt.
Pieter Bijlsma waardeert het dat zowel de molenaars als de bakkers met wie hij werkt accepteren dat granen een product van de natuur zijn, en daarom niet stabiel of constant. 'Ik zaag geen stuk hout af dat te kort of te lang is. Wij hebben met de natuur te maken', zegt hij terwijl hij me rondleidt in zijn graanschuur. 'En iedereen in de keten probeert zich zo goed mogelijk aan het product aan te passen.'
Bakker René van der Veerrunt de bakkerij van de Veldkeuken in Amelisweerd, waar hij zijn eigen meel maalt van een verscheidenheid aan biologische granen, waaronder een hyperlokale emmersoort die de Utrechtse blauwe heet, en de populatietarwe geteeld door Lizelore Vos. Van der Veer is een bakker met een missie, en zijn kennis van en liefde voor elke stap in de broodketen is voelbaar als hij me een rondleiding geeft door de bakkerij. 'Ik wil goed, duurzaam brood maken dat mensen ook lekker vinden', zegt hij terwijl hij me drie soorten brood aanbiedt die vers uit de oven komen. 'Waarbij het graan in de regio is geteeld, verwerkt, gemalen en gebakken.' In plaats van te streven naar groei, wil Van der Veer nieuwe manieren ontdekken en ontwikkelen om met beschikbare en duurzame ingrediënten te werken. 'Een verdieping zeg maar, niet alleen maar groter, groter, groter.'
Bakkers die ervoor kiezen om met diverse, op steen gemalen granen te werken, willen niet elke dag hetzelfde product maken van een kant-enklare mix die door een grote leverancier wordt geleverd. Eline Ex, eigenares van Broodbakkerij Ex in Amsterdam-Noord, neemt graag wat haar wordt aangeboden en gaat van daaruit verder. 'Meestal is er wel iets wat je met een bepaald meel kunt doen', vertelt ze me. Ik had het geluk om een van haar zuurdesem chocoladecroissants te mogen proeven voordat haar bakkerij tijdelijk dicht ging vanwege verbouwingen. Het was knapperig en boterzacht tegelijk, bitterzoet van de chocolade en licht pittig van het natuurlijk gefermenteerde deeg. Heel lekker.
Het brood gemaakt van de populatietarwe van Lizelore Vos is een favoriet in de bakkerij, zegt Ex, hoewel het minder volume geeft in het gebakken brood. 'We krijgen veel verschillende soorten en je moet je gewoon aanpassen, in hoeveel water je gebruikt of hoelang je het fermenteert, maar uiteindelijk hebben we er altijd mee kunnen werken. We improviseren veel. Het is leuk om met verschillende granen te werken die veel verschillende smaken leveren.'
In een wereld van gemechaniseerde voedselproductie is deze houding radicaal. Uit kostenen tijdsoverwegingen willen de meeste bakkers gestandaardiseerd meel dat zich hetzelfde gedraagt bij elke partij broden die ze produceren. Industriële molens en bakkerijbedrijven kunnen stabiel meel garanderen door toevoegingen zoals enzymen en glutenpoeder, zogenaamde meelverbeteraars. Tijd is geld - in kleine bakkerijen zijn de winstmarges krap en de stijgende energiekosten hebben de druk alleen maar vergroot. Supermarkten verdringen hen steeds meer uit hun buurt.
Een broodfabriek kan in maximaal vijf uur brood maken, van deeg tot kant-en-klaar brood, met behulp van snel mengen, het gebruik van sterk geconcentreerde industriële gist en eiwitrijke bloem, gemengd met een aantal additieven die zorgen voor een gelijkmatig, luchtig kruim. In de Veldkeuken duurt het maken van een brood twintig uur, de tijd die het zuurdesem nodig heeft om te rijzen en textuur en smaak te ontwikkelen. Geïndustrialiseerd brood is het resultaat van 150 jaar innovatie in landbouw, productie en distributie, waarbij efficiëntie en kosten belangrijker zijn dan voeding en smaak.
De meeste 'ambachtelijke' bakkers vertrouwen inmiddels niet meer alleen op toevoegingen in hun meel, maar hebben ook contracten getekend voor het kopen van kant-en-klare broodmixen van een bepaald merk om klanten een breed scala van producten te kunnen bieden, die echter niet meer dan een druk op de knop vereisen - en het zijn dezelfde mixen die sommige industriële bakkers ook gebruiken. Volgens voedseljournalist Teun van de Keuken is dit de belangrijkste reden dat steeds meer klanten supermarktbrood verkiezen boven brood uit de 'ambachtelijke' bakkerij. 'Veel bakkers hebben hun ziel aan de duivel verkocht', schreef hij in zijnVolkskrant-column. 'Voor de meelfabriek is dit handel en voor de bakker is het makkelijk.' Volgens de meest recente cijfers van het Nederlands Bakkerij Centrum is het percentage brood dat door 'ambachtelijke' bakkerijen wordt verkocht gedaald naar een magere veertien procent.
'De meelfabrieken ontleren bakkers om te bakken door al die toevoegingen in hun meel te stoppen, waardoor ze precies kunnen doen wat op een pakje staat', zegt René van der Veer. 'Maar als je snapt wat je aan het doen bent, kun je veel makkelijker met een minder kwalitatief graan alsnog een kwalitatief goed product maken. En die kennis is heel erg verdwenen. Die meelfabrieken hebben dat overgenomen.' Eline Ex vertelt over een verkoper van meelbedrijven die additieven en kant-en-klare mixen wilde verkopen en die geschokt was dat in haar bakkerij croissants naar eigen recept werden gemaakt. 'Hij kon het niet geloven. Hij zag dat bijna niet meer.'
Sommigen zeggen dat de onbekwaamheidvan bakkers is begonnen met de introductie van industriële gist in het midden van de negentiende eeuw. 'Tot die tijd hebben Nederlandse bakkers met zuurdesem of met biergist gebakken', zegt Ineke Berentschot. 'En toen zijn alle bakkerijen bijna onmiddellijk overgegaan op fabrieksgist. Omdat dat veel makkelijker was. Desem moet je onderhouden en desem kan misgaan. Dus vanaf 1846 is alles gistbrood geworden in Nederland. Behalve in Limburg, waar de desemcultuur is blijven bestaan.'
Formele bakkersopleidingen gaven geen les meer over zuurdesembrood, maar kozen er steeds vaker voor om de volgende generatie te leren hoe ze toevoegingen, poeders en mixen moesten gebruiken. 'Ik schrok me dood toen ik het leerboek van de bakkersschool kocht', herinnert Karel Goudsblom zich, en voegt eraan toe dat hij hele nachten doorbracht om het vak te leren van andere bakkers op YouTube. René van der Veer en Eline Ex leerden van collega's in Frankrijk. Ineke Berentschot vertelt dat geen van de biologische zuurdesembakkers in Nederland een formele bakkersopleiding kreeg. Deze pioniers leerden van elkaar, experimenteerden en ontwikkelden een ambacht dat bijna verloren was gegaan.
Daarom vertrouwt deze nieuwe generatie professionals op de genereuze uitwisseling van kennis en contacten, waarbij samenwerking vaak boven concurrentie gaat. Eline Ex ziet zichzelf als een 'waardengedreven bakker', wat ze definieert als iemand die goede ingrediënten inkoopt, voedzaam voedsel maakt, mensen voorlicht over wat ze eten en heel weinig afval produceert. Voordat de covid-pandemie uitbrak organiseerden René van der Veer, Eline Ex en een andere bakker, Tim van Dalen, 'graanbijeenkomsten' voor bakkers, molenaars, boeren en andere mensen die werkten met of geïnteresseerd waren in een lokale, meer duurzame graaneconomie, zoals brouwers of pastamakers. Ze hopen deze bijeenkomsten opnieuw op te starten.
Voor Van der Veer zijn korte ketens niet alleen een kwestie van duurzaamheid, maar ook van maatschappelijk belang. 'Op het moment dat ik graan gebruik van een boer die ik ken, en iemand ken die dat voor mij droogt en schoont en verwerkt, en ik het zelf maal en er een brood van maak, dan zit daar een heel verhaal achter. Wat ook de consument weer veel meer verbindt met zijn voeding. Maar ook met de producent van het graan.'
In een wereld van zelfscankassa's en online boodschappen doen lijkt dit misschien ouderwets, of zelfs een beetje naïef. Maar de benaderbaarheid van de mensen die ons voedsel maken is fundamenteel en een kwestie van 'agency'. Het geeft consumenten de informatie en de middelen om voedselsoevereiniteit terug te winnen van een steeds machtigere groep multinationals die bepalen wat er in ons voedsel terechtkomt, wat er op onze tafels belandt en tegen welke prijs - voor de planeet en de arbeiders die betrokken zijn bij elke schakel van de voedselketen.
'Die stappen die er allemaal tussen zitten zijn weinig bekend bij consumenten', zegt Van der Veer. 'Dat je niet zomaar graan in de grond gooit. Er zitten zoveel stappen tussen, die allemaal erg van belang zijn. En dat is het nadeel van de hele industrialisatie. Dat mensen eigenlijk geen verbinding meer hebben met hun voeding en dat ze daardoor ook weinig belang meer hechten aan wat er allemaal aan voorafgegaan is.'
Het blauwe emmerbrood bij zijn bakkerij was die dag helaas al uitverkocht, dus kocht ik een roggebrood. Thuisgekomen sneed ik een dikke plak af en genoot van de vochtige, rijkelijk nootachtige kruim, zo verschillend van de karamelsmaak van de knapperige, perfect gebakken korst. Opnieuw vroeg ik me af waarom iemand genoegen zou willen nemen met het smakeloze kauwgombrood dat in zoveel supermarkten en bakkerijen wordt verkocht, als dit roggebrood een alternatief was.
Ineke Berentschot vindt dat mensen geïnformeerd moeten worden om verandering te kunnen eisen. 'Idealiter begint de beweging bij de consument', zegt ze. 'Dus als de klant bij de bakker komt en naar emmerbrood vraagt, dan gaat de bakker wel kijken of zijn leverancier ook emmer heeft. Alleen, welke klant doet dat als hij niks weet? Dan moet je eerst de schoonheid van die granen hebben gezien in een veld. Of je moet er iets over gelezen hebben. En je moet ervan doordrongen zijn dat we echt weer meer diversiteit op de Nederlandse akkers moeten gaan telen.'
...