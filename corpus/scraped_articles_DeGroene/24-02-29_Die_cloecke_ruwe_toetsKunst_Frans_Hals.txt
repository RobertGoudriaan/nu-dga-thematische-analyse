Die cloecke ruwe toets Kunst Frans Hals

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
29 februari 2024
Het maakt niet zoveel uit of jeFrans Halsnog met frisse ogen kunt zien, ja of nee. Bewonder die ongewoon losse streken in het Amsterdamse Rijksmuseum. Je ziet het leven, in de ogen, de wangen, de blik, de branie.
Volgens de samenstellersvan de grote Frans Hals-tentoonstelling kreeg de schilder de laatste jaren niet de aandacht die hij verdient. Hij behoort onmiskenbaar tot 'De Grote Drie', zei de directeur, waarbij ik even moest denken aan 'Kan, Hermans, Sonneveld', maar hij bedoelde 'Rembrandt, Vermeer, Hals'. Tijden veranderen: tweehonderd jaar geleden was Vermeer nog de grote onbekende, en had het museum ongetwijfeld 'Tweede' van der Helst in de top drie gezet, maar nu weet niemand meer wie dat was.
In de inleiding van de puike catalogus - meer een essaybundel, eigenlijk - vermoedt Friso Lammertse dat het gebrek aan aandacht te maken heeft met Hals' productie, die voor vijf zesde uit portretten bestond, en portretten zijn nu eenmaal op de lange duur wat minder interessant, en dus minder populair. 'Het is veelzeggend', zegt hij, 'dat ook zeventiende-eeuwse schilders als Adriaen Coorte en Jacobus Vrel, die tot voor kort als goedbedoelende en ietwat naïeve amateurs werden beschouwd, inmiddels in brede kring geliefd zijn om hun verstilde composities.' Dan is er nog een aspect: in de negentiende eeuw waren de impressionisten gefascineerd door Hals' losse stijl, Manet kwam ervoor naar Haarlem, Whistler viel erdoor in katzwijm, om van Van Gogh maar te zwijgen, doch sindsdien is die losse stijl 'gemeengoed' geworden.
De tentoonstelling is prachtig.Mij overviel het gevoel dat ik het eigenlijk al kende, dat het gewoon niet makkelijk is om het werk van Hals met frisse ogen te zien. Het is wat het is, en wat het was. Het is als het oeuvre van Toon Hermans, die vijftig jaar lang dezelfde grap vertelde in een virtuoos vertoon van vrijwel niets ('Mevrouw Stip. Stip.'), waardoor de zaal altijd dubbel lag, en waarvan iedereen naderhand nog nahikkend zei: 'Hoe doet-ie dat toch? Met niks!'
Dat is bij Rembrandt anders. Aan zijn leven en werk hebben tentoonstellingen ook in het Rijksmuseum de laatste jaren nog hele nieuwe dimensies kunnen toevoegen. Zijn 'alterstil' bijvoorbeeld, zijn grafiek, zijn relatie met het theater. Dat gold ook voor Vermeer, ook daarvan hangen de reproducties overal in de wereld aan de wand, maar als je dacht dat je dat allemaal van haver tot gort kende, dan bleek er toch een heleboel nieuws te ontdekken.
Bij deze Hals ontbreekt dat, althans in die mate. Er wordt in vergelijking met Rembrandt veel minder research verricht, technisch onderzoek staat nog 'in de kinderschoenen' en op het aandeel van de talrijke medewerkers (en kinderen) in Hals' atelier wordt in deze tentoonstelling nauwelijks ingegaan. Men begeeft zich niet op het glibberige pad van de toeschrijvingen.
Daar hangt overigens wel wat in de lucht. De specialist Claus Grimm zal dezer dagen een nieuwe beredeneerde catalogus publiceren, in samenwerking met het Frans Hals Museum en het Rijksbureau Kunsthistorische Documentatie, waarin het oeuvre wordt teruggebracht naar 120 schilderijen. Dertig jaar geleden stond Grimm nog op 145, en daarvoor telde Slive er 220. Lammertse, Bart Cornelis en Jaap van der Veen nemen voor deze tentoonstelling de reductie niet voetstoots aan, alleen al omdat het zou betekenen dat Frans Hals in een carrière van zo'n vijftig jaar niet meer dan drie, vier schilderijen per jaar zou hebben geproduceerd. Dat lijkt economisch gezien veel te mager.
Hals' handicap isdat er ondanks die lange carrière weinig over hem bekend is, te beginnen met zijn geboortejaar (circa 1582), er is geen testament en geen boedelinventaris, en ook hield hij niet zelf bij wie er bij hem in de leer waren en wat zij produceerden. Hij komt als peuter naar Haarlem, maar schrijft zich pas in 1610 in bij het Sint-Lucasgilde. Er is een roddel dat hij tot die tijd een nogal losbandig leven had geleid (''t overdadig wynzwelgen, onder de Konstschilders byster in zwang...'), een roddel die hem zou blijven achtervolgen, doch daar is weinig met zekerheid over te zeggen. Pas na 1610 is zijn aanwezigheid in Haarlem goed gedocumenteerd. Hij trouwt dat jaar met Anneke Harmens, hertrouwt in 1617 met Lysbeth Reyniers, heeft elf kinderen met haar en twee uit zijn eerste huwelijk. In 1612 treedt hij toe tot de Sint-Jorisschutterij, waar hij in 1615 zijn eerste grote schuttersstuk zal maken, zijn doorbraak. In 1616 wordt hij ook lid van een rederijkerskamer, De Wijngaertrancken.
Het stadje was na de rampzalige gebeurtenissen in de Tachtigjarige Oorlog sterk gegroeid, tot zo'n veertigduizend inwoners, de helft expats afkomstig uit de zuidelijke Nederlanden, meest vluchtelingen, zoals Hals' vader. Het is opvallend dat Haarlem een ware kunststad was. Er woonden ongekend veel schilders. Veel Antwerpenaren vonden er een markt, Jordaens, Brueghel, Snyders, Van Dyck, Teniers, en ook Rubens; Willem Buytewech, Hercules Segers, Esaias van de Velde en Jan van de Velde werden in dezelfde tijd als Hals lid van het gilde, Jan van Goyen, Gerard ter Borch en Paulus Potter kwamen naar Haarlem voor hun opleiding. Een grote markt bood kans op het uitbuiten van een niche, en Hals koos voor een enigszins Vlaamse stijl, die hij deels overnam van Rubens en Van Dyck, schilderen met een 'cloecke' ruwe toets, waarbij de penseelstreek brutaal zichtbaar bleef. Dat appelleerde mogelijk aan de Vlaamse emigranten, die zich lieten voorstaan op hun opvallende 'vremde fatsoenen van kleederen' en hang naar zwier en luxe. Het manshoge portret van Willem van Heythuysen uit 1625, ten voeten uit, met een met juwelen bezette degen, is het fraaiste voorbeeld.
Tot ver in de jaren veertig heeft Hals veel werk, om te beginnen met het portretteren van mensen uit de kringen van zijn vader, die textielwerker was, daarna uit de gezeten burgerij, de kooplieden, de brouwers, enzovoort. Hij maakte in totaal zes schuttersstukken en drie grote regenten- en regentessenportretten, bij elkaar zo'n honderd mensen. Zijn financiële positie was kennelijk zo goed dat hij de voltooiing van een Amsterdams schuttersstuk (de Magere Compagnie) kon laten lopen, maar hij kocht nooit een huis, en verhuisde vaak. In de jaren vijftig zitten de zaken tegen, Hals moet dan een beroep doen op de armenzorg van de stad en de diaconie. Hij overlijdt in 1666, 85 of 86 jaar oud.
De productie was groot,zoals gezegd bestaat er echter weinig inzicht in de verhoudingen in zijn atelier. Zijn broer Dirck schilderde, vijf van Frans' kinderen werkten mee, en onder de leerlingen in zijn atelier zijn grote namen, Brouwer, Van Ostade, Judith Leyster, Jan Miense Molenaer, Pieter van Roestraten, Vincent van der Vinne. Daarbij moet hij ook een kunsthandel hebben gedreven.
Behalve die gestage stroom portretten produceerde Hals werk voor de vrije markt, vlotte genrestukken met vissersjongens, feestvierders, dronkenlappen en muzikanten, met een veel grotere vrijheid dan in de formele portretten en met artistiek stuntwerk als het weergeven van de lach, iets waar de catalogus een heel essay aan wijdt. Daarbij domineert altijd die gedurfde, razend knappe penseelvoering. De ene tijdgenoot noemde dat een 'onghemeyne manier', een ander 'seer rou en cloeck', 'plaisant en gheestigh'. Niet iedereen houdt daar van. De catalogus citeert de grote Kenneth Clark, die Hals in 1969 inCivilisation'revoltingly cheerful and horribly skilful' noemde. Inde Volkskrantzei Stefan Kuiper iets dergelijks: 'Zelfs wie, zoals ik, niet dol is op de mensen op Hals' portretten, ja, zelfs wie die mensen in hun ostentatieve vrolijkheid en kijk-mij-eenseen-gave-pik-zijn-achtige ijdelheid soms een tikje afstotelijk vindt, geniet van het dynamische handschrift van de Haarlemse meester.'
Dat is misschien de belangrijkste reden om die tentoonstelling te gaan zien, dat handschrift, de losse, rauwe toets. Je gelooft af en toe je ogen niet, en dat was voor Hals de kern van de poedel, het samenspel van ongewoon losse streken als middel om een overtuigende illusie te verkrijgen. Schilders als Van Gogh en Whistler waren erdoor gebiologeerd. Het ging niet om de precieze weergave van de werkelijkheid; 'De beschouwer moest zich er juist bewust van worden dat de schilder met verf werkte.' Het is opvallend hoe wisselend de intensiteit daarvan is. Je vraagt je geregeld af of Hals wel altijd de volledige controle over de zeggingskracht van zijn penseel had, alsof hij er domweg op vertrouwde dat de kijker het wel begrijpen zou. De laars van de vader in deFamiliegroep in landschap(1646), de witte hemdsmouwen van deRegenten van het Oudemannenhuis(1664), de jas van deMan met slappe hoed(1660), daarvan is de substantie zó grillig, dat je een superieur begrip van 'hoe het oog werkt' moet veronderstellen, of misschien meer een soort cruijffiaanse laconieke luiheid, alsof er domweg geen andere mogelijkheid is, zo doe ik dat, 'je snapt het pas als je het begrijpt'.
Er zitten veel kanten aan die stijl. Er is de betoverende illusie van textiel, kant, vilt, damast, zijde, glanzend, geborduurd, zwart, in vier of vijf streken, pats! En er is het leven, in de ogen, de wangen, de blik, de branie. Hals schilderde niet 'de totale mens' (aldus Kuiper), het blijft bij een indruk, een momentopname. De fluitspelende jongen zal zo zijn ogen naar je opslaan, Malle Babbe zal direct in lallen uitbarsten. Van Heythuysen zit losjes achterover in een stoeltje en balanceert op twee poten, dat kan elk ogenblik voorbij zijn, de indruk is dynamisch en even vluchtig als een glimlach. Het is niet de hele mens, misschien, maar wel mensen in het volle leven, ook die ijdele ondernemers, die brouwer met zijn pens, de pedante fat, de stijve hark met zijn mevrouw, allemaal gevat in de tijdelijkheid van 's levens felheid. Hals' eigen visie blijft onbekend, maar bij sommige portretten hóór je hem denken: 'Ik ga hier mijn best op doen, mijnheer, ik zal u effe wat grote toverkunst laten zien, ik ga de grens opzoeken van hoe je zwier en beweging verbeeldt, maar u blijft natuurlijk wel gewoon een dikke zak, mijnheer, daar kan ik verder weinig aan vertimmeren.' Vijftig jaar schilderen voor de burgerij van Haarlem, bierpul in de hand, daarin kwamen de kunst en het leven perfect bij elkaar, het zeventiende-eeuwse en het onze.
Er is de betoverende illusie van textiel, kant, vilt, damast, zijde, zwart, in vier, vijf streken, pats!