Dame Angela Lansbury 16 oktober 1925 - 11 oktober 2022 Het einde

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
20 oktober 2022
Ze keek terug op een toneelen filmcarrière van zeventig jaar, maar Angela Lansbury werd vooral bekend als Jessica Fletcher inMurder, She Wrote.
'Waar ik vandaan kom', zegt Jessica Fletcher in een vroege aflevering vanMurder, She Wrote,'zeggen we wel eens dat bloemen die vroeg bloeien de grootste kans hebben ten prooi te vallen aan een late vorstperiode.' Deze wijsheid had niet alleen betrekking op een moord die ze aan het oplossen was, maar ook op het leven van de Brits-Amerikaanse actrice zelf. De onlangs op 96-jarige leeftijd overleden Angela Lansbury schitterde zeven decennia lang op het toneel en in films, maar wereldfaam bereikte ze in de schemer van haar carrière als Jessica Fletcher.
Op tv is het oplossen van een moord te belangrijk om aan experts over te laten. Zo genieten de Britten van Father Brown, de fietsende pastoor die op het Engelse platteland de ene na de andere moord oplost, de politie soms voor schut zettend. De geestelijke is schatplichtig aan Fletcher, de oud-docent Engels die tussen 1984 en 1996 iets soortgelijks deed in het fictieve dorp Cabot Cove aan de Amerikaanse oostkust. Miljoenen kijkers genoten van de combinatie van logisch nadenken en gezond verstand waarmee de weduwe de politie telkens weer te slim af was.
Twee keer kreeg ze een Golden Globe voor haar rol als amateur-detective. Het geheim van Fletchers populariteit, zo blikte Lansbury later terug, zat vooral in haar karakter en herkenbaarheid. 'Ik hield van haar redelijkheid, haar vrijzinnige houding, haar voorkomen als een eenvoudige vrouw. (...) Fletcher nam nooit een houding aan, ze luisterde simpelweg en trok haar eigen conclusies, gebruikmakend van haar hersenen.'
Het zijn karaktertrekken die doen denken aan die andere 96-jarige die onlangs overleed: koningin Elizabeth. En daar blijft de overeenkomst niet bij. Net als Elizabeth stond Lansbury zeventig jaar lang in de schijnwerpers, maar dan die van Hollywood, Broadway en West End. Het begon in 1944 met een rol naast Ingrid Bergman in de thrillerGaslighten eindigde drie jaar geleden, toen ze Lady Bracknell speelde in een Broadway-productie van Oscar Wilde'sThe Importance of Being Earnest. In 2014 was ze door Queen Elizabeth tot Dame geridderd.
Angela Brigid Lansbury werd op 16 oktober 1925 nabij het Londense Regent's Park geboren, als oudste kind van Moyna MacGill, een actrice van Ierse komaf, en Edgar Lansbury, een communist die burgemeester van de Oost-Londense wijk Poplar was geworden. Haar opa George Lansbury was voormalig leider van de Labour Party. Deze politicus streed in de tweede helft van de jaren dertig voor vrede en ontwapening, waarbij hij onder meer een bezoek bracht aan Adolf Hitler. Zijn pacifisme, bekritiseerd door Winston Churchill, had niet het gewenste effect.
De Tweede Wereldoorlog had een grote invloed op het leven van Angela. In 1940 besloot haar moeder de laatste boot naar Amerika te nemen, dit om haar kinderen in veiligheid te brengen. Angela's vader was in 1935 op jonge leeftijd overleden aan maagkanker. Het was een schok voor de toen negen jaar oude Angela, die typetjes ging spelen om met het verlies te kunnen omgaan. Ze was dol op film en theater. Na de middelbare school ging ze in 1940 naar de theaterschool, waar ze haar debuut maakte in een toneeluitvoering vanMary of Scotland.
Aan de andere kant van de oceaan ging ze naar een theaterschool in New York en maakte ze haar cabaretdebuut in een nachtclub. Halverwege de oorlog verhuisden de Lansbury's naar Hollywood, waar Angela een contract kreeg bij mgm. Al snel kreeg ze Oscar-nominaties voor haar rollen inGaslighten de verfilming vanThe Picture of Dorian Gray. Vaak zou ze rollen van slechte vrouwen of van moeders toegewezen krijgen. Hoogtepunt was haar rol als geheim agent inThe Manchurian Candidate, De geheimzinnige ruitenvrouw(1962), een film die leidde tot een hechte vriendschap met Frank Sinatra.
Na haar Hollywood-jaren verlegde ze haar aandacht naar de bühne. Op Broadway schitterde ze als hoofdpersoon in de musicalMame. De sixties brachten ook persoonlijk leed met zich mee. Haar zoon Anthony raakte verslaafd aan drugs en dochter Deirdre belandde bijna in de greep van Charles Manson. Tot overmaat van ramp brandde begin jaren zeventig haar huis af. Lansbury en haar echtgenoot, acteur Peter Shaw, besloten Californië te verruilen voor het zuiden van Ierland, waar niemand haar kende en waar er geen hedonistische verleidingen waren.
Het was ook dichter bij haar geboortestad waar ze steeds vaker te zien was, onder meer als Gertrude in Shakespeare'sHamlet. Tevens speelde ze in Agatha Christie'sDeath on the Nile,naast Peter Ustinov, haar oude zwager. Op haar 58ste accepteerde ze de uitdaging om Jessica Fletcher te spelen inMurder, She Wrote. Het werd een doorslaand succes, wat ertoe leidde dat ze tonnen kreeg per aflevering. Na een jaar of acht had ze het wel gezien, maar Lansbury, die bekendstond om haar loyaliteit en vriendelijkheid, bleef doorgaan omdat ze haar fans niet wilde teleurstellen.
Anders dan de huidige generatie acteurs had ze nooit de behoefte om zich uit te spreken over maatschappelijke kwesties, een andere overeenkomst met Elizabeth. Liever wilde ze mensen op praktische wijze helpen. Zo maakte ze zich zorgen over oudere acteurs die geen werk meer kregen en, met name in Amerika, door het net van sociale zekerheid dreigden te glippen. Om die reden besloot Lansbury rollen te creëren voor deze collega-acteurs, dit geheel in de geest van het paternalistische socialisme dat ze via haar vader en vooral grootvader van huis uit had meegekregen.
Ze maakte zich zorgen over oudere acteurs die geen werk meer kregen
NBC / Getty Images | Als Jessica Fletcher in 1997