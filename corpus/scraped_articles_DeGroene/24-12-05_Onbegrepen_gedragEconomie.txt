Onbegrepen gedrag Economie

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
5 december 2024
Het Studiecentrum voor Bedrijf en Overheid biedt een vijfdaagse cursus 'Personen met onbegrepen gedrag' aan. Vroeger heette dit verward gedrag. Het aantal incidenten neemt toe, Amsterdam introduceerde een centraal meldpunt voor het probleem.
De nieuwe benaming is veelzeggend. De focus is verschoven van de verwarde mens naar de omgeving die het niet snapt. Het gaat nog steeds om het managen van de afwijkende medemens, zodat de normale meerderheid geen overlast heeft.
Als econoom heb ik grote behoefte aan zo'n cursus; ik zie veel onbegrepen gedrag. Kenniseconomie Nederland decimeert haar onderzoek en onderwijs. Lagelonenland Nederland wil af van migratie. De poldereconomie zet een streep door jaren van overleg rond stikstof en gebiedsinrichting. Minvermogenden stemmen massaal op een partij die armoede en ongelijkheid gaat vergroten. De partij voor goed bestuur ging met broddelaars en haatzaaiers in zee. De partij die individuele vrijheden predikt, wil individuele vrijheden afschaffen.
Het is verward en onbegrepen gedrag. Bij de meldpunten daarvoor, zoals media en de rechtbanken, stromen de verbijsterde meldingen binnen. Je zou willen dat het gedrag gemanaged wordt zodat de normale meerderheid - of is het inmiddels een minderheid? - er geen last van heeft. Misschien ligt het anders.
Misschien is ook hier het probleem niet de verwarde veelpleger maar het onbegrip. Misschien was er iets mis met de manier waarop de wereld door de meerderheid begrepen werd, een kader dat nu niet zo makkelijk meer opgelegd kan worden aan de nieuwe politieke werkelijkheid. Er komt nu plotseling veel in beeld dat er altijd al was, maar dat buiten het kader lag en niet werd gezien.
Dat kader was technocratisch en economistisch. De norm was hoe economen (van een bepaald slag) de wereld begrepen. Markten en prijzen waren leidend. In alle geledingen van de overheid zaten zulke economen, en anders wel hun gedachtegoed. Dat voelde prettig, er was een gedeeld begrippenapparaat en gedeelde waarden zoals efficiëntie, marktwerking, mobiliteit, groei, openheid.
Dat wil niet zeggen dat de wereld werkelijk begrepen werd. Er waren blinde vlekken voor andere waarden, zoals verdeling in plaats van efficientie. Het frame van marktwerking creëerde blinde vlekken voor marktmacht en misbruik. Het frame van globalisme creëerde blinde vlekken voor de waarde van goed functionerende lokale overheden en publieke voorzieningen.
Concreet? Privatisering van openbaar vervoer verminderde de toegankelijkheid ervan, uitkleding van woningcorporaties leidde tot een betaalbaarheidscrisis. Bail-outs van banken werden verhaald op publieke voorzieningen. Gemeenten kregen er taken bij zonder het geld om die te kunnen uitvoeren. Lonen bleven achter bij dividenden en aandelen. Private equity ruïneerde de zorg. Toeslagen werden hardvochtig teruggevorderd, aardgasbaten gingen boven veiligheid, uitbuiting werd wijdverbreid aan de onderkant van de arbeidsmarkt.
Misschien moeten we het dus omkeren. Voor wie in de hoek van de klappen zat, was dít beleid onbegrepen en verward gedrag. Onbegrijpelijk dat dit als succesvol verkocht werd, een fatale verwarring van beeld en werkelijkheid. Dat is goed om te bedenken voordat we met de ogen rollen over de domme keuzes die nu gemaakt worden. Het is nu minder netjes, de kortzichtigheid ligt er dikker bovenop, de tegenstelling tussen woord en daad is meerin your face,de leugens zijn flagranter. Maar is het beleid misschien niet al langer onbegrepen gedrag, onbegrepen door de stemmers die PVV en BBB in het zadel hielpen? Er was een gedeeld kader dat zulk beleid rationaliseerde. Dat kader werd politiek verworpen. Het nieuwe kader is onzinnig, dat is het punt niet. Maar willen we aan het oude kader vasthouden, en ernaar terug?
Zo prijst de SBO haar cursus aan: 'Leer signalen van onbegrepen gedrag herkennen & regisseer de route naar een gewoon bestaan'. Dit is precies het - vaak onuitgesproken - doel in weldenkend Nederland sinds de populistische revolte. Maar we zullen het vooralsnog moeten doen met verward en onbegrepen gedrag als het nieuwe normaal. De vraag is niet hoe gek dit is in de visie van weldenkend Nederland - dat is zo uitgelegd. De vraag is hoe onbegrijpelijk en verward die visie voor te veel mensen blijkbaar geworden was. Tot we dit helder hebben, is het misschien heilzaam om een tijdje verward te zijn door onbegrepen gedrag.
De norm was hoe economen de wereld begrepen. Markten en prijzen waren leidend
Reageren?Bezemer@groene.nl