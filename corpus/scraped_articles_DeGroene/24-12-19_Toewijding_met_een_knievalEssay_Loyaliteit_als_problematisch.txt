Toewijding met een knieval Essay Loyaliteit als problematische deugd

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
19 december 2024
Loyaal zijn aan een ideaal of persoon is een mooie eigenschap, zolang dat gebeurt uit vrije wil. Gevaarlijk wordt het als loyaliteit ten koste gaat van het eigen denkvermogen. 'Dat is nu eenmaal wat de chef heeft gezegd.'
Op school had ik een leraar voor wie iedereeneen beetje bang was. Hij schreeuwde altijd heel hard, deelde om de haverklap vieren uit, en begon op onverwachte momenten uitgebreid te vertellen over zijn echtscheiding. Maar, als je een mooie tekening maakte op je proefwerk, kon dat zomaar het verschil maken tussen een onvoldoende en een voldoende; en als hij even geen zin had om les te geven pakte hij zijn vermolmde edities van deIliasen deOdysseeuit zijn tas, en las er zijn favoriete passages uit voor. Én hij nam de hele klas mee naarTroy,wat hij een 'ongelooﬂijke kutﬁlm' noemde; precies goed voor ons dus, ongeletterde zwijnen.
Het mooiste verhaal over loyaliteit, vertelde hij ons, is ook een van de oudste. In deOdysseevolgen we de listige koning Odysseus op weg naar huis na de speciale militaire operatie in Troje. Onderweg beleeft hij allerlei avonturen: de sirenen, de cycloop, de lotuseters; u weet het nog wel. Het boek wordt daarom wel gelezen als een verhaal over iemand die zich steeds moet aanpassen - aan nieuwe situaties, landen, mensen. En ook als een haast moderne tekst, omdat de held zich in al zijn vastberadenheid om naar huis terug te keren regelmatig verzet tegen de wil van de goden. Maar het is ook, en misschien wel vooral, een verhaal over loyaliteit.
Odysseus is loyaal aan zijn thuisland, Ithaka. Het is deze loyaliteit die hem tijdens zijn hele reis voortdrijft. Ook is hij loyaal aan zijn strijdmakkers, en, niet onbelangrijk, aan Penelope, zijn vrouw. Ja, het is waar: op enig moment laat hij zich verleiden door een betoverende zeeheks, maar dat is puur uit beleefdheid en omdat zij er zo op aandringt. Als ik erover nadenk, is het eigenlijk Penelope, meer nog dan Odysseus, die ware trouw belichaamt in het verhaal. Zíj biedt weerstand aan haar vrijers; zíj houdt ze met listen van haar lijf. Niet toevallig was de favoriete scène van mijn leraar die waar Odysseus terugkeert op Ithaka. Daar treft hij een huis vol mannen aan die zich hebben opgedrongen aan zijn echtgenote. Doelgericht schiet hij ze één voor één neer.
Loyaliteit wordt vaak beschreven alsiemands toewijding of gehechtheid aan een object. Dat object kan van alles zijn: een persoon, een groep, een ideaal, een verplichting, een 'goede' zaak. We kunnen dus loyaal zijn aan mensen - Penelope aan Odysseus - maar ook, en misschien nog wel meer, aan ontastbare dingen. In zekere zin zit dat in het woord zelf, dat is afgeleid van het Franseloi,wat 'wet' betekent. Een wet is iets abstracts, iets ontastbaars.
Ondertussen klinkt de roep om loyaliteit in onze samenleving luid en duidelijk. Politici nemen het woord weer in de mond; autoritaire leiders baseren hun macht erop. Een niet nader te noemen president zegt in 2017 tegen het hoofd van de FBI, een onafhankelijke organisatie: 'Ik heb loyaliteit nodig, ik verwacht loyaliteit.' En je hoort het hem zeggen, met die geknepen, hese stem van hem. Maar ook in het dagelijks leven lijkt het begrip opnieuw aanwezig te zijn: in onze contracten en lidmaatschappen - neem eenloyalty membership- tot aan ons aantal loyale 'volgers' op sociale media. Bevinden we ons aan de vooravond van een nieuw tijdperk van loyaliteit?
Misschien, maar gek genoeg voelt het juist óók als een oud woord. Kent u mensen die zichzelf tegenwoordig zouden omschrijven als loyaal? Mogelijk wel, maar ik gok dat de meeste mensen eerder 'trouw' of 'betrouwbaar' zouden zeggen. U bent een trouwe lezer vanDe Groene,tenslotte, niet een loyale. Dat klinkt toch anders. Loyaliteit roept associaties op aan een tijd waarin het vanzelfsprekend was om je te verbinden aan iets groters dan jezelf. Een religie misschien, of een politieke overtuiging. In elk geval is het een vorm van toewijding die verder gaat dan iemands persoonlijk belang; één die ons verbindt met iets 'hogers'. En daar ligt misschien ook de kracht van een woord als loyaliteit in de politiek: politici gebruiken het om de suggestie te wekken dat ze ons verbinden met iets hogers, iets wat aan individuele belangen voorbijgaat.
Maar even terug naar de deﬁnitie. Ik zou zeggen: wie loyaal is, kijkt omhoog. Naar iets wat boven hem- of haarzelf uitstijgt, en waar hij of zij zich vervolgens aan committeert. Bezien vanuit de psychoanalyse heeft dat duidelijk zijn wortels in de kindertijd, als we opkijken tegen onze ouders, die als we jong zijn alles voor ons betekenen - warmte, bescherming, liefde. Het zijn de mensen die ons op de wereld hebben gezet, en we zijn hen dus, letterlijk, alles verschuldigd. Maar in een gezonde opvoeding gebruiken ouders dit niet tegen ons. Ze cultiveren loyaliteit en afhankelijkheid niet. Je zou zelfs kunnen zeggen dat de maatstaf voor een goede opvoeding is in hoeverre de ﬁguren die ooit 'boven ons' stonden - ouders, verzorgers, leraren - erin zijn geslaagd om uiteindelijk ﬁguren te worden die 'naast ons' staan.
Aan de andere kant is het een belangrijke stap in onze ontwikkeling om te beseﬀen dat we niet alléén zijn in het leven; dat we met elkaar verbonden zijn, en dat er dus zaken bestaan die groter zijn dan wijzelf. Loyaliteit heeft later in het leven ook een sociale functie, omdat het een brug vormt tussen individu en gemeenschap. Dat idee werd verder uitgewerkt door de Amerikaanse ﬁlosoof Josiah Royce (1855-1916), die loyaliteit deﬁnieerde als het vinden van een gemeenschappelijke 'zaak' om te dienen. En voor Royce was precies het gemeenschappelijke aspect ervan zo belangrijk. Hij was resoluut en schreef: 'Er is maar één manier om een ethisch individu te zijn: kies je zaak en dien die vervolgens trouw. Zoals de samoerai zijn feodale heer dient, of de ideale ridder zijn dame in een romantisch verhaal - dat is de geest van ware loyaliteit.'
De ideeën van Royce moet je zien in de context van de opkomst van de veel populairdere, individualistische ﬁlosoﬁeën van zijn tijd, zoals die van Ralph Waldo Emerson, Henry David Thoreau en William James. Terwijl zulke denkers de nadruk legden op autonomie, zelfstandigheid en de 'oneindigheid van het individu', betoogt Royce in zijnThe Philosophy of Loyalty(1908) dat het dienen van een zaak voor hem de enige weg is naar een moreel leven. Dit gebeurt door toewijding aan iets wat groter is dan jezelf, en door de verbinding die daarmee ontstaat met anderen die, zoals jij, aan dezelfde zaak zijn toegewijd. In Royce's visie fungeert loyaliteit dus als een krachtig moreel en sociaal bindmiddel.
Er is iets moois aan loyaliteit.Ik zie een ambtenaar voor me die zich, ongeacht de politieke kleur van de regering, inzet voor degelijk bestuur. Of een oﬃcier die haar land verdedigt tegen een agressieve vijand. Of een vriend die over een kameraad in de problemen zegt: 'Ik blijf hem steunen, ongeacht wat hij heeft gedaan.' Maar er is ook iets lelijks aan loyaliteit. En dan zie ik de politicus die zijn kabinet vult met kruipende ja-knikkers. Of het kind dat, ondanks alle pijn, zijn ouders blijft verdedigen. Of de koelbloedige adjudant die zijn geweten uitschakelt en zegt: 'Bevel is bevel.'
Loyaliteit gaat niet zelden hand in hand met onderwerping, met alle risico's van dien. Zeker als we loyaal zijn aan een persoon, dan júist. Het risico is dat we het mens-zijn van de persoon aan wie we loyaal zijn uit het oog verliezen. En: zíjn we dan nog wel werkelijk loyaal aan die persoon? Vaak blijkt onze loyaliteit in feite veel verder te reiken dan één individu. Onbewust maken we van iemand dan een symbool van iets groters: een ideaal of een principe, bijvoorbeeld. De politicus belichaamt dan vrijheid of gelijkheid, de sergeant discipline, de partner trouw. Onze loyaliteit verschuift op zo'n moment: van principe naar mens. Een subtiel en onbewust proces, en het vertekent onze kijk op de realiteit sterk.
Waarom is dat? Misschien omdat het eenvoudiger is om loyaal te zijn aan een persoon dan aan een idee. Ideeën en idealen zijn abstract en ongrijpbaar, als lucht. Een persoon biedt daarentegen een tastbaar middelpunt: een gezicht, een stem. Maar daar zit ook een paradox. Mensen zijn wispelturig, onbetrouwbaar. Idealen blijven juist onveranderlijk. Misschien zit het dus anders: misschien zijn we dus eerder loyaal aan mensen omdat we hen zien als de belichaming van een ideaal. En we zien ze als ideaal omdat dat houvast biedt - het idee dat er iemand is die weet wat hij doet. Zoals de vader van een vriend van mij, een analyticus, ooit zei: 'Het is een moeilijke waarheid om te accepteren dat volwassenen alleen bestaan in de gedachten van kinderen.'
En wat bij een individu begint, wordt in een groep vaak sterker. Loyaliteit kan zich daar ontwikkelen tot iets groters, iets wat gedeeld wordt door velen. Ik zie dit voor me: een politieke bijeenkomst, waar een menigte haar loyaliteit richt op een ﬁguur die letterlijk boven haar verheven staat, ergens op een podium. In zulke momenten wordt iemand gemaakt tot méér dan een mens - hij of zij wordt de drager van collectieve hoop, idealen, gevoelens. Zelf herinner ik me de rally's van Jeremy Corbyn in Engeland, en het kortstondige, maar elektrische gevoel van hernieuwde hoop in een socialistische politiek onder de menigte. Freud beschreef al hoe zulke ervaringen verslavend kunnen zijn. In een groep kan loyaliteit een soort collectieve identiteit creëren. Een leider fungeert dan als het geweten van de groep en vertegenwoordigt gedeelde waarden. Soms schrijft die persoon ook letterlijk de wet voor - de loi in loyaliteit.
Een genot dus, niet zelf na te hoeven denken over wat goed en fout is. Op zo'n moment volgen we de gedeelde normen en idealen van de mensen om ons heen. Dat kan onschuldig zijn, in een trein vol Swifties die met glinsterende ogen op weg zijn naar een concert. Maar het kan ook veel gevaarlijker zijn: in groepen waar loyaliteit wordt gebruikt om morele grenzen te verschuiven, of om verantwoordelijkheid uit te schakelen, of erger. Op zijn gevaarlijkst is loyaliteit niet alleen een vorm van trouw, maar trouw plus onderwerping. Trouw met een knieval. Het gevaar zit in het moment waarop zelfstandig denken wordt uitgeschakeld: 'Dat is nu eenmaal wat de chef heeft gezegd.'
Een belangrijke vraag is:bestaan er vormen van loyaliteit waarin het denken niet tot stilstand komt? Misschien is dat wel dé vraag van onze tijd: hoe kun je je verbinden aan iets wat groter is dan jezelf, zonder de vrijheid om zelf keuzes te maken op te geven? Kun je je inzetten voor een doel zonder gevangen te raken in verstikkende loyaliteit? Een mogelijk antwoord is dat we, wanneer we ons besluiten te verbinden, ons eerst moeten afvragen wat ons werkelijk drijft. Willen we ergens bij horen? Ontsnappen aan de verantwoordelijkheid van zelf nadenken? Of willen we oprecht bijdragen aan een doel dat ons inspireert? Dat klinkt eenvoudiger dan het in werkelijkheid is.
En we moeten ook kritisch kijken naar de zaak zelf: biedt zij voldoende ruimte voor onafhankelijk denken? Staat ze ons toe onszelf te zijn, zonder overdreven druk of verwachtingen van anderen? Zulke zaken zijn zeldzaam, maar ze bestaan wel. Als een zaak of persoon echt de moeite waard is, ontstaat trouw vanzelf, zonder dat daar druk of bevelen aan te pas hoeven komen. Ware trouw komt voort uit een vrije keuze: zonder angst, zonder dwang. De uitdaging is om doelen of bewegingen te vinden die ons inspireren, zonder ons over te leveren aan blinde loyaliteit.
Ik stel voor om een onderscheid te maken tussen loyaliteit en trouw. Trouw is iets wat je vrijwillig bent; het is een keuze. In trouw blijft ruimte om na te denken: over jezelf, de ander en de veranderende relatie. Trouw brengt verantwoordelijkheden met zich mee: de verplichting om de relatie waarin je investeert telkens te herzien, te onderhouden. Dat kan alleen binnen een context van wederzijds vertrouwen en gelijkwaardigheid. Waar trouw in principe horizontaal is, is loyaliteit verticaal. En juist in de verticaliteit schuilt het gevaar: het risico dat we essentiële psychische functies, zoals ons vermogen tot vrij denken, uit handen geven. Dit gebeurt wanneer we, om welke reden dan ook - uit liefde, uit angst - een ander als onze meerdere zijn gaan beschouwen.
Er is in deOdysseenog een ander personage dat loyaliteit vertegenwoordigt, blinde loyaliteit; zijn naam is Argos. Argos is de hond van Odysseus. Hij gaat niet mee op avontuur maar wacht, net als Penelope, de terugkeer van de koning af. Argos is de eerste die zijn baasje herkent bij thuiskomst, ook al draagt hij een vermomming. De harige vriend ligt al die jaren op Odysseus te wachten. Hoogbejaard, onder de vlooien: hondstrouw dus. Pas als hij zijn oude makker nog één keer gezien heeft, kan het beestje vredig sterven. Ik zie het mijn docent nog voorlezen, de tranen opwellend in zijn ogen. En daarna, stel ik me zo voor, stak hij een tirade af over het verval van het Westen, en de betekenis van idealen in de Griekse wereld, waar loyaliteit aan huis en vaderland nog hoog werd gewaardeerd.