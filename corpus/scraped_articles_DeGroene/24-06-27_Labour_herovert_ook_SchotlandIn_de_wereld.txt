Labour herovert ook Schotland In de wereld

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
27 juni 2024
Londen -De Scottish National Party (snp) is nagenoeg platzak. De partij die Schotland al zeventien jaar bestuurt, is zo armlastig dat afgevaardigden bij het voeren van de verkiezingscampagne postzegels zouden hebben gebruikt die bedoeld waren voor hun parlementaire werk. Dat is althans de beschuldiging waar een Schotse Kamercommissie onderzoek naar doet.
Het is een nieuwe klap voor een partij die diep in de problemen zit. Hoewel nog steeds een flink deel van de Schotten over onafhankelijkheid droomt, vloeit steun voor de nationalisten weg. Bij de verkiezingen eind 2019 was het grootste deel van Schotland in handen van de snp. Het rood van Labour was alleen zichtbaar in hoofdstad Edinburgh, het blauw van de Tories in het rijke noordoosten en het oranje van de Liberaal-Democraten op de Shetland-eilanden. De rest was geel van de snp.
Onder leiding van haar Schotse leider Anas Sarwar herovert Labour zetels die het tijdens het afgelopen decennium had verloren aan de nationalisten, die over het algemeen linkser zijn dan Labour. De teloorgang van de snp begon met de val van Nicola Sturgeon, begin vorig jaar. Ze kwam eerst in de problemen door haar omstreden transgenderwetgeving en vervolgens werd ze samen met haar echtgenoot Peter Murrell, jarenlang de baas van de snp, gearresteerd op verdenking van fraude met partijgeld.
Haar opvolger, en politieke leerling, Humza Yousaf trad twee maanden geleden af nadat hij de coalitie met The Greens had opgeblazen. De coalitiepartners hadden mot gekregen over de transgenderwetgeving en het klimaatbeleid. Na Yousaf werd de kleurloze, zestigjarige oudminister van Financiën John Swinney naar voren geschoven.
Intern is de partij flink verdeeld. Deze tegenstelling werd een tijdlang gecamoufleerd door het charisma van Sturgeon en de afkeer van Boris Johnson. Nu het politieke landschap veranderd is, kijkt de Schotse kiezer kritischer naar de kwaliteit van het landsbestuur. Met zowel de zorg als het onderwijs gaat het niet goed in Schotland, terwijl deTrainspotting-achtige drugsproblematiek groter is dan elders op de Britse eilanden.
Lange tijd luidde een politieke wijsheid dat Labour geen landelijke verkiezing kan winnen zonder Schotse zetels. Nu de sociaal-democraten in de rest van Groot-Brittannië op weg zijn naar een historische zege, profiterend van een ineenstorting van de Conservatieven, kunnen ze de Schotse nationalisten links laten liggen.