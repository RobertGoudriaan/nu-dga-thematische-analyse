Ruimte voor vergezichten Kunst op komst Toneel Maankoorts

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
29 augustus 2024
InMaankoortszet Marjolijn van Heemstra, immer vanuit verwondering, zich af tegen een nieuwe vorm van kolonialisme, de kapitalistische toe-eigening van de maan.
De wand op het toneelbestaat uit witte, halfronde panelen die, verschillend in hoogte, vlak achter elkaar zijn geplaatst. Dit blijkt het projectiescherm voor panoramische landschappen. Een perfecte ondergrond voor het hobbelige, bleke oppervlak van de maan. De reliëfwand breekt het oppervlak van de filmbeelden, brengt er extra diepte in aan. Uitnodigend om je toeschouwersblik erover te laten dwalen. In haar nieuwe solovoorstelling neemt Marjolijn van Heemstra ons mee naar dit hemellichaam, dat met zijn geheimzinnige magnetische krachten de aardse natuur beïnvloedt. En dat 'onttoverd' werd toen de mens daar in 1969 z'n eerste stappen op zette.
Maankoortsgaat over het hedendaagse gevolg van die eerste maanlanding. Elkaar beconcurrerende mogendheden en gefortuneerde avonturiers zetten hun eigen ruimtemissie op om op termijn buitenaarde delfstoffen te kunnen exploiteren. Onder het nobele voorwendsel dat daarmee de mensheid wordt gered. Maar Van Heemstra wijst op een bekend patroon dat dezespace racekenmerkt. Het koloniale denken. 'Terwijl op aarde steeds luider werd geroepen om dekolonisatie, sloop het kolonialisme stilletjes de coulissen in, hees zich in een nieuw kostuum. En nu betreedt het als glanzend vooruitzicht het toneel.' Dat podium geeft Van Heemstra het nu letterlijk, in de theaterbewerking van het essayWat is ruimte waarddat ze vorig jaar schreef voor de Maand van de Filosofie.
Het eerste landschap dat op haar reliëfdecor verschijnt, is het uitgestrekte oerwoud van het Surinaamse binnenland. De reis omhoog waarMaankoortsmee begint, is Van Heemstra's recente wandeling naar de top van de Voltzberg aldaar. In het spoor van haar adellijke familieleden, die honderd jaar eerder de berg beklommen, om bovenop een gedenksteen te plaatsen met de familienaam erin gehouwen. De toen twintigjarige Jacqueline van Heemstra, de eerste witte vrouw die de Voltzberg beklom, schreef in haar dagboek hoe het uitzicht over het oneindige oerwoud haar deed duizelen. 'Een bezield wezen', noemt haar nazaat nu de oeroude bossen.
Maar Jacqueline's vader, de toenmalige gouverneur van Suriname, zag bij het overzien van dit landschap iets anders. Na zijn bezoek aan de Voltzberg zou hij vol inzetten op ontginning van de bosgrond; het kappen van bomen en de aanleg van mijnen waar naar steenkool en bauxiet werd gegraven. In plaats van de ecologische, spirituele en poëtische waarde die het oerwoud heeft voor de plaatselijke natuur en bevolking, zag de gouverneur louter de economische waarde ervan. Zoiets gebeurt nu ook met de maan en onze planeten, is de waarschuwende boodschap vanMaankoorts. Het verhandelen van stukjes maan voor buitenaardse mijnbouw is al begonnen, en de toe-eigening door grootmachten. 'Van een onverdeeld geheel verandert de maan in een gefragmenteerd landschap met grenzen en zones.'
Dat Van Heemstra - met merkbare schroom - haar eigen familiegeschiedenis in deze mondiale ontwikkeling plaatst, is wat al haar voorstellingen zo aangenaam persoonlijk maakt. Ze is een, naar eigen zeggen, obsessieve kennisverzamelaar die zich fanatiek in onderwerpen vastbijt. Bezoekers vanMaankoortsweten na afloop van alles over internationale ruimteverdragen, slogans van commerciële lanceerbedrijven, aantallen geplande missies en mineralen in de maanbodem. Ze krijgen citaten mee van denkers over kolonialisme en ruimtevaart, en inzicht in maanrites en -mythes. Wat Van Heemstra als geen ander kan, is verbanden leggen tussen al die stukjes opgedane kennis. Ze zoekt 'het onverdeelde geheel', het grotere verhaal dat erin schuilgaat. En altijd naar haar eigen plek, haar aandeel in dat geheel.
Hoe weids haar blikvelddaarbij is, bleek uit de voorstelling waarmee Van Heemstra zich in 2011 als theatermaker op de kaart zette. BijFamily '81waren haar medespelers personen uit hetzelfde geboortejaar als zij, die ze vond in Libanon, India en Zuid-Afrika. Geïnspireerd door de uitspraak van een historicus dat mensen 'meer kinderen van hun tijd zijn dan van hun ouders', zocht Van Heemstra hen op. In het theater bracht ze haar gesprekspartners bij elkaar: op monitoren spraken haar generatiegenoten vanaf hun verre plek op de wereld. Van Heemstra spon de draden tussen de interviewfragmenten met beschouwende gedachten over hun overeenkomsten. En over de onoverbrugbare verschillen waar ze ook op was gestuit, als een in veiligheid opgegroeide, welvarende westerling.
Twee van die generatiegenoten keerden terug in de voorstellingen die volgden. Een mooi element in Van Heemstra's werk: het ene project komt uit het andere voort, en via al haar publieke uitingen - journalistieke verhalen, theatrale documentaires, podcasts en gedichten - kunnen wij haar daarin volgen. Met de Indiase acteur uitFamily '81keek ze in de voorstellingMahabharataterug naar de gelijknamige film van regisseur Peter Brook die zij allebei in hun jeugd hadden gezien. Ze bespraken de indertijd baanbrekende multiculturele, internationale casting van het Indiase epos, en bevroegen Brooks aanspraak op het universele karakter van dit Indiase erfgoed.
De mislukte poging van de Libanese Souad om naFamily '81naar Nederland te komen, was aanleiding voorGarry Davis. Een theatraal verslag over Van Heemstra's ontmoeting met de Amerikaanse activist die de nationale grenzen afwees, zijn eigen paspoort verscheurde en het 'wereldpaspoort' introduceerde. Maar die met deze bevrijdende daad, net als de uitgezette Souad, de status van ongewenste vreemdeling had gekregen.
Een tijdlang waren Van Heemstra's voorstellingen uitreikingen naar de Ander. Ze nodigde haar Afghaanse vriendin, aanvankelijk de babysitter van haar kinderen, uit op het podium. Verknoopte Zohra's liefde voor een Afghaanse, romantische soapserie met haar eigen naïeve en pijnlijk mislukte inspanningen om haar vriendin vooruit te helpen in de opbouw van een Nederlands bestaan.Als ik de liefde niet hebkwam voort uit de vraag van een Rotterdamse priester om zijn misbruikverleden openbaar te maken. De poëtische én rauwe aanklacht tegen de macht van de katholieke kerk die ze samen creëerden, was ook een analyse van Van Heemstra's eigen jongemeisjesgeloof in de goedheid van een schepper. Dat zij tijdens haar studie godsdienstwetenschap was verloren.
Momenteel heeft Marjolijn van Heemstra haar weidse blik naar boven gericht. Voorbij de hemel waar gelovige christenen god en het paradijs in plaatsen, naar het onmetelijke heelal met de sterrenstof waar het leven op aarde een exponent van is. Haar solovoorstellingStadsastronautuit 2019 begint in 'de warmste zomer ooit gemeten', als Van Heemstra 's nachts wakker ligt van de zorgen over klimaatverandering. En over de toekomst die haar kinderen tegemoet gaan. Googelend vindt ze de allereerste foto van de aarde die vanuit een ruimtevoertuig werd genomen, en de getuigenissen van astronauten die voor het eerst de aarde als geheel konden zien.
De aanblik van die zwevende blauwe bol vervulde hen met liefde en zorg voor onze planeet. De afstand zorgde dus voor een gevoel van nabijheid. Met deze 'astronautenblik' besloot Van Heemstra om zich heen te gaan kijken. Om toch weer uit te komen bij de Ander: haar buurman Bob die wel met haar een voortuin deelde maar die ze niet kende. En die in hun gesprekken haar verwondering bleek te delen over de nietigheid van de mens bij het kijken naar de nachtelijke sterren.
De voorstelling markeerde Van Heemstra's hervonden fascinatie voor de buitenaardse verte. Ze had ooit astrologie willen studeren, maar geen aanleg voor de benodigde bètavakken. Nu verovert ze alsnog dit vakgebied. VoorDe Correspondentis ze 'correspondent ruimtevaart'. Ze is zelfbenoemd huisdichter van de European Space Agency. In muziektheatervoorstellingVoyagersvertelde ze, begeleid door muzikanten, over de ruimtesondes die in 1977 werden gelanceerd, met daarin gouden platen vol informatie over ons aardse bestaan. En fileerde daarbij het beperkte beeld dat eventuele aliens verkrijgen via deze verstuurde'greatest hits'van de menselijke beschaving, waar oorlogen, slavernij en onze verwoesting van de natuur uit zijn weggelaten.
Al langer is Van Heemstrabezig met de betekenis en het belang van de duisternis. Ze zet nachtwandelingen op touw in natuurgebieden met donkere bossen, was medeorganisator van het Amsterdam Dark Festival dat vorig jaar plaatsvond. Strijdt als een ware 'nachtactivist' tegen de toenemende lichtvervuiling, die het zicht op de sterrenhemel belemmert waardoor we steeds minder in contact staan met het universum dat ons omringt. In een radio-interview vertelde ze rust te vinden in het besef dat we allemaal onderdeel zijn van zoiets groots en onbegrijpelijks.
Nieuwe vormen van ervaringstheater zet Van Heemstra hierbij in. Koptelefoonwandelingen waarbij haar stem de verbinding legt tussen de aarde onder onze voeten, de natuur om ons heen en de kosmische verschijnselen boven ons. Een schemervoorstelling die publiek de overgang tussen dag en nacht laat beleven, vanachter een raam in de theaterfoyer met uitzicht over de stad. Thematische kerkdiensten, waarmee Van Heemstra de gezamenlijkheid van een gemeenschap koppelt aan overdenkingen die het geloof overstijgen.
Met haar kalme, aangename vertellersstem creëert ze ruimte voor vergezichten. In haar zorgvuldige formuleringen zijn haar emoties gecontroleerd, en geven toch toegang tot wat er binnenin haar woelt. Tastend zoekt ze naar betekenis, met inzet van haar kennishonger en poëtische verbeelding, maar ook naar mystiek. Ze studeerde af op een weinig bekende islamitische soefi-leer, die het goddelijke ziet in het samenvallen van de mens met de natuurlijke elementen. Herkent zichzelf in mystici die 'op een individuele manier het hogere zoeken'.
Dat is wat Marjolijn van Heemstra inMaankoortsdoet. In haar eentje staat ze voor de overweldigende projecties van het maanlandschap. Zet zich af tegen het koloniale denken van haar voorganger de gouverneur, die niet in staat was de mystieke grootsheid van het Surinaamse oerwoud te erkennen. 'Wat er is en was, wordt veelal over het hoofd gezien omwille van wat erkomt',citeert ze een onderzoeker van het Europese kolonialisme. Ze pleit ervoor om, in navolging van derights of nature-beweging, de rechten van de maan te erkennen, zodat die een stem krijgt in de inbreuken op haar oeroude ondeelbaarheid. Om de maan haar geschiedenis terug te geven, en haar autonome kracht. Tegenover de kapitalistische bezitsdrang van exploitanten van buitenaardse grondstoffen zet ze een persoonlijke toe-eigening. Vanuit nieuwsgierigheid en verwondering voor die geheimzinnige nachtelijke metgezel waar alles op aarde mee verbonden is.
Maankoortsis tot eind oktober op tournee.
Julian Maiwald | Marjolijn van Heemstra in Maankoorts