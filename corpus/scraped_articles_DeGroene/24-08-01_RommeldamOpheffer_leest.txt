Rommeldam Opheffer leest

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
1 augustus 2024
In lijn 19 keek een oudere man op zijn telefoontje en zei toen half voor zich uit en half tegen zijn vrouw: 'Hoe vreselijk is dit alles.' Die zin herkende ik! Hij kwam van Olivier B. Bommel (dus eigenlijk van schrijver Marten Toonder) en was een boektitel. Thuis zocht ik die Bommel op.
Achterop stond een zin die mij meteen weer deed glimlachen: 'De onversaagde wanhoop van de hoofdpersoon die zich door grove miskenning ten gronde loopt roept een gewaarwording op, die men niet zonder ontroering zal gadeslaan.' Een typische Toonder-zin: Marten Toonder behoort tot de grootsten in de Nederlandse literatuur. Eigenlijk maar om één ding: zijn stijl.
Hoewel... Een schrijver is tevens groot als je niet alleen alle boeken van hem wil bezitten, maar als je ook gefascineerd bent in zaken buiten de tekst om: zijn geboortehuis, zijn handschrift, interviews et cetera.
Een voorbeeld hiervan vond ik in een schitterend essay uit 2002 van psycholoog Jaap van Heerden:Een gemoedelijke metafysica voldoet.Van Heerden: 'Jaren geleden heb ik mij langdurig verdiept in de plattegrond van Bommelstein. Dat werd een obsessie. Niets klopte er aan dat slot, de woning van de gemoedelijke Bommel.
(...) Op magische wijze is Bommelstein aan een voortdurende verandering onderhevig.' En Van Heerden besluit zijn analyse: 'Bommelstein bereidde zijn bewoners voor op een verblijf in een rijkspsychiatrische inrichting. Zonder enig houvast is een psychose onvermijdelijk.'
Van Bommel en Tom Poes zijn ongeveer achtduizend 'dagstrips' gemaakt, want Toonder was niet alleen literator maar ook een striptekenaar. En wat voor een. En toch, ondanks de essays die over Bommel zijn geschreven, ondanks de films die over hem zijn gemaakt, ondanks de documentaire over Toonder en ondanks de biografie (van de onlangs overleden Wim Hazeu) en autobiografie die er over hem bestaan, heb ik toch het idee dat Toonder als literator miskend is. Wiens taalgebruik heeft hij niet allemaal beïnvloed? Van Reve tot Wolkers, Campert, Brouwers, Hermans, Bomans, Van Kooten, Hotz, Komrij - ik kan door blijven gaan. Ze citeren allemaal Bommel of zijn jonge vriend Tom Poes en in mindere mate butler Joost.
Maar wat is het dat je nog wel hoort praten over Couperus, Reve of Bomans, maar niet over Bommel? Waren de verhalen van Toonder te politiek? 'Ik kan niet bij een Heer dienen die aan politiek doet', zegt butler Joost, 'de wereld is al onrustig genoeg als ik het zo mag uitdrukken.' Bommel leeft inderdaad in een a-politieke sprookjeswereld die lijkt op de onze, maar het niet is.
De verhalen gaan meestal over goed en kwaad, maar waarom ontbeert het dan die grote literaire waardering? Van Heerden: 'Wat ontbreekt is elke aanwijzing dat het menselijk bestaan gruwelijk en ellendig zou kunnen zijn. Geen moord, geen doodslag, geen chronische ziekte, geen liederlijkheid, geen zelfmoord, geen bombardementsvluchten, geen gedwongen prostitutie (...) Dit alles is permanent afwezig in een universum waarin het kwaad toch steeds op de loer ligt.'
'Het is grimmige satire', zegt Jeroen Vullings in 1990 over de Bommel-fabels, en ik denk dat hij daarin gelijk heeft; hij legt de lijn naarVan den vos Reynaerde. De Bommel-fabels zijn, zoals dat fabels betaamt, verhalen met een moralistische strekking. 'Hoewel', zegt Vullings, 'nooit overwint het goede echt, nooit wordt het kwaad helemaal bestraft.'
'Mijn moraal is immoreel', zei Toonder in een interview(Elsevier Magazine,24 december 1976). 'De alleswetende verteller Toonder onthoudt zich in zijn werk bijna altijd van morele beschouwingen. (...) De moraal blijkt uit het verhaal zelf. De boosdoeners worden namelijk nooit echt gestraft.' En misschien is het dat wat moeilijk ligt in de Nederlandse literatuur. Toonder bestaat uit te veel tegenstrijdigheden: is hij nou striptekenaar of literator, zijn die verhalen nu literatuur of niet? Zit er nu wel of geen moraal in die verhalen? Is hij nu conservatief rechts of progressief links. Is Toonder Olivier B. Bommel of Tom Poes?
Het genie van Toonder is dat zijn fabels ongrijpbaar zijn, on-Nederlands, en tegelijkertijd juist typisch Hollands. Alle verhalen verbeelden Nederlandse psychoses in de kliniek die Bommelstein heet in het dorp Rommeldam.
Het genie van Marten Toonder is dat zijn fabels ongrijpbaar zijn