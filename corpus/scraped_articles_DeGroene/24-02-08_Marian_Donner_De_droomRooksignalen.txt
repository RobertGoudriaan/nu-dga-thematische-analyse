Marian Donner De droom Rooksignalen

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
8 februari 2024
Wil je je terugtrekken uit de wereld, dan kun je een complottheorie in vluchten, een bos in lopen, of je eigen theepot maken.
Ze was een van de beroemdste Nederlanders ter wereld, haar documentaires werden miljoenen keren bekeken, de lezingen die ze gaf waren standaard uitverkocht: in de wereld van complotdenkers was Janet Ossebaard een instituut. Eind vorig jaar pleegde ze op 57-jarige leeftijd zelfmoord. Ze had geprobeerd de wereld te redden, schreef ze in haar laatste bericht, maar was tot het inzicht gekomen dat je alleen jezelf kunt redden en dat de werkelijke strijd die met het eigen ego is. Ze maakte toen al maanden een 'transitie' door, zoals ze het zelf noemde. Viel tien kilo af, verkocht alles wat ze bezat en vertrok naar Zweden voor een kluizenaarsbestaan. Tegen de tijd dat ze in haar camper werd gevonden, was ze al vijf weken dood.
Ik vraag me af hoeveel vaker we dit nog zullen gaan zien. Er lijkt een beweging gaande, groter dan complotdenkers alleen, van mensen die zich niet alleen afkeren van de samenleving, maar ook verlangen naar een vlucht uit de moderniteit.
Online-filmpjes waarin iemand op traditionele wijze een theepot maakt, lippenstift, papier, of zelfs een heel huis bouwt, zijn mateloos populair. Eerder schreef ik al eens over de Chinese Li Ziqi, een beeldschone influencer met zeventig miljoen (!) volgers die in de ruige natuur volledig zelfvoorzienend lijkt te leven. In het Westen komen mannen samen in zogenaamde supportgroepen om vuur te leren maken, een vogel te villen, blootshands een vis te vangen. Zelfs een columnist van de NederlandseVogueschreef onlangs dat ze sinds haar verhuizing naar de Drentse bossen blijer wordt van een rennende haas dan van nieuwe schoenen.
De moderne mens lijkt zich vervreemd te voelen, vervreemd van de natuur, zijn medemens en zichzelf. Vervreemd ook van de wereld om zich heen. 'Ik heb het gevoel dat ik gek word', hoor ik steeds vaker, van vrienden, online of in mijn eigen hoofd. Er vindt een massaslachting plaats in Gaza, de dood van tienduizend kinderen wordt live uitgezonden, en onze politieke leiders reageren door noodhulp te bevriezen, het Internationaal Gerechtshof te negeren, terwijl ze in hun maat- en mantelpak lege woorden spreken over Nooit Meer. Wie kan zo'n wereld nog begrijpen?
Janet Ossebaard zag het licht nadat ze de boeken van Jed McKenna had gelezen, een immens populaire schrijver en zelfverklaard spiritueel leider van wie niemand de echte naam kent. Word wakker, roept McKenna zijn volgers op. Dit leven is slechts een droom, je ego een illusie, versla dat ego, 'slacht het monster', het is de grootste strijd die je ooit zult voeren, maar verlichting ligt binnen handbereik. Het is vooral een kopie van een kopie van een kopie, met een flinke dosis boeddhisme, een toefje Nietzsche, een snufje existentialisme, enThe Matrixnatuurlijk, een film die McKenna haast als documentaire lijkt te beschouwen, zo serieus neemt hij hem. En toch slaat het aan.
Daar kun je lacherig over doen, maar ondertussen signaleert een gerespecteerd denker als Byung-Chul Han wel degelijk hetzelfde probleem. Ook hij meent dat het ego tegenwoordig is doorgeslagen, al heet dit bij hem een 'fatale accumulatie van ego-libido'. Het monster is echter even reëel. De moderne mens is geobsedeerd door zichzelf, schrijft Han, door zijn eigen gevoelens, hij krijgt voortdurend de opdracht zijn authentieke zelf zo hard mogelijk te laten stralen en kan zichzelf daarom niet meer ontstijgen, het zelf draait enkel nog rondjes om zichzelf. Maar hoe ontsnap je aan dat zelf, het ego, in een wereld waar technologie steeds meer op jou is afgestemd, waar algoritmen je op je wenken bedienen, waar Jeff Bezos ervan droomt om consumenten hun gewenste pakketjes te leveren nog voor ze zijn besteld (mits de Houthi's niet dwarsliggen)?
Janet Ossebaard koos ervoor zich terug te trekken uit die wereld, ze stierf helemaal alleen. Ik hoop dat ze in haar afzondering gevonden heeft wat ze zocht. Ze zal niet de eerste zijn die dat doet. 'Ik ben niets; ik zie alles', schreef Ralph Waldo Emerson over het opgaan in de natuur. De Amerikaan Christopher Knight vertelt in het enige interview dat hij ooit gaf hoe de grens tussen hem en de wildernis langzaam oploste. In 1986 was Knight op twintigjarige leeftijd het bos in gelopen en gewoon niet meer teruggekomen. Hij overleefde door eten te stelen uit verlaten vakantiehuisjes, pas na 27 jaar kluizenaarschap werd hij gepakt. 'Er was geen publiek, niemand om voor op te treden', zegt hij in dat interview. 'Er was geen reden om mezelf te definiëren. Ik werd irrelevant.' Hij had geen verlangens meer, zijn naam verloor betekenis: 'Ik was volledig vrij.'
'Tot de volgende keer vrienden', schreef Janet Ossebaard in haar laatste brief. 'Geniet van je droom zolang het duurt, misschien word je er wel wreed uit wakker gemaakt.'
Gevraagd naar een eventuele openbaring die Knight in al die jaren van eenzaamheid had gehad, een groots inzicht wellicht, bleef hij even stil. 'Zorg dat je genoeg slaap krijgt', antwoordde hij uiteindelijk.
Dit leven is slechts een droom, je ego een illusie, versla dat ego, slacht het monster