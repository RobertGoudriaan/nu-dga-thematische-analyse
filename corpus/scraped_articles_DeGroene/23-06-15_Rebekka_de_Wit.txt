Rebekka de Wit

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
15 juni 2023
'Een kwart van alle jongvolwassenen heeft overgewicht', was de titel van een filmpje op nos.nl. Ik had al een tijdje zitten scrollen, vroeg me geloof ik af wat iedereen zo'n beetje aan het doen was, en ging blijkbaar op nos.nl kijken. 'We worden heel erg beïnvloed, en daardoor kunnen jongeren niet nadenken over wat gezond is en ongezond', zei een meisje uit een klas van de opleiding Food & Lifestyle. Er volgde een shot van stapels roze koeken, kokosmakronen en daarna nog een dramatisch beeld van de chipsafdeling van de supermarkt. 'De discipline is er nog niet bij jongeren om te denken: nee ik moet nu even écht een gezonde keuze maken.'
De studenten werden gefilmd tijdens een opdracht waarbij er KitKat's, muesli, chocoschelpjes, afbakbroodjes op de tafels lagen. Ze moesten de ingrediënten lezen en opschrijven hoeveel suiker er in ogenschijnlijk gezonde dingen zitten, want bij Food & Lifestyle word je opgeleid tot voedingscoach.
Hier zullen ze bij Nestlé wel enorm verguld mee zijn, dacht ik. Bij Food & Lifestyle worden mensen opgeleid om de code te kraken van verpakkingen, om alle gezellige plaatjes van dansende vezels te zien voor het wat is, namelijk: marketing. Straks hebben al deze studenten een voedingscoachpraktijk waar jongvolwassen mensen komen met overgewicht en die gaan ze dan moeten vertellen dat je even 'net dat stukje discipline moet opbrengen'.
Ik denk niet dat de CEO van Nestlé een voedingscoach heeft, maar hij heeft waarschijnlijk ook nooit uren op een station staan wachten in verband met een kapotte bovenleiding waardoor je vroeg of laat met een smikkelmix op een bankje eindigt.
Afgelopen week stond er bij mij thuis een schaal paaseitjes op tafel. Ontelbaar vaak bood ik weerstand en om mezelf te belonen at ik op een avond alle paaseitjes in één keer op. Deze gang van zaken lijkt op hoe ik door de publieke ruimte beweeg. Elke keer als ik nee zeg tegen de mogelijkheid tot het verkrijgen van een of andere Snickers, draait het erop uit dat ik op den duur zo vaak nee heb gezegd dat ik vind dat ik best een beloning daarvoor verdien, waarbij ik me meteen afvraag of dat niet de dramaturgie is van reclames voor die lekkernijtjes: dat iemand een heel lange pelgrimstocht lijkt te maken en uiteindelijk zichzelf mag belonen met een XL-verpakking van het een of ander.
De dichtheid van de hindernisbaan van snoeperijtjes in de publieke ruimte is overweldigend, net als het aantal schermen waarop reclames te zien zijn van mensen die alles uit zichzelf halen. We boffen maar dat er steeds meer voedingscoaches komen die ons begeleiden op deze onmogelijke queeste.
We zouden wat vaker voor Nestlé moeten applaudisseren, of Unilever of welke producent van overgewicht dan ook, want het is zo verfijnd allemaal, en er valt zoveel van ze te leren over hoe je buiten schot blijft.
Je opleiding Food & Lifestyle noemen vind ik bijvoorbeeld ook zo goed bedacht, omdat daarmee op hele subtiele wijze duidelijk wordt gemaakt dat het allemaal een kwestie is van lifestyle en er dus geen ambtenaar hoeft op te staan om te beslissen dat de publieke ruimte niet van Haribo is.
Ook bij kinderen neemt het overgewicht alleen maar toe. Het is zo deerniswekkend dat kinderen in de enige periode in hun leven dat hun lichaam nog niet zo'n zwaartekracht heeft en ze nog een beetje kans maken op een oceanisch gevoel, op een mooie dag na jaren op de wachtlijst bij de voedingscoach terecht kunnen om daar te horen dat ook in beschuittjes suiker zit.
Ik was blij dat de paaseitjes op waren. Weg uit mijn schaal, weg uit de schappen. Dat mijn band lek was. Dat het verlangen om onder de mensen te zijn, een beetje zoals onder de pannen, niet bij de eerste de beste snoepautomaat zou transformeren in het verlangen naar een Snickers, maar dat ik het kon zien voor wat het was.
'Can you understand being alone so long you would go out in the middle of the night and put a bucket into the well so you could feel something down there tug at the other end of the rope?'
Jack Gilbert,The Abandoned Valley