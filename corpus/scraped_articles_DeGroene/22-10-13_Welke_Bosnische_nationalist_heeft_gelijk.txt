Welke Bosnische nationalist heeft gelijk?

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
13 oktober 2022
Banja Luka- 'Mile, scheer je weg!' scandeert de menigte in Banja Luka. Voor de tweede keer in een week tijd protesteren duizenden mensen tegen de vermoedelijke verkiezingsfraude die Milorad (Mile) Dodik het presidentschap van Republika Srpska opleverde. Althans, dat is de huidige stand van zaken. Want hoewel de Centrale Kiescommissie Dodik in het gelijk stelt, houdt de oppositie onder leiding van Jelena Trivic vast aan haar overwinning.
Dat de verkiezingen op 2 oktober niet helemaal eerlijk zijn verlopen, is inmiddels duidelijk. Zo heeft de voorzitter van het kiesbureau in het geboortedorp van Trivic toegegeven dat het inderdaad niet klopt dat zij daar nul stemmen gekregen heeft. 'Een foutje', zegt hij, 'door vermoeidheid.' Het gaat slechts om een paar honderd stemmen, maar ook op andere plekken verliep het kiezen niet helemaal vlekkeloos. In Doboj is een waarnemer aangevallen en er zijn video's uitgelekt van bedreigingen tijdens het tellen. Elders zijn mensen gearresteerd met grote stapels ingevulde stembiljetten. Al deze voorvallen bevestigen wat van tevoren werd gedacht: Dodik zal er alles aan doen om de verkiezingen te winnen. Hij is inmiddels in diverse corruptiezaken verwikkeld en wordt in verband gebracht met georganiseerde (drugs)criminaliteit. Als hij zijn macht verliest, is hij ook zijn bescherming kwijt.
De oppositie vraagt nu om een hertelling, ook vanwege het grote aantal ongeldig verklaarde biljetten. 'Veel mensen willen verandering. Ze hebben recht op eerlijke verkiezingen, geen verkiezingen die op maﬃose wijze gestolen worden', zegt Trivic tijdens het protest.
Republika Srpska gaat sowieso een onzekere tijd tegemoet. Dodik heeft de deelrepubliek van Bosnië de afgelopen jaren economisch naar de afgrond gestuurd. Een faillissement is niet ondenkbaar. Of Bosnië beter af is met Trivic als president? Daar verschillen de meningen over. Ze is in tegenstelling tot Dodik (nog) niet bevriend met Poetin, maar hanteert wel dezelfde, nationalistische retoriek. Trivic' winst zou op korte termijn wel rust kunnen brengen. Ze ziet namelijk niets in Dodiks plannen voor gedeeltelijke afscheiding van Republika Srpska. Als Dodik aan de macht blijft, heeft hij weer vier jaar de tijd om verder te werken aan zijn eigen leger. Voorlopig is nog niets zeker, behalve dat Dodik zal blijven zoeken naar manieren om Bosnië, de Balkan en de EU te destabiliseren.