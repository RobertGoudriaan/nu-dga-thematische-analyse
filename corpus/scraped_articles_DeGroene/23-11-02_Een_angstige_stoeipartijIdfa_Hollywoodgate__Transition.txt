Een angstige stoeipartij Idfa Hollywoodgate & Transition

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
2 november 2023
Twee films over het Afghanistan van na de terugkeer van de Taliban bieden een compleet andere invalshoek. Beide filmmakers worden gewantrouwd, de een om zijn bedoeling, de ander om zijn geaardheid.
Enkele dagen nadatop 31 augustus 2021 de laatste Amerikaanse militairen zijn vertrokken uit Kabul, arriveert filmmaker Ibrahim Nash'at met een tolk en een camera. In een van zijn spaarzame commentaren licht hij toe: 'Om te zien in wiens handen het land achterblijft.'
De Taliban willen hun triomf graag aan de wereld tonen, zij het op hun voorwaarden. Vanwege zijn Egyptische komaf en met de aanbeveling dat hij het afgelopen decennium wereldleiders interviewde, krijgt de filmmaker uit Berlijn toestemming twee Taliban-strijders te volgen: Malawi Mansour, de nieuw benoemde commandant die als voornaamste taak heeft de gehavende luchtmacht die de Amerikanen achterlieten tot leven te wekken, en luitenant M. Javid Mukhtar, die de Taliban moet transformeren van een leger van opstandelingen naar een militair regime. Alsfly on the wallfilmt Nash'at hen gedurende een jaar op Hollywoodgate, naar verluidt een voormalige basis van de cia.
De leiband is kort. Hij mag alleen de gang van zaken op Hollywoodgate filmen en alleen datgene waarvoor de commandanten hun toestemming geven. De camera volgt de militaire leiders terwijl die zichzelf ook nog geen raad lijken te weten met hun overwinning. In het schijnsel van hun mobieltjes inspecteren Mansour en zijn mannen de chaos aan materieel die de Amerikanen in hun overhaaste aftocht achterlieten. Krukken, een vriesvak met Johnnie Walker en Jägermeister, een arsenaal van medicijnen, onttakelde computers. In een goed geoutilleerde Amerikaanse fitnessruimte wandelt Mansour eventjes op de loopband en geeft nonchalant het bevel om het apparaat thuis te bezorgen om af te vallen.
Verderop in de film trakteert hij zijn troepen op peptalk. Hij prijst de moed waarmee ze Amerika en de Navo verslagen hebben. Nu is het hun taak als nieuw regime 'angst te planten in vijanden zodat ze nooit meer durven terugkeren'. Vanuit de auto belt hij zijn ambtsgenoot in Tadzjikistan, dat volgens hem de vijanden van de Taliban steunt, met een waarschuwing die gevaarlijk dicht bij een oorlogsverklaring komt.
Mukhtar komt minder uit de verf. Hij neemt de filmmaker mee naar zijn vroegere schuilplaats, een grot in een onherbergzaam landschap. Hij roept: 'Hé, joden! Jullie hebben de oorlog verloren!' Hij verklaart zelfs dat de Taliban de wereld zouden regeren als ze over Amerikaanse technologie zouden beschikken.
Is het optreden van de twee Taliban-leiders pocherij en grootspraak, een show voor de camera? Wat zijn hun woorden waard en welke rol spelen deze mannen in de hiërarchie van de nieuwe heersers? De Taliban zijn immers geen homogene organisatie. Zonder diepgaande kennis over de onderlinge machtsverhoudingen is het onmogelijk om de scènes te duiden en hun betekenis te begrijpen. Maar die informatie ontbreekt, net als interviews of kritische vragen.
In interviews vertelt Nash'atdat toegang krijgen tot de Taliban niet het probleem was, het probleem was die toegang te behouden. Het wantrouwen is en blijft groot, zo blijkt uit commentaren van de mannen die hij filmt. 'Als zijn bedoelingen niet goed zijn, vermoorden we hem.' 'Ik houd niet van journalisten. Ze hebben altijd banden met inlichtingendiensten van sommige landen.' 'De kleine duivel filmt ons alweer.' Regelmatig wordt Nash'at gesommeerd de camera uit te zetten. Als hij de Taliban-commandanten achteraf laat zien wat hij gefilmd heeft, komt hij ermee weg door de beelden te tonen zonder de microfoon aan te sluiten waardoor de gesprekken vrijwel niet hoorbaar zijn.
Met hun overhaaste vertrek lieten de Amerikanen zo'n zeven miljard aan militaire hardware achter. De opdracht van Mansour en zijn team om de beschadigde Black Hawk-helikopters en straaljagers weer in de lucht te krijgen, lijkt in de wat doelloze en rommelige gang van zaken een onmogelijke missie. Maar wie door de absurdistische situaties en de scènes met zwarte humor in de verleiding komt om de twee commandanten af te doen als onbeduidende potsierlijke figuren vergist zich. Bij een militaire parade scheren de toestellen langs de genodigden, onder wie enkele Russische en Chinese vips. Het leger dat over het veld marcheert oogt verrassend professioneel.
Het kille gemak waarmee de mannen onderling over moorden en ander geweld praten, is huiveringwekkend, net als het gebrek aan compassie en respect voor vrouwen. Hij voelde dat dagelijkse lijden van de bevolking overal waar hij ging, maar zijn camera werd er weggehouden, zegt Nash'at in zijn afsluitende commentaar. Die wrede kanten van het regime toont hij met opnamen van Associated Press uit de periode 1996-2001 toen de Taliban ook het grootste deel van Afghanistan in hun greep hadden: vrouwen in boerka's die afgeranseld worden. Een geknielde vrouw die onder de loop van een geweer haar executie afwacht. De historische boeddhabeelden in Bamiyan die opgeblazen worden.
Hoe gruwelijk ook, ze doen geen recht aan de diepe armoede en onderdrukking waarin miljoenen Afghanen anno 2023 moeten zien te overleven. Het unieke materiaal vanHollywoodgatefascineert, maar heeft ook blinde vlekken.
Anders dan Nash'atis de Australische journalist en filmmaker Jordan Bryon geen buitenstaander in Afghanistan. De maker woont al vijf jaar in Kabul als de Taliban de macht overnemen en beschouwt het als zijn thuis. VoorThe New York Timesmaakt hij enkele films over de strijders. Met zijn Afghaanse collega Farzad Fetrat, die hij Teddy noemt, heeft hij met een aantal van hen een band weten op te bouwen.
Het historische moment van de machtswisseling valt ongeveer samen met een cruciale tijd in Bryons persoonlijke leven. Na jaren van ongemak in een vrouwenlichaam begint hij het traject om van geslacht te veranderen. 'De tragische ironie van het geheel is dat ik mijn vrouwelijkheid door mijn eigen keuze uitwis (...) op precies hetzelfde moment en op precies dezelfde plek waar de identiteit van Afghaanse vrouwen met geweld werd uitgewist', zegt hij in een interview metThe Irish Times.
Het was zijn collega-filmmaker Monica Villamizar die hem ervan overtuigde dat hij te midden van de turbulente, ongewisse tijden die het land doormaakte ook een videodagboek over zijn eigen beladen transitie moest bijhouden. Terwijl de filmer vanHollywoodgatevrijwel zonder commentaar meekijkt, is de maker vanTransitionjuist volop aanwezig en navigeert hij van intieme, persoonlijke scènes naar het grotere verhaal van wat zich afspeelt in het land.
Bij een Afghaanse arts krijgt hij een testosteron-injectie toegediend ter voorbereiding op de borstoperaties bij een specialist in Iran. Hij inspecteert zijn opkomende baardgroei of brengt een bezoek aan de mannenkapper. Met zijn Afghaanse collega rijdt hij in het pikkedonker naar een afgelegen bolwerk van de Taliban als strijders de ene provincie na de andere veroveren. Hij filmt de beschietingen in de straten, het ronkende overvliegen van helikopters, de intimidatie bij controleposten.
Als man heeft Bryon toegang tot de wereld van de Taliban. Maar als ze ontdekken wie hij is, wacht hem een onzeker lot. Ook al vóór de machtsovername waren relaties tussen mensen van hetzelfde geslacht verboden en waren zij regelmatig slachtoffer van geweld. Zoals Bryon aan het begin vanTransitionvertelt, is de gay gemeenschap in Afghanistan 'heel erg ondergronds'. De mannen met wie hij en zijn Afghaanse collega optrekken, mogen niets weten van zijn geaardheid en de verandering die hij doormaakt. Hij woont hun vergaderingen bij en eet gastvrij mee. Maar hoe meer tijd de documentairemaker met de Taliban doorbrengt, hoe bezorgder hij wordt over mogelijke ontmaskering.
Zijn angst is voelbaar als een van de strijders een stoeipartij met hem begint. Dat het geheim koste wat het kost bewaard moet blijven, zorgt voor spanning in het verhaal.
Ironisch genoeg voelt Bryon zich in Afghanistan ook juist vrijer dan in de bekrompen sfeer van de Australische plaats waar hij opgroeide. De genderlabels en veroordelingen die hem al zijn hele leven achtervolgen en kwellen, spelen hier geen rol. 'Afghanistan nam me op.'
De Taliban-strijders zijn geïntrigeerd door Bryon en ze vragen Fetrat zelfs een keer of de Australiër een man of een vrouw is. Als die zegt dat Bryon een man is, laten ze het daar verder bij. Hij is voor hen simpelweg Jordan. De mannelijkheid hangt niet af van een baard, zegt een van hen zelfs als de kale kin van Bryon ter sprake komt.
Terwijl een exodusvan buitenlanders plaatsvindt, besluiten Bryon en een kleine groep vrienden te blijven. Afghanistan voelt als hun thuis. Die affectie komt ook tot uiting in de fotogenieke beelden en droneopnamen van het imposante ruige landschap.
Het accent van de film ligt bij de intense veranderingen die Bryon zelf meemaakt. Hoe mensen gender bezien en daarop reageren vormt de kern vanTransition. Ook in Afghanistan is het onder zijn buitenlandse vrienden onderwerp van gesprek. Maar ondanks die focus houdt Bryon genoeg oog voor het trieste lot van de bevolking. En als hij zich dreigt te verliezen in sympathie voor enkele van de strijders van een regime dat de bevolking terroriseert, herinnert zijn vriendin, de Iraanse fotojournaliste Kiana Hayeri, hem eraan dat hij zijn veiligheid dankt aan zijn buitenlandse paspoort en zijn manzijn. Zelf wordt ze aangezien voor een Afghaanse en komt ze nauwelijks meer alleen de straat op. Daarmee geeft ze, hoe summier ook, een stem aan al die vrouwen die vrijwel onzichtbaar zijn geworden.
Aangrijpend is de ontmoeting van Bryon met zijn collega Farzad Fetrat die heeft samengewerkt met degenen die de Taliban als de vijand beschouwen, en die zijn harddrive en persoonlijke documenten bij Bryon in bewaring komt geven. Hij concludeert dat het vertrek uit zijn vaderland onvermijdelijk wordt, ook al zal hij 'moeten werken als een slaaf' om een nieuw bestaan op te bouwen.
Even aangrijpend is het gesprek met de arts die Bryon behandelt en die besluit vooralsnog in Afghanistan te blijven. Door te zwijgen en zich gedeisd te houden hoopt hij uit de problemen te blijven. Een overlevingsstrategie die voortkomt uit bittere ervaring en die hij deelt met miljoenen andere Afghanen.
Neil Brandvold | Transition, documentaire over Jordan Bryon, een Australische transman embedded bij de Taliban, Afghanistan