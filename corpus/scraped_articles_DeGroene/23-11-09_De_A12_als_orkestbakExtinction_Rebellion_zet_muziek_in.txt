De A12 als orkestbak Extinction Rebellion zet muziek in

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
9 november 2023
Muziek en protest gaan goed samen. Maar een heel symfonieorkest op de A12? 'Dit voelt als de dystopische soundtrack van onze toekomst.' Op pad met XR Musicians: waarom klassieke muziek juist bij klimaatprotesten werkt.
'Over vier minuten... vertrekken we!'roept Crane door de megafoon naar de orkest- en koorgroep die op de Koekamplaan langs het Haagse Malieveld tot stilstand is gekomen. Het is zaterdag 30 september, een paar minuten voor twaalf en niemand weet dan nog dat het voorlopig de laatste keer zal zijn dat het XR-orkest en -koor zullen spelen op de A12. De groep musici en buddy's die de pauken, celli, kartonnen krukjes en muziekstandaards helpen sjouwen, zijn nu vlak bij de plek die Extinction Rebellion voor de 22ste dag op rij blokkeert om een verbod op fossiele brandstoffen af te dwingen. 'Ben je klaar?' vervolgt Crane. 'We gaan. Rustig en gestaag.' De groep echoot: 'We gaan. Rustig en gestaag.'
Dit is de'mic check',legt hoboïst Marlies van Gangelen (35) uit, net als de'silent giraffe'(omhooggestoken arm met de hand als kop) een van de manieren om ordelijk te communiceren in een chaotische situatie, die iedere 'rebel' leert tijdens de verplichte actietraining. Die seinen, zegt Marlies, zijn belangrijk, zeker als de politie gaat vorderen. 'Na drie keer mogen ze je arresteren.' Marlies, helft van het muziektheaterduo Perforator, is vanmorgen, nadat ze haar baby op het station gehaast aan haar moeder heeft overgedragen, met de trein vanuit Hoorn gekomen. Net op tijd om een half uurtje in te spelen in de hal van concertzaal Amare. Daar verzamelden zich rond elf uur een kleine 130 mensen van de XR Musicians-community waar 240 zangers, 130 strijkers, 85 blazers en slagwerkers en 130 buddy's bij zijn aangesloten. De leeftijden lopen uiteen van veertien tot tegen de tachtig jaar. Zeker de helft is professioneel muzikant.
Dit wordt Marlies' tweede keer. Sinds ze moeder is geworden is de klimaatpaniek, die ze een tijdje diep weg wist te stoppen, terug. 'Wetenschappers voorspellen een opwarming van vier graden in 2100 als er niets gebeurt. Dat is onleefbaar. Dan is mijn zoon 78. Ik moest iets doen.' Niet alleen in haar eigen muziekvoorstellingen, maar ook hier op straat. Zenuwachtig is ze niet, eerder licht gespannen omdat je daar wel staat met je kostbare instrument en er altijd een kans is dat je gearresteerd wordt, waarbij de politie geweld kan gebruiken. Al heeft ze met haar buddy afgesproken dat ze dat wil voorkomen. Ook vanwege haar baby, die nog borstvoeding krijgt. Wel heeft ze uit voorzorg, zoals iedereen die aan de blokkade meedoet, via de app van Extinction Rebellion een RST(arrestatie)-nummer aangevraagd zodat de organisatie weet wie zich op de A12 bevinden, wie straks vastzitten en wie thuis.
Een plukje mensen uit het koor zet al lopend de Gregoriaanse oerversie in van hetDies irae,waarvan ze Mozarts versie uit hetRequiemstraks op de A12 zullen vertolken. Onder hen Pleun (23), student Nederlands en lid van de Utrechtse Studenten Cantorij. Ze zit al een jaar bij XR en was erbij toen het orkest in maart voor het eerst op de A12 BeethovensZevendespeelde. Ze dacht: hoe vet zou het zijn als er ook een koor mee zou doen? Op 9 september was het zo ver. Via Signal-groepen werden partituren uitgewisseld. Er was één repetitie. 'Met honderd koorleden zongen we MozartsRequiem.Dat was zo indrukwekkend', zegt Pleun. 'Dat je daar iets maakt wat groter is dan jijzelf. En je tegelijkertijd ook zo kwetsbaar voelt omdat je daar niet met een instrument staat maar alleen met je eigen stem.'
Aan de andere kant van het Malieveld trekt een andere groep ('vinger' in XR-taal) naar dezelfde plek op de A12. XR Scientists, in hun witte laboratoriumjassen, voegen zich bij de muzikanten. Onder hen natuurkundige Sander Otte die er op persoonlijke titel staat om 'al deze bange burgers' te steunen en ze te laten weten: jullie hebben gelijk, jullie zorgen zijn gerechtvaardigd, de wetenschap staat achter jullie.
Ze komen aan bij het fietspad waar de supportgroep demonstreert. Na twee dagen blokkade zonder politie staat er nu al een cordon busjes. 'Attentie, hier spreekt de politie. Het is niet toegestaan om op deze plek te demonstreren.' Het vorderen is begonnen. 'Er kan geweld worden gebruikt.' De groep steekt het fietspad over en stapt de A12 op. Applaus.
Muziek is van oudshereen krachtig middel om te protesteren, zegt Laurens Ham, letterkundige aan de Universiteit Utrecht en schrijver van het boekOp de vuist: Vijftig jaar politiek en protestliedjes in Nederland. Tot voor kort leek dat iets uit een ver verleden - 'alleen Kinderen voor Kinderen produceerde jaarlijks nog een somber liedje over het klimaat' - maar inmiddels is het protestlied terug van weggeweest. Muzikanten als Froukje, Nynke Laverman en Lakshmi zingen over het onderwerp. Er is een wereldwijd platform als Music Declares Emergency waarop muzikanten als Billie Eilish hun zorgen uiten. Al merkt muzikant Blue Dog, die vandaag in het XR-koor meezingt en al jaren 'niet zo heel opbeurende' nummers over het Antropoceen maakt, weinig van de opleving van het protestlied: 'Ik bied geen troost, dus het verkoopt niet.'
De huidige opleving haalt het volgens Ham ook niet bij de levendige strijdliedcultuur uit de jaren zeventig en tachtig. Aan de ene kant pikten mainstreamartiesten als Doe Maar, Toontje Lager en Het Goede Doel thema's op die in de lucht hingen, zoals ook nu gebeurt. Daarnaast had je een enorme stroom van activistische (punk)bandjes die speelden in kraakpanden en jeugdhonken en tijdens bezettingen - muziek die slecht gedocumenteerd is. 'Feministische strijdliederen zijn nog het best bewaard gebleven, niet in de laatste plaats doordat de Haarlemse muzikante en feministe Cobi Schreijer bundels van al die liedjes maakte.'
In liedjes kun je als activist je boodschap kernachtig kwijt. Maar liedjes verbinden ook. Een van de eerste dingen die feministes volgens Laurens Ham deden als ze bijvoorbeeld een abortuskliniek bezetten, was een liedje schrijven. Dat hield de moed erin. 'Want vergis je niet, het vergt lef om een gebouw te bezetten of je ergens aan vast te ketenen. En als je dan met elkaar zingt,
vorm je een front, een eenheid naar buiten toe.'
Puur instrumentale, klassieke muziek, zoals die van het XR-orkest op de A12, is hij in zijn zoektocht niet eerder tegengekomen. Wel zijn er natuurlijk componisten geweest als Kurt Weill en Hanns Eisler die een duidelijk idealistische protestboodschap hadden. 'En in Nederland had je het orkest De Volharding waaraan componisten als Louis Andriessen, Willem Breuker en Peter Schat verbonden waren. Die speelden stukken over en tegen de Vietnamoorlog. Het orkest was ook volgens marxistische idealen opgezet: er was aanvankelijk geen dirigent en het publiek werd actief betrokken.'
Dat mee kunnen doenis een andere belangrijke functie van protestliederen, zegt Moira de Kok, die als PhD-kandidaat musicologie verbonden is aan de Amerikaanse Cornell University en eerder onderzoek deed naar protestmuziek. 'Vaak wordt daarom gebruikgemaakt van oude protestliederen die bij iedereen bekend zijn en die een nieuwe tekst krijgen.' Of vertaald worden, zoals het partizanenliedjeBella ciaodat decennia later van Iran tot Oekraïne in nieuwe contexten opduikt. 'Je zet jezelf als activist daarmee ook in een traditie en verbindt je met voorgaande generaties of eerdere protesten. Je zegt eigenlijk: toen ging het over fascisme, nu over andere manieren van onderdrukking, maar dat heeft allemaal met elkaar te maken.'
Muziek trekt bij demonstraties niet alleen de aandacht maar creëert ook een bepaalde sfeer. De Kok: 'Muziek is als het ware verheven boven het alledaagse, waardoor muziek bij een protestbeweging de vorm kan aannemen van een ritueel. Het bakent tijd en ruimte af waarin al het andere even opzij wordt geschoven, je in het hier en nu bent en samen het belang van het protest kunt voelen. Je luistert samen naar dezelfde muziek die bepaalde emoties weerspiegelt en oproept. Bij het orkest van XR gaat het ook nog eens om hetDies iraevan Mozart, een compositie over het laatste oordeel en de angst daarvoor, waardoor het iets apocalyptisch krijgt.'
'Bijna magisch', noemt ook componist Michel van der Aa (53) dat gezamenlijk moment van luisteren. Hij is betrokken bij de organisatie van XR Musicians en vandaag buddy van de concertmeester, zijn partner. 'De allereerste keer dat we als orkest de A12 betraden en BeethovensZevendespeelden, ontstond er een soortsafe zone. Alsof er een pauzeknop werd ingedrukt. Ook bij de politie, die stopte met vorderen. Een moment van bezinning. De kracht zat 'm juist in het instrumentele, het was geen pamflet. Iedereen kon zijn eigen gevoel erop projecteren. Het opende bij iedereen een ander raam dat zicht bood op de eigen emoties.' Dat kunnen ook minder gezellige emoties zijn. Toen Van der Aa onlangs een filmpje van XR Musicians op X publiceerde dat viral ging, riep dat zoveel agressie en bedreigingen op dat hij honderden mensen moest blokkeren.
Al riep het bij de meeste mensen ontroering op. 'Ik kan me voorstellen dat de muziek van Beethoven en Mozart in deze setting een nieuwe lading krijgt en ruimte geeft aan rouw en verdriet over de klimaatcrisis', analyseert Ham. Iets wat past bij de werkwijze van Extinction Rebellion. Zo liet de Britse antropoloog Jacob Seagrave in zijn dissertatie uit 2020 zien dat het bewust doorvoelen van 'ecologische rouw' bij XR een manier is om de klimaatcatastrofe echt onder ogen te zien en in beweging te komen.
Altviolist Laurens Kok (26 jaar), die er begin september bij was, ervaart dat ook zo. 'Ik heb MahlerAchtin het Concertgebouw gespeeld, maar dit raakte me veel meer.' Hij werd erbij gehaald door koorzanger Pleun die hij kende van een studentenmuziekproject. De adrenaline gierde door zijn lijf toen hij op de A12 op zijn op Marktplaats gekochte, groengespoten 'actie'-viool van 25 euro speelde, waarop hij in de trein nog even de boodschap'No music on a dead planet'had gekalkt. 'Met die politieoproepen erdoorheen had het iets dystopisch. Een soortsoundtrack of our future lives.'Juist klassieke muziek kan 'complexe gevoelens verklanken', vindt Laurens.
'De kracht van muziek is dat die niet via de ratio maar via het hart communiceert', vindt violist Elisabeth (61), die zich al een tijdje afvroeg waarom mensen niet naar wetenschappers willen luisteren maar wel naar muziek. Ze is er vandaag voor het eerst bij. Om haar nek hangt een bordje: luister naar de wetenschap én de muziek.
'Ruimte voor het orkest',roept iemand. 'Piep, piep, piep', doen verschillende demonstranten terwijl ze naar achteren bewegen, alsof ze een achteruitrij-alarm nabootsen. Marlies, riet in de mond, pakt haar hobo uit, terwijl haar buddy de muziekstandaard klaarzet. Sommige violisten klemmen hun partituur aan een bord op de rug van een muzikant voor hen.
'Attentie, hier spreekt de politie.' Rechts staat het waterkanon klaar.
Is het de tweede of de derde keer dat er gevorderd wordt? Concertmeester Maaike Aarts (voorheen Concertgebouworkest en Nederlands Kamerorkest) beslist met 'vingerleider' Crane om meteen te gaan spelen en niet eerst te stemmen. Ze laat haar blik langs het orkest met daarachter het koor gaan en zet in met een zwiepende beweging van haar bovenlijf. Demonstranten en buddy's steken hun arm omhoog, de silent giraffe; de meute verstomt.
'Dies irae!'stoot het koor uit. Een paukenslag, jagende strijkers, schetterend koper.
'Attentie, hier spreekt de politie.'
Met een angstaanjagende intensiteit raast Mozarts 'dag van toorn', het laatste oordeel, als een orkestrale wervelwind over de A12. Het laatste akkoord heeft nog niet geklonken of -'Yeah!'- de instrumenten worden de lucht in gestoken. Gejuich, geklap.'Encore, encore!'Aan de kant van de weg houdt een huilende vrouw een bord omhoog met 'Dank jullie wel'.
Muziek heeft een andere functiedan taal, zegt Henkjan Honing. Als hoogleraar doet hij aan de Universiteit van Amsterdam onderzoek naar muziekcognitie. 'Kijk maar naar een feest of begrafenis: we gebruiken muziek als woorden tekortschieten.' Dat is omdat muziek om te beginnen een stemmingsregulator is. Hoe dat precies in z'n werk gaat, daar is de wetenschap nog niet helemaal uit. Wel is duidelijk dat het horen van muziek invloed heeft op hormonen en neurotransmitters. 'Als je bijvoorbeeld na een bepaald akkoord een volgend akkoord verwacht en die verwachting wordt ingelost, dan maken de hersenen dopamine aan, wat een prettig gevoel geeft. Taal kan zoiets niet', zegt Honing. 'Muziek biedt een ingang tot iemands brein, wat je nauwelijks op een andere manier voor elkaar krijgt.' In de gezondheidszorg wordt veelvuldig geëxperimenteerd met muziek als pijnbestrijding.
Sommige wetenschappers zijn ervan overtuigd dat klassieke muziek dat beter kan, maar onderzoek weerlegt dat, aldus Honing. In Kameroen bijvoorbeeld, waar mensen niet met klassieke muziek zijn opgegroeid, worden ze er niet warm of koud van. 'Muziek lijkt vooral te werken als je die kent.' Ook het orkest dat op de A12 speelt, maakt daar gebruik van. Het speelt iconische werken waarop ook in filmmuziek eindeloos is gevarieerd, waardoor ze ook bij het grote publiek bekend zijn.
Behalve dat muziek als stemmingsregulator werkt, versterkt muziek ook de sociale cohesie. 'Ze verbindt en houdt groepen bij elkaar. We denken dat dit ook een van de evolutionaire functies van muziek is geweest. Mensen leefden in te grote groepen om elkaar allemaal te vlooien. Muziek maakt dat we ons een groep voelen, naar elkaar luisteren, naar elkaar omkijken - het is vlooien op afstand. En daarmee manifesteer je je ook als groep naar buiten:coalition signaling.In die evolutionaire theorie is muziek ontstaan om te laten zien dat we samen sterk en goed gecoördineerd zijn, een solide groep.'
De oorsprong zou ook weleens kunnen liggen in wat Honing maar even hetdedododo-dedadada-taaltje noemt, het gebrabbel van ouders tegen hun pasgeboren kind, dat universeel is. 'We noemen het een taaltje, maar het is woordloos, ritmisch en melodisch - muziek dus.' Onderzoeken laten zien dat baby's van een paar dagen oud al in staat zijn om informatie uit die melodische klanken te halen. Geruststelling bijvoorbeeld, of een meer waarschuwende boodschap. 'We denken dat die gevoeligheid een heel leven actief blijft en dat het de basis is van muziek.'
Dat had Sanne Bijker (42) van het Cello Octet Amsterdam allemaal niet bedacht toen ze een half jaar geleden XR Musicians oprichtte. 'Ik ben conflictmijdend. Zo'n bezetting van de A12 past eigenlijk niet bij me. Maar ik wist wel wat de kracht van muziek was: een boodschap heel direct zonder woorden laten binnenkomen. We hadden met ons octet producties gemaakt over grote maatschappelijke issues. Tegelijkertijd beseften we: degenen die de boodschap niet willen horen, zitten niet in de zaal, dus misschien moeten we toch maar naar buiten.'
Als je kijkt naar de staatjes, zie je volgens Sanne dat woorden maar matig zin hebben. Tijdens een kennismakingsbijeenkomst met XR Musicians in de Tolhuistuin in Amsterdam, een week voor het optreden op de A12, wijst ze op een grafiek van de CO2-uitstoot sinds de jaren zestig van de vorige eeuw tot nu: een nog altijd stijgende in plaats van dalende lijn. In de grafiek staan ook de momenten aangegeven waarop klimaatrapporten uitkwamen en toppen werden belegd: de invloed is beperkt, concludeert ze. Ze laat een volgende dia van de XR-powerpoint zien met foto's van Gandhi, Rosa Parks en Martin Luther King. 'Alle grote maatschappelijke omwentelingen begonnen met burgerlijke ongehoorzaamheid.' Dat trok haar over de streep. De eerste keer trommelde ze zestig mensen op, voornamelijk uit haar eigen netwerk.
Ze spelen zonder dirigent. 'Het orkest is ook een metafoor voor wat je kunt bereiken als je bereid bent naar elkaar te luisteren.'
Op de A12 scanderenbezetters en demonstranten van de supportgroep:'You! Are! Not! Alone! You are not alone!'Volgens hoboïst Marlies het teken dat het arresteren is begonnen. Aan de westkant sleept de politie mensen weg die op de grond zitten. Aan de andere kant gaat het waterkanon aan. Op 'sproeistand', maar Marlies verlaat even later toch de A12 om zich aan te sluiten bij de supportgroep.
Een klein uur later worden koorzanger Pleun en cellist Sanne gearresteerd. Sanne voor het eerst met haar instrument. Ze appen later dat ze bij het ado-stadion zijn afgeleverd en zonder veel plichtplegingen naar huis mochten. Marlies zit dan al lang en breed in de trein en legt haast onzichtbaar de kolf aan. Ze is geroerd dat er weer zoveel mensen waren.
10 oktober. Ping! Een Signal-bericht van 'vingerleider' Crane in de orkest- en koorvinger: 'Historisch nieuws. De motie om onderzoek te doen naar de afbouw van fossiele subsidies is aangenomen!' Hij feliciteert XR Musicians, dit is ook hun verdienste: 'Keer op keer hebben we gehoord hoeveel impact de muziek heeft gehad: regeneratief, krachtig, veelzeggend, ontroerend.' En hoewel Extinction Rebellion de blokkades van de A12 heeft opgeschort, zal er binnenkort een vergadering zijn over nieuwe acties. 'XR Musicians is geboren op de A12 (...) maar er is nog zoveel om voor te strijden!'
Op 12 november speelt XR Musicians op de Dam in Amsterdam als startschot van de landelijke klimaatmars
Het protestlied is terug van weggeweest, niet meer alleen iets voor Kinderen voor Kinderen