Tijgers van papier De juridische plannetjes-strijd van NSC

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
19 december 2024
Binnen het kabinet-Schoof beschouwt NSC zichzelf als de waakhond, die die rol koste wat het kost vervult. De partij zit vast in een construct dat ze zelf optuigde en pleegt nu verzet van binnenuit.
In de kerstfilm Home Alonevindt de jonge hoofdpersoon Kevin zichzelf op een ochtend alleen in zijn ouderlijk huis. Zij zijn vertrokken en hem vergeten. En dat niet alleen: inbrekers hebben het voorzien op hun woning. De achtjarige besluit een theater op te tuigen om de inbrekers ervan te overtuigen dat er wel degelijk volwassenen in huis zijn in de hoop dat ze rechtsomkeert zullen maken. Verspreid over het huis plaatst hij boobytraps.
Het deed rechtsfilosoof Bastiaan Rijpkema sterk denken aan Nieuw Sociaal Contract binnen dit kabinet, want je moet het ze nageven: ze zijn er maar druk mee, met het zich verweren tegen rechtsstatelijke indringers en het vluchtig inbouwen van waarborgen die ze kunnen afremmen.
Om te begrijpen hoe NSC in die situatie belandde, loont het om terug te keren naar iets meer dan een jaar geleden. De zeer jonge partij boekte een enorme winst en stond direct voor een existentieel dilemma. Kunnen wij met al onze vertogen over rechtsstatelijkheid en democratie wel toetreden tot een kabinet met radicaal-rechts? Op de avond van de verkiezingsuitslag huiverden een aantal vertrouwelingen van Pieter Omtzigt al toen ze hem hoorden zeggen: 'Veel politici zullen over hun schaduw moeten heen springen. Nederland zal en moet bestuurd worden en daar zijn wij voor beschikbaar.' Dat klonk als een uitgestoken hand.
Een week na die verkiezingsnacht klonk Omtzigt al een stuk schuchterder. Hij stuurde een brief naar verkenner Ronald Plasterk zoals alle politiek leiders in Den Haag dat doen. Al viel wel op: zijn brief was het langst. Hij beschreef erin dat hij de verkiezingsuitslag interpreteerde als 'een roep om een einde te maken aan de naar binnen gerichte bestuurscultuur waarbij, mede door het ontbreken van checks en balances, besluiten genomen zijn die burgers geschaad hebben in plaats van geholpen'.
Wat hij ook toevoegde, was een lijstje met zes minimale vereisten waaraan moest worden voldaan, mocht NSC een rol krijgen bij het vormen van een nieuwe regering.
1) Werken op basis van de grondwet, grenzen van de rechtsstaat respecteren, er moet 'in woord en daad' gezocht worden naar verbinding in de samenleving
2) Internationale verdragen en rechterlijke uitspraken respecteren
3) Een vruchtbare samenwerking met de Tweede en Eerste Kamer
4) Met voorrang werken aan hervormingen voor goed bestuur én - let op! - regels stellen aan de transparantie en structuur van politieke partijen
5) Maatregelen nemen op het gebied van bestaanszekerheid, migratie en wonen
6) De internationale reputatie van Nederland moet bewaakt worden
Nu, iets meer dan een jaar verder kun je twee zaken met zekerheid vaststellen. Omtzigt en zijn partij vormen een cruciale schakel in het kabinet-Schoof terwijl van bovenstaande punten minstens de helft is geschonden. Ga maar na: meerdere bewindspersonen hebben zich uitgelaten over wat er al dan niet in 'de genen' van bevolkingsgroepen zit, waarmee ze een negentiende-eeuwse blik op de mens tentoonspreiden. Meerdere bewindspersonen onderschrijven nog altijd de 'minder, minder, minder'-uitspraak van Geert Wilders. Er is door dit kabinet maandenlang gezocht naar mogelijkheden om per decreet het land te besturen en zo het parlement tijdelijk buitenspel te zetten rond een zelf afgekondigde asielcrisis. Coalitiepartners hebben zich luidkeels verzet tegen uitspraken van het Internationaal Strafhof inzake Israël en Wilders trekt op eigen houtje langs koloniale nederzettingen en rijdt zo buitenlandminister Caspar Veldkamp (nsc) in de wielen.
Tot zover de punten over het respecteren van de grondwet, het respecteren van internationale verdragen en rechterlijke uitspraken, een vruchtbare samenwerking met het parlement en het waarborgen van de internationale reputatie van Nederland. Zeg maar de punten één, twee, drie en zes.
Het vierde punt over transparantie en de structuur van politieke partijen is zeer gevoelig. Wilders bestiert zijn PVV als een autocraat: zonder interne ledendemocratie, zonder partijcongressen, zelfs zonder persvoorlichters die telefoons opnemen als je ze belt. In ieder geval dat eerste is verboden in vergelijkbare democratieën, zoals bijvoorbeeld Duitsland.
Tijdens het eerste Kamerdebat van het kabinet-Schoof leidt dat nog tot een botsing ktussen Omtzigt en Wilders. De NSC-leider ligt onder vuur vanuit de oppositie over zijn keuze om alsnog samen te werken met radicaal-rechts en legt uit dat er een oplossing is gevonden door een premier te kiezen die niet lid is van de PVV. 'De heer Schoof maakt geen enkele aanstalten om lid te worden van die partij', zegt Omtzigt. Waarna hij even grinnikt en toevoegt: 'Dat kan ook niet, maar dat zou op zich ook nog een keer geregeld moeten worden'.
'Waar bemoei je je mee?' brult Wilders vanuit zijn Kamerbankje.
'Ik hoor de heer Wilders vragen waar ik me mee bemoei', zegt Omtzigt. 'Ik vind daar wat van.'
De Raad van State vindt daar overigens ook wat van. Zij vinden, net als Omtzigt, dat partijen 'in essentie' ledenorganisaties moeten zijn met 'reële invloed' van leden. Maar wanneer in oktober het D66-Kamerlid Joost Sneller een motie indient om 'minimale materiële vereisten' te stellen aan de 'interne partijdemocratie' van partijen, stemt de NSC-fractie tóch tegen. Ze hebben dan net afgesproken om zich niet meer door elke motie vanuit de oppositie te laten verleiden en zelf het verzet aan te zullen voeren via wetsveranderingen.
De partij zit vast tussen haar eigen beloftes van goed bestuur en de keuze om in zee te gaan met Wilders, die zich doorlopend staatsrechtelijk en democratisch vandaal toont. Binnen dit kabinet zijn wij de waakhond, zei Pieter Omtzigt vorige week tijdens het kerstdiner van de fractie. In zijn toespraak aan fractiegenoten en medewerkers vertelde hij hoe ongemakkelijk hun positie is. Dat ze klappen moeten incasseren uit alle hoeken en hoe vervelend het is om áltijd in de verdediging te zitten. Hij benadrukte: zelfs als die rol impopulair is en we er niet voor worden beloond, dan moeten we die wel blijven vervullen.
Het is tekenend voor een partij die binnen dit kabinet vertrokken lijkt op een merkwaardige queeste om net zoals Kevin uitHome Alonebinnenskamers het struikeldraad te spannen waar coalitiegenoten met autoritaire verlangens in vastlopen. Het enige verschil tussen NSC en Kevin is dat ze bij NSC zelf het huis zijn binnengestapt en daar voorlopig van plan zijn te blijven - waarom?
Het is eigenlijk jouw bloedbaandie de onze doorkruist', had Nicolien van Vroonhoven tegen Geert Wilders gezegd. De op dat moment tijdelijk leider van NSC is uitgeput en zit bij talkshowCafé Kockelmann.Het is eind oktober en ze heeft vijf weken onderhandeld over de vraag of je rond asiel per decreet mag regeren en dus het parlement kunt omzeilen. Heel precies wijst ze de bloedbanen aan die door dit kabinet stromen. 'Het is asiel van Wilders en bij ons rechtsstatelijkheid.'
Wat haar uitspraak verraadt, is dat er precies is gebeurd wat ze ooit had willen voorkomen. Aarzelend stapten zij en Pieter Omtzigt met hun fractiegenoten in het meest rechtse kabinet ooit. Dat ging in stapjes waarbij het belangrijkste stapje in januari werd gezet. Het was nog vroeg in de formatie en de onderhandelende partijen bedachten op landgoed Zwaluwenberg in Hilversum dat er een 'basislijn' moest komen met spelregels rond de rechtsstaat, zodat die later niet meer inzet konden worden van politieke onderhandelingen.
Terwijl op 9 januari die rechtsstaatsverklaring wordt opgetuigd, wachten fractiegenoten van Omtzigt gespannen in een nabijgelegen tuinhuis. Ze weten dan nog niet of ze wel door willen, maar het document zal de hefboom blijken waarmee NSC de kabinetsonderhandelingen wordt ingewipt. Een aantal nsc'ers haalt opgelucht adem, een ander deel blijft sceptisch over regeren met de PVV en eist dat de volgende zin wordt toegevoegd: 'Gelet op uitspraken in het verleden en standpunten in het verkiezingsprogramma van de PVV, is en blijft de rechtsstatelijke afstand te groot voor deelname aan een meerderheidskabinet of een minderheidskabinet'. In de zinnen die volgen wordt het idee van een 'extraparlementair kabinet' geopperd. 'Verder merkt NSC op dat rechtsstatelijke houding en gedrag ook van groot belang zijn voor de bewindspersonen.'
Het papiertje blijkt weinig waard. Wilders blijft de aanval openen op de pers, nodigt bewindslieden uit die geloven in omvolkingstheorieën en het eerste grote plan van dit kabinet is direct al een poging om het parlement tijdelijk buitenspel te zetten met noodwetgeving.
Van Vroonhoven zit van dat laatste bij te komen in die talkshow-studio. Ze heeft vijf weken keihard moeten onderhandelen met Wilders. Er is dit jaar te weinig opgemerkt dat daarmee precies is gebeurd wat de jonge partij had willen afwenden: er is wél onderhandeld over basale democratische normen, zoals het voor de hand liggende idee dat je plannen door het parlement loodst alvorens ze uit te voeren.
Tegelijkertijd heeft Van Vroonhoven altijd geweten dat dit de risico's waren. Toen ik haar in de nacht dat het coalitieakkoord werd gesloten, half mei, vroeg hoe ze dacht om te gaan met momenten waarop Wilders zou losbreken uit zijn korset van papieren afspraken, zei ze: 'Iedereen weet dat hij alle ruimte zal benutten die hij krijgt, dus wij zullen er vanuit de Kamer bovenop zitten. Wij zijn hartstikke wakker en zullen alert zijn. Als iets niet door de beugel kan, dan zullen wij daar bovenop springen.' Let straks bij het lezen van het akkoord goed op, zei ze. Ze wees op de paragrafen over migratie, veiligheid en goed bestuur, daar stonden tussenzinnetjes en woorden in die rechtsstatelijkheid zouden waarborgen. Ze benadrukte dat er twee rechters hadden meegelezen. 'Qua letters van het akkoord zijn wij enorm gerustgesteld.'
Wat ze toen niet vertelde, was dat de formatie enkele uren daarvoor bijna was geklapt op precies die letters. Vlak voordat het coalitieakkoord wereldkundig wordt, ontdekken de twee rechters uit de fractie - Judith Uitermark (inmiddels binnenlandminister) en Sandra Palmen (inmiddels staatssecretaris voor Toeslagen) - dat twee cruciale woorden ontbreken. Het zijn de woorden 'dragend gemotiveerd'. NSC eist dat ze worden teruggezet maar volgens de partij belanden ze op de verkeerde plek. Een aantal nsc'ers vermoedt kwade opzet, een moedwillige poging om een juridische waarborg af te zwakken. Andere partijen doen het af als gesteggel over woordjes.
'Als je onderhandelt met juristen dan onderhandel je over woordjes', zegt Van Vroonhoven terugblikkend. 'Dat is misschien niet wat we politiek gewend zijn, het ging niet met grote gebaren, maar het was onze manier van onderhandelen.'
Zo bezien kun je niet anders dan concluderen: de lijdensweg van NSC binnen dit kabinet begon al voordat het goed wel en was aangetreden. Die ruzie in de laatste uren voordat het coalitieakkoord werd gesloten ging over een eerste poging om juridisch struikeldraad te spannen.
Nadat het coalitieakkoord- ze noemen het zelf hoofdlijnenakkoord - is gepresenteerd en er een premier en bewindspersonen waren verzameld, begint de ellende. Tijdens een eerste debat met de Kamer dient Frans Timmermans als leider van GroenLinks-PvdA twee moties van wantrouwen in tegen twee PVV-ministers: tegen Marjolein Faber van Asiel en Migratie en tegen Reinette Klever van Ontwikkelingshulp. Hij noemt ze racisten.
Hij zegt bij het indienen van zijn motie: 'Ik denk dat als Kamerleden wordt gevraagd te stemmen over een motie van wantrouwen tegen deze twee ministers en zij hun geweten laten spreken, er best eens een meerderheid in deze Kamer zou kunnen zijn die zo'n motie zou kunnen dragen.' Zijn inschatting klopt gedeeltelijk. Een aantal NSC-Kamerleden vindt óók dat er racisten tot het kabinet toetreden. Ze willen voor de motie stemmen, maar mogen dat niet. Voor een aantal nieuwe politici is het een loodzware oefening in fractiediscipline: ze stemmen uiteindelijk allemaal tegen.
Na dat debat breekt het zomerreces aan en kruisen de bloedbanen van Wilders en die van nsc, al ziet de buitenwereld dat nog niet. De Tweede Kamer is gesloten, maar in de ambtelijke torens van ministeries wordt gesleuteld aan een regeerprogramma. Opnieuw is het Judith Uitermark, minister van Binnenlandse Zaken, die schrikt. Haar ambtenaren zien eind augustus plots dat de zinsnede 'dragend gemotiveerd' is verdwenen. Precies de twee juridische woorden die al eens waren verdwenen uit het coalitieakkoord, ontbreken nu ook in de asielparagrafen van het regeringsprogramma. Uitermarks ambtenaren adviseren haar om ervoor te pleiten om die zin terug te zetten om zo de tekst weer 'in lijn te brengen' met het coalitieakkoord.
Een dag later klinken de ambtenaren nog stelliger. 'U hebt als Minister van Binnenlandse Zaken en Koninkrijksrelaties een bijzondere verantwoordelijkheid voor het hoeden van de Grondwet', schrijven ze. 'Het uitroepen van een asielcrisis onder de huidige omstandigheden achten we in strijd met de bepaling in de Vreemdelingenwet en (daarmee) uw verantwoordelijkheid.' Ze waarschuwen dat de kans dat de Raad van State 'fundamentele kritiek' heeft groot is.
De buitenwereld ziet dat juridische gevecht tussen het ministerie van Faber en dat van Uitermark pas als het tot een uitbarsting komt in de dagen rond Prinsjesdag. Premier Dick Schoof heeft in de dagen daarvoor aangekondigd dat Nederland kampt met een 'asielcrisis' omdat mensen dat zo 'ervaren'. Zijn kabinet wil die crisis te lijf gaan met noodwetgeving en minister Faber bezweert dat 'onze beste juristen' erop zijn gezet. Van Vroonhoven zegt op een onbewaakt moment dat áls de Raad van State negatief adviseert, haar partij zich tegen het noodrecht zal keren.
Tijdens de Prinsjesdagdebatten staat Van Vroonhoven urenlang het afkondigen van een asielcrisis, en dus het buitenspel zetten van het parlement, te verdedigen tegenover een boze oppositie, terwijl zij en haar fractiegenoten dan allang verwachten dat zoiets er toch niet van zal komen. Ze hebben tenslotte dat juridische struikeldraad gespannen.
Wanneer ChristenUnie-leider Mirjam Bikker sneert dat ze had gehoopt dat NSC ervoor had gezorgd dat er 'rechtsstatelijke vangrails' zouden zijn, geeft Van Vroonhoven een inkijkje in de strijd die dan al maandenlang woedt. 'In het hoofdlijnenakkoord staat dat het deugdelijk of dragend gemotiveerd moet zijn. Daar hebben wij als tijgers voor geknokt. Dit zijn twee heel belangrijke woorden', zei ze. 'Die twee woorden zijn cruciaal voor ons, omdat op basis van die twee woorden het langs de rechtsstatelijke lat gelegd kan worden.'
NSC lijdt aan twee fundamenteleproblemen. Om met het eerste te beginnen: ze geloven enorm in papier. De fractie is gevuld met specialisten die heel precies weten welke komma je moet verplaatsen en welk woord je nodig hebt om jezelf juridisch te verweren. Ze zijn verslaafd aan gedetailleerde inhoud en geloven er ook in dat zo'n houding je kan beschermen. Je ziet het aan iemand als Van Vroonhoven. Zij heeft een aura van oprechtheid dat moeilijk te weerstaan is. Als iemand een mes in haar bloedbaan zet, kijkt ze verschrikt op in de veronderstelling dat het een te overbruggen misverstand betreft.
Zij, Pieter Omtzigt en haar fractiegenoten vinden zichzelf terug in een coalitie met een man die het tegenbeeld is van precies die houding. Wilders is eengentlemanbinnenskamers, zo getuigt iedereen, maar daarbuiten bruusk en nietsontziend voor NSC-politici. Dan telt alleen nog maar het beeld. De grootste interne verschuiving binnen NSC is dat steeds meer partijgenoten hun formalistische naïviteit beginnen te verliezen. Ze zien steeds scherper in dat ze precies zijn beland in onderhandelingen over rechtsstatelijkheid en democratisch gedrag die ze nooit hadden gewild. Als ze al iets binnenhouden, dan is dat altijd defensief. 'Ons grootste succes tot nu toe isshittegenhouden', zegt een Kamerlid dit najaar. 'We zijn vooral aan het terugverdedigen.' Ondertussen verliezen ze de strijd om de stemming in het land, die beheerst Wilders.
Dat wordt het scherpst zichtbaar als er zich in november opnieuw een kabinetscrisis aandient en iedereen in Den Haag sterk rekening houdt met klappen. In de ministerraad van 11 november organiseert premier Schoof een 'leegloopsessie' over de rellen in Amsterdam en nadat iedereen is leeggelopen zijn vooral de nsc-bewindspersonen geschrokken. Kort daarna houden ze een eigen beraad.
Staatssecretaris Nora Achahbar begint in die dagen haar vertrek voor te bereiden maar ook anderen in de partij twijfelen steeds vaker of blijven wel zin heeft. Binnenlandminister Uitermark heeft het ook zwaar die dagen. In de ministerraad valt het nsc'ers op dat teksten die ooit waren voorbehouden aan radicaal-rechts nu vanuit het hele kabinet klinken. Meerdere bronnen vanuit verschillende coalitiepartijen bevestigen dat er 'zeer heftige dingen' zijn gezegd, al blijft het onbekend wat dan precies.
Vers in het geheugen ligt de uitspraak van VVD-staatssecretaris voor Integratie Jurgen Nobel tegenover televisiecamera's dat 'een groot deel van de islamitische jongeren' de Nederlandse normen en waarden niet onderschrijft.
Steeds vaker vragen nsc'ers zich hardop af wat de basislijn eigenlijk waard is. Het naïeve idee dat je Wilders daarmee kunt beteugelen is verdwenen. Maar de grootste teleurstelling is er over de VVD. De taxatie van nsc'ers aan het begin van dit coalitieavontuur was dat ze samen met die partij rechtsstatelijke normen zouden beschermen.
Maar tijdens opeenvolgende kabinetscrises vinden ze de conservatief-liberalen niet naast maar tegenover zich. Tijdens de ruzie over noodwetten zegt Dilan Yesilgöz tegen de pers: 'Het is mij om het even: noodrecht, een spoedwet of een andere manier.' Waarmee ze eigenlijk zegt: het maakt mij niet uit of je het parlement buitenspel zet.
Op de dag dat het vertrek van Achahbar wereldkundig wordt en het kabinet-Schoof zich een dag lang opsluit in het Catshuis denken nsc'ers met elkaar na of er een kans is dat coalitiegenoten opnieuw 'de basislijn' onderschrijven. Meerdere nsc-Kamerleden spreken die dagen over 'de radicalisering van de VVD' en delen het gevoel dat zij als enige partij hechten aan het stukje papier dat ze ooit deze coalitie heeft ingelokt.
Na het vertrek van Achahbar praat de nsc-fractie een weekend met elkaar. Dat gaat in relatieve rust, er is nauwelijks verbolgenheid over het verlangen van sommigen om op te stappen. Wie wil mag vertrekken. 'Op een gegeven moment heb ik gezegd: jongens we zitten in deze bus en de deur gaat nu open, maar daarna ook weer dicht', zegt Van Vroonhoven. 'Je kan uitstappen. Maar wij rijden wel verder. Als je in de bus blijft dan blijven wij deze strijd voeren, maar wel van binnenuit'..
Alleen Rosanne Hertzberger en Femke Zeedijk stappen op. De rest blijft om verschillende redenen. Niemand in en rond de partij gelooft dat ze op korte termijn nog eens twintig zetels zullen halen, daar zomaar afscheid van nemen wil niemand. 'Dit is een eenmalige kans om te bereiken wat we hebben binnengehaald.' Een andere machtstaxatie is deze: als een middenpartij een kabinet laat vallen op integratie dan worden alleen uiterste flanken daarvoor beloond. 'Als wij weggaan, dan kunnen wij polarisatie niet meer bestrijden door grenzen te trekken, door te normeren.'
Daarnaast berusten tal van de nieuwe Kamerleden in de hoop dat ze van binnenuit nog iets kunnen binnenhalen van de grote beloftes waarmee ze vorig jaar een verkiezing wonnen.
En dat leidt tothet tweede fundamentele probleem van nsc: het wil heel graag sturen, maar is nog altijd verwoed in gesprek waarheen. Een maand geleden hield het in een meubelboulevard in Nieuwegein een ledencongres. Het werd een soort langgerekte marktplaats van procedurelefixes. Het ene na het andere lid stond op om technisch-vernuftige oplossingen aan te reiken om samenwonen makkelijker te maken, het pad te effenen voortiny housesof om de overheid beter bereikbaar te maken. nsc'ers, zo blijkt, grossieren in beleidsdetails en een liefde voor plannetjes.
Wanneer Pieter Omtzigt, net terug van zijn ziekbed, mag spreken trakteert hij zijn toehoorders op een lijst vol beleidsvoornemens en vertogen over de schijnwerkelijkheid van modellen. Wat hij ook doet is teruggrijpen op het citaat van de Deense filosoof Søren Kierkegaard, waarmee hij zijn boekEen Nieuw Sociaal Contractooit afsloot: 'Wanneer een zeeman op volle zee is, wanneer alles om hem heen verandert, wanneer golven geboren worden en weer sterven, dan richt hij zijn blik niet omlaag naar die golven, want die veranderen. Hij kijkt omhoog naar de sterren. En waarom? Omdat die betrouwbaar zijn. Zoals ze er nu staan stonden ze er voor onze voorvaders en zo zullen ze er staan voor de komende geslachten. Waarmee overwint hij dus het veranderlijke? Met het eeuwige.'
In zijn boek gaat die passage vergezeld met een interpretatie van hem en zijn assistent van destijds - Welmoed Vlieger, filosoof en Kierkegaard-expert. In hun lezing dobberde de politiek voort zonder eindbestemming, zonder plan, zonder ideaal. Politici en hun partijen zijn slaaf van een dynamiek die populair 'de waan van de dag' is gaan heten en die al het grotere verdringt.
De pijnlijke actualiteit van dat betoog werd geschetst door de voorzitter van de kersverse jongerentak van nsc. 'Het is een beetje alsof dit kabinet een boot is zonder duidelijke eindbestemming', zei Eva Brandemann. 'De koers is onduidelijk en we varen maar voort zonder te weten waar we heengaan. Waar wilt u in dit kabinet nou eigenlijk heen met dit land? Wat ís de eindbestemming?'
Ze had de metafoor van Omtzigt handig geleend en legde de andere fundamentele achilleshiel van de jonge partij bloot. Ze wijzen er graag naar sterren en vergezichten, maar je komt er nooit precies achter wat die vergezichten zijn. Ze willen zich focussen op iets hoog aan de hemel maar zijn vooral drukdoende methoeje moet sturen, naar hoe een kapiteinshut dient te functioneren en manieren waarop je je zeilen oprolt. Vraag een nsc'er naar waar ze van dromen en je krijgt opsommingen om de oren over transparantie, een Constitutioneel Hof en manieren om anders te begroten. Het schip van Omtzigt is gevuld met juristen en specialisten die heel precies wetenhoeje moet varen maar geen idee hebben waar ze aan willen komen.
Dat is ook niet gek, zegt Van Vroonhoven op de fractiegang. 'Je wordt voortdurend opgeslokt door het leven hier. Al vanaf januari roep ik: wij hebben grondbeginselen nodig. Wij hebben een kompas nodig, we gaan daar deze kerstvakantie mee aan de slag. Iedereen weet het wel, maar je moet het echt nog even opschrijven.'
... Van links naar rechts: Nicolien van Vroonhoven, 1 oktober, Eddy van Hijum, 1 oktober en Wytske Postma, 3 december