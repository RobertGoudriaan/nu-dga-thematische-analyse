Havermelkelite In Den Haag

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
19 oktober 2023
We zijn klasse steeds meer gaan begrijpen in termen van opleiding en lifestyle. Daardoor is de macht van kapitaal buiten beeld geraakt
De VVD had een lege campagnekas. Gelukkig was daar de vastgoedmagnaat en VVD-sympathisant Cor van Zadelhoff. Hij bracht op zijn landgoed de fine fleur van Ondernemend Nederland bij elkaar. ZoalsQuotevermeldt, was Dilan Yesilgöz in hoogsteigen persoon afgereisd om het gezelschap toe te spreken. De ondernemers waren wat ontevreden, de VVD was te veel naar links geschoven. De VVD-leider beloofde plechtig dat het niet weer zou gebeuren, en prompt was de campagnekas weer gevuld met 1,2 miljoen euro. Zo heeft de VVD alvast een financieel voordeel in de campagne. 'Het kan tijdens de verkiezingen zomaar cruciaal zijn', constateerde Cor van Zadelhoff terecht.
Heel democratisch is het niet. De vastgoedmagnaat is zich echter van geen kwaad bewust. In een eerder interview metNieuwsuurover zijn sponsordineetjes voor de VVD benadrukte hij dat het hem enkel ging om het bewaken van het 'liberale erfgoed', waarmee hij lage belastingen bedoelde. Met een geschat vermogen van 315 miljoen euro heeft hij daar een gepassioneerd standpunt over. Het meest aangedaan nog leek hij door de suggestie dat ondernemers daar chique zouden eten. 'Ik serveerde boerenkool met worst of snert, geen kaviaar of ander gedoe wat later weleens gesuggereerd is.' Alsof hij op die manier duidelijk wilde maken dat hij heus aan de kant van het gewone volk stond.
Het is de elite waar het bijna nooit over gaat. In de alledaagse cultuurstrijd die al decennia in Nederland woedt, is 'de elite' steeds meer gaan staan voor de hoogopgeleide stedelijke middenklasse. Deze zogenaamde 'havermelkelite' drukt haar superieure status uit door bewust te consumeren en probeert het hele land een moreel inferioriteitscomplex aan te praten, zo luidt de veelgehoorde klacht. Wie te veel op desocialsrondstruint, zou zomaar het idee kunnen krijgen dat deze hippe groep in ons land de lakens uitdeelt. Terwijl het toch duidelijk mag zijn dat degene die werkelijke macht heeft niet hoeft te pronken met het maatschappijkritische potentieel van de aanschaf van een pak havermelk.
De journalist Jonas Kooyman die de term 'havermelk-elite' muntte, gaf het al aan. Er zit ook iets treurigs aan: 'Ik heb het idee dat jonge mensen, millennials, een toneelstukje opvoeren. Een vast contract, een eigen koophuis, het ligt steeds verder buiten bereik. Maar met deze levensstijl stralen ze uit: kijk ik ben heel succesvol, want ik doe dit, dat en dat.' Havercino, avocadotoast, natuurwijn als compensatiemechanismen.
We hebben, kortom, een verwrongen beeld van de elite en dat geldt evenzeer voor de arbeidersklasse. In het politieke discours komen we deze figuur voornamelijk tegen als het gaat om de oorspronkelijke PvdA-stemmer, die inmiddels aan de rechterzijde van het spectrum een thuis zou hebben gevonden. 'Waarom stemmen de arbeiders niet meer op links?' valt zo nu en dan te horen. We hebben echter een nogal statisch en verouderd beeld van de arbeidersklasse. De industriële werkgelegenheid die de arbeidersklasse voortbracht is er nauwelijks meer. We leven immers in een postindustriële samenleving. Sommige sociologen stellen dat de hedendaagse 'arbeider' eerder in de zorg te vinden is dan in een fabriek, en vaak een vrouw met een migratieachtergrond is. Daarbij stemmen kiezers niet enkel op hun (economische) klassenbelang, dat hebben ze nimmer gedaan.
'Klasse is niet dood, zij is levend begraven.' De Rotterdamse socioloog Jeroen van der Waal schreef een veel geciteerd artikel met die titel. Hij bedoelde dat mensen wel degelijk nog stemmen op basis van hun economische klassenbelang. Ze stemmen echter ook op basis van 'culturele' voorkeuren voor meer nationalistische dan wel kosmopolitische politiek. En de culturele thema's zijn economische belangen gaan overstemmen. Deze culturele voorkeuren worden niet bepaald door iemands economische klassenpositie (inkomen en vermogen), maar door opleidingsniveau.
Het probleem is dat we opleidingsniveau steeds meer zijn gaan begrijpen als synoniem voor iemands klassenpositie. Natuurlijk speelt opleiding een belangrijke rol in de positie die mensen zich verwerven. Er zijn echter mensen met een relatief laag opleidingsniveau die veel inkomen en vermogen hebben (middenstand en ondernemers), en er zijn mensen met een relatief hoog opleidingsniveau met weinig economische zekerheden (allerhande freelancers en zzp'ers).
Opleidingsniveau is geen indicator voor economische klasse, stelde Van der Waal.Eigentijdse ongelijkheid,het SCP-rapport dat 'de postindustriële klassenstructuur' in ons land zegt bloot te leggen, doet echter precies dat. Omdat het SCP opleiding en andere hulpbronnen even zwaar weegt als economisch kapitaal krijgen jonge hoger opgeleiden zelfs een hogere klassenpositie toegeschreven dan vermogende renteniers.
Wie de samenleving begrijpt als een diplomademocratie waar enkel hoger opgeleiden het voor het zeggen hebben, creëert een vertekend beeld. Een samenleving waar het kapitaal - de economische macht van vermogenden, multinationals en grootbanken - er eigenlijk niet zo veel toe doet. Waar de havermelkelite de toon zet en een Cor van Zadelhoff buiten beeld verdwijnt.
De elite waar het nooit over gaat: de rijke ondernemers