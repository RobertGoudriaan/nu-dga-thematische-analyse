Lege nachtclub

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
8 juni 2023
FILM Stars at Noon
Claire Denis' camera toont de melancholie van lichamen in crisis. InBeau travail(1999) een kloppende ader in de arm van een legionair in Noord-Afrika die zelfmoord overweegt, of inHigh Life(2018) de Medea-figuur die in een ruimteschip heel ver weg het sperma van een celibaat levende mede-astronaut in zijn slaap steelt. En nu in haar nieuwste film,Stars at Noon,twee geliefden op de vlucht voor agenten van de corrupte regering in Nicaragua, zij menstruerend, hij bezweet in haar armen.
Veel in deze film is prachtig. Vooral die laatste scène raakte mij diep. Trish (Margaret Qualley) valt achterover op het bed, trekt haar rokje omhoog en zegt vermoeid dat ze ongesteld is, waarop Daniel (Joe Alwyn) naast haar komt liggen om haar buik te strelen. Later. Zij wordt wakker, hij is nog half in slaap. Ze pakt een handdoek en begint liefdevol zijn vingers, rood van het bloed, schoon te maken. Plagend fluistert ze: dit heb je zeker nooit met je vrouw gedaan.
Denis, opgegroeid in Frans-West-Afrika en inmiddels een van de grootste cineasten van deze tijd, toont het lichaam als metafoor van het postkoloniale drama. Haar personages, westers, zitten vast in een setting waar ze geen controle meer over hebben. InStars at Noon,dat zich afspeelt tijdens de coronapandemie, zijn we in Nicaragua waar regering en samenleving op instorten staan. Trish is journalist, niet bijster succesvol want ze verkoopt ook haar lichaam. Ze ontmoet Daniel, 'consultant' voor een oliemaatschappij. Aanvankelijk is de band tussen hen fysiek. Trish heeft een dubbele agenda: ze heeft geld en een paspoort nodig om het land uit te vluchten. Daniel zou haar kunnen helpen. Dan heeft hij een ontmoeting met een agent die Trish herkent als een Costa Ricaanse agent die samen met de cia opereert om het land verder te destabiliseren.
Stars at Noon,gebaseerd op Denis Johnsons gelijknamige novelle uit 1986 die ik jammer genoeg niet op tijd kon lezen, herinnert aan Peter WeirsThe Year of Living Dangerously(1982), gesitueerd in Indonesië tijdens het Soekarno-bewind, en Roger Spottiswoode'sUnder Fire(1983), over de val van de Somoza-dictatuur in Nicaragua. Deze twee uitstekende werken verbleken evenwel bij wat Denis voor elkaar krijgt. De explosieve setting is niet slechts achtergrond, die groeit eerst onheilspellend in de fysieke relatie en dan in de ontluikende, onmogelijke liefde tussen Trish en Daniel. In veel scènes klampen ze elkaar verbeten vast, het hele leven teruggebracht tot cruciale seconden, bijvoorbeeld als ze langzaam dansen in het paarse licht van een lege nachtclub op de maat van het bitterzoete titelnummer van de Britse groep Tindersticks. Met haar camera vangt Denis de passie van Trish en Daniel, hun lichamen instinctmatig reagerend op wat ze voelen in de chaos. Dit is het leven teruggebracht tot de essentie: nu of nooit, alles of niets.
Gawie Keyser
Te zien vanaf 8 juni
Margaret Qualley als Trish en Joe Alwyn als Daniel in de film Stars at Noon van regisseur Claire Denis