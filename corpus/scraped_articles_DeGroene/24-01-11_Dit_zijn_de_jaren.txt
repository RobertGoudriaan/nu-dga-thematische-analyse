Dit zijn de jaren

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
11 januari 2024
InGevechten in de woestijnwisselt José Emilio Pacheco anekdotiek af met historische feiten en een ontroerend coming-of-ageverhaal. Voor het eerst wordt het Mexicaanse cultboek uit 1981 nu uitgebracht in Nederland.
Op de laatste bladzijde vanGevechten in de woestijnconstateert hoofdpersoon Carlos dat zijn vroegere school niet meer bestaat. En zijn jeugdliefde Mariana? Nergens meer te vinden. De arme, beruchte wijk Roma (Mexico-Stad) waar hij opgroeide? Gesloopt. En daarna komt het zinnetje: 'Wie zou er terug kunnen verlangen naar die verschrikking?' Nou, Carlos zelf, tenminste gedeeltelijk. Met woorden probeert hij terug te halen wat niet meer bestaat - of eigenlijk: wat nog wel bestaat, heel levendig zelfs, maar alleen in zijn hoofd.
Gevechten in de woestijnis zo'n roman die iets volkomen vanzelfsprekends heeft, alsof José Emilio Pacheco (1939-2014) alles in een paar roesachtige, weemoedige avonden schreef: helder, vloeiend, met een fijne afwisseling tussen anekdotiek, historische achtergrond en ontroerendecoming of age. Het valt goed te begrijpen dat het boek al sinds het verschijnen in Mexico, in 1981, veel bijval kreeg en een zekere cultstatus heeft verworven. Uitgeverij Koppernik, gespecialiseerd in het oppoetsen van fraaie en vaak een tikkeltje obscure wereldliteratuur, brengt nu als eerste uitgeverij een Nederlandse vertaling van Pacheco's beroemdste werk uit.
Dat roept natuurlijk de vraag op: waarom nu? Ik vroeg me bij het lezen vooral af: waarom nu pas? Opvallend genoeg werd dit boek ook vaak genoemd in de eindejaarslijstjes van diverse kranten en media.
Het moet met de lengte te maken hebben.Gevechten in de woestijnis een klein, ingehouden geheel, zo'n zeventig pagina's, welbeschouwd meer een novelle dan een roman, wat commercieel gezien natuurlijk weinig aantrekkelijk is. (Deze uitgave wordt nog wat gerekt door een lijvig voorwoord van Valeria Luiselli en haar zus Mariana Luiselli, die ooit een rolletje speelde in de volgens haarzelf mislukte verfilming van de roman.) Maar juist in die compactheid zit een van de grote krachten van dit boek: Pacheco slaat nergens onnodige zijpaden in, zijn scènes zijn behalve goed geschreven ook kernachtig, de sfeer van het opgroeien in Roma wordt heel overtuigend overgebracht, nergens zwelgend, wel indringend.
Dat komt mede door de keuze van het perspectief: Carlos - de jongste van drie broers, opvallend klein van stuk - beschrijft zijn bestaan als achtjarige. Dan is hij net oud genoeg om te zien dat er na de Tweede Wereldoorlog in snel tempo van alles verandert. Fabrieken en snelwegen verschijnen, de moderniteit rukt aan alle kanten op terwijl hij wordt omringd door geweld en armoede.
Maar dat houdt hem allemaal nauwelijks bezig. Zijn stoere broer Héctor definieert hun familie als 'het typische aan lagerwal geraakte gezin uit de Wijk Roma: de essentie van de Mexicaanse middenklasse'; zelf denkt Carlos nergens over zulke dingen na. Veel belangrijker vindt hij de hiërarchie op het schoolplein, de oorlogen die daar worden nagespeeld, de afstand die hij voelt tegenover zijn gelovige ouders. En dan is er ook nog die liefde voor Mariana: geen leeftijdsgenoot, maar de moeder van een vriendje genaamd Jim. Hij weet niet wat hij met zijn gevoelens aan moet, holt uiteindelijk vanuit school naar Mariana toe en bekent wat hij voelt - en krijgt daar onmiddellijk spijt van.
'Waarom snappen jullie niet dat je gewoon verliefd op iemand kunt worden?' denkt Carlos nog in een innerlijk weerwoord, maar dat heeft geen effect. Klasgenoten lachen vanaf dat moment om hem, de vriendschap met Jim dooft uit, zijn ouders dwingen hem richting biechtstoel en psycholoog te gaan. 'Dit kind is niet normaal', zegt Carlos' vader. 'Er zit een steekje bij hem los.'
Toch wordt Carlos nergens zielig. Of echt vreemd. Daarvoor is hij te slim en oplettend. En daarvoor schrijft Pacheco te onderkoeld, tegoedmisschien gewoonweg - ook de keurige vertaling van Arie van der Wal verdient lof. Uiteindelijk draaitGevechten in de woestijnniet zozeer om persoonlijke strubbelingen en de bescheiden plot, maar om wezenlijkere vragen: hoe was het voor deze achtjarige om op te groeien in een weggestopte wereld die zo verandert? En vooral: wat blijft er van zo'n jeugd bewaard, wat gaat er verloren?
Niet alleen op het einde van de roman maakt de verteller een tijdssprong richting heden. Eerder constateert Carlos terloops, midden in zijn verhaal, dat het op deze pagina gaat om 'een scène en een moment die zich nooit meer zouden herhalen'. Over zijn broer zegt hij zonder verdere inleiding of toelichting: 'Je zou Héctor nu eens moeten zien. De saaie, kale, gewichtige en chique industrieel die mijn broer geworden is.'
Zulke terzijdes zijn perfect gedoseerd, ze worden nooit nadrukkelijk of opdringerig nostalgisch, maar maken de roman groter dan alleen een jeugdverhaal, geven alles een bredere en melancholieke grondtoon. Daarbij: datGevechten in de woestijneen terugblik is, verklaart waarom het verhaal wel in de taal van een volwassene wordt verteld, die naarstig probeert af te dalen in zijn vroegere gedaante, in 'een oud en onmogelijk verhaal, zo lang geleden'.
Er zijn geen tastbare aandenkens meer over van die tijd. Als Mariana überhaupt nog leeft, stelt Carlos op het einde, dan moet ze nu tachtig zijn. Maar wat wel resteert, ook nu nog, is deze fictionele reconstructie van een tobberige jeugd, geschreven met een heerlijke mengeling van kinderlijk en volwassen, gevaar en lichtheid, ernst en relativering. Dit zijn de jaren waarin het allemaal nog moet beginnen en tegelijkertijd het allerbelangrijkste al gebeurt.
Hoe was het voor deze achtjarige om op te groeien in een weggestopte wereld die zo verandert?
Earl Leaf / Michael Ochs Archives / Getty Images | De sfeer van een tobberige jeugd in Mexico-Stad wordt indringend overgebracht JOSÉ EMILIO PACHECO Gevechten in de woestijn Vertaald door Arie van der Wal. Koppernik, 102 blz.