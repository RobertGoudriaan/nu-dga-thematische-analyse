Woedend

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
20 maart 2025
FILM The Seed of the Sacred Fig
Het pistool in deze film van de Iraanse regisseur Mohammad Rasoulof is illustratief voor de wet van Tsjechov(Chekov's Gun)en een schoolvoorbeeld van de MacGuffin: enerzijds een vuurwapen dat op zeker moment in het narratieve spel móet worden gebruikt, anderzijds een object dat geen doel dient behalve het verhaal te laten voortbewegen. Tevens relevant is het adagium van Jean-Luc Godard dat slechts 'een meisje en een vuurwapen' nodig zijn om een film te kunnen maken. Al met al isThe Seed of the Sacred Figmagnifieke, hybride cinema, zowel genrewerk - de regisseur beheerst de regels van de thriller tot in de puntjes - als een woedend politiek statement over vrouwenhaat in Iran en ver daarbuiten.
We zijn in Teheran vlak na de hijab-protesten in 2022 naar aanleiding van de dood bij de aanhouding van de jonge vrouw Mahsa Amini, die haar hoofddoek 'verkeerd' droeg. Rezvan (Mahsa Rostami) en haar iets jongere zus Sana (Setareh Maleki), tienerdochters van de kersverse rechtbankonderzoeker Iman (Missagh Zareh), volgen de gewelddadigheden via hun mobieltjes. Wanneer een van hun vriendinnen zwaargewond in de klauwen van de geheime politie valt, vragen ze hun moeder, Najmeh (Soheila Golestani), of ze via contacten van hun vader de vriendin vrij wil proberen te krijgen. Maar Iman heeft nét promotie gemaakt. Staat op het punt rechter te worden. Een belangrijke man in gespannen tijden. Vandaar dat zijn bazen hem op zijn eerste dag van zijn nieuwe baan een pistool uitreiken. Het ding doet hij 's avonds in zijn nachtkastje. Op een ochtend is het weg.
Het verdwenen pistool activeert zowel Tsjechovs wet als het MacGuffin-effect. Het kan niet anders of het wapen zal worden gebruikt (maar door wie?); en het wapen bepaalt vervolgens alles wat in het verhaal gebeurt. Een sfeer van paranoia en wantrouwen neemt bezit van het gezin. Iman is als de dood dat hij vanwege het kwijtraken van het vuurwapen in de gevangenis belandt. Belangrijker: de drie vrouwen beseffen dat ze hun leven lang onder het juk van deze man - vader, echtgenoot, monster van het regime - hebben geleefd. Zelden kom je een spanning zo goed gefilmd tegen als die in de laatste dertig minuten van het bijna drie uur durendeThe Seed of the Sacred Fig.Het gezin ontvlucht Teheran. Verstopt zich op het platteland in het ouderlijk huis van Iman. Ook zogenaamd om zichzelf als gezin te hervinden. Maar Iman wil, móet dat pistool vinden. Zijn instinct neemt het over. Dus: ondervraging. Een voor een nemen de vrouwen in zijn leven plaats voor de camcorder. Wie is de verrader?
Hoe krachtig:a girl and a gun.Nu niet in termen van erotiek en actie (Godard) maar Iraanse stijl. Drie getraumatiseerde vrouwen, klaar met het religieuze patriarchaat. Dan haalt iemand de trekker over.
Gawie Keyser
Te zien vanaf 20 maart
Rezvan (Mahsa Rostami) in The Seed of the Sacred Fig van Mohammad Rasoulof