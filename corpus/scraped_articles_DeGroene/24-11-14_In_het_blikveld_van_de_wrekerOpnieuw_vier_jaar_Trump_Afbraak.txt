In het blikveld van de wreker Opnieuw vier jaar Trump Afbraak 2.0

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
14 november 2024
Van wat Trump betekent voor de wereld hebben we een beter beeld dan acht jaar geleden. Oekraïne, Israël en China passen hun toekomstscenario's al aan. Het is alleen moeilijk voorbereiden op bewuste onberekenbaarheid in Washington.
Op 20 januari 2025zal Donald John Trump de trappen van het Capitool beklimmen in Washington D.C., en 35 woorden uitspreken die hem volgens het protocol vier jaar de machtigste man van de wereld maken. Hij heeft zelf nogal mythische symboliek rond die dag opgeroepen: hij kondigde onder meer aan dat hij op die dag 'een dictator' zal zijn, zijn macht zal gebruiken voor 'vergelding' en 'de grootste massadeportatie' zal uitvoeren in de geschiedenis. En hoewel we weten van Trump-I dat dit ongetwijfeld meer show dan inhoud zal zijn, begint de wereld op die dag aan een nieuw hoofdstuk.
Acht jaar eerder, januari 2017, was een ruw ontwaken voor bondgenoten die hadden gehoopt dat Trump de president stabieler en toerekenbaarder zou zijn dan Trump de kandidaat. 'Vele decennia lang hebben we buitenlandse industrie verrijkt ten koste van Amerikaanse industrie, de legers van andere landen gesubsidieerd en biljoenen overzees besteed', zei Trump toen hij destijds zijn ambt aanvaardde. 'We hebben andere landen rijk gemaakt terwijl de welvaart, kracht en het zelfvertrouwen van ons land over de horizon verdwenen. Vandaag kondigen we een nieuw decreet aan, bestemd voor elk buitenland en elk gebouw van de macht: het wordt vanaf nu America First. America First.'
Die woorden leidden vier jaar improvisatie in, zowel door een voortdurend wisselende cast in het Witte Huis, als in buitenlandse hoofdsteden die zich op het nieuwe Amerikaanse beleid probeerden in te stellen. Trump-II betekent dat de wereld op herhaling gaat. Sommige voortekenen zijn, voor de buitenwereld althans, naar omstandigheden gunstig. Zo lijkt de focus van TrumpII binnenlands te worden, en anders dan acht jaar geleden weet Europa tot nu toe mooi onder de radar te blijven van zijn aandacht en woede.
Maar de voortekenen zijn ook dat Trump-II niet de permanente chaos zal zijn die Trump-I was, beter voorbereid en met vurige maga-zeloten aan het roer. Bovendien is het helder dat vier jaar lang de stormluiken dichthouden en dan op de oude voet verdergaan geen houdbaar recept is voor de toekomst. Amerika's leiderschap in de wereld vervliegt, zowel omdat de wereld verandert als omdat Amerika verandert.
Op de vraag wat de wereld kan verwachten van Trump-II zijn daarom twee antwoorden: die op korte termijn en die op langere termijn. Trumps herverkiezing gaat gevolgen hebben voor de grote hoofdpijndossiers van de internationale politiek, als verzamelterm voor de oorlogen in Oekraïne en Gaza, spanningen in internationale handel, klimaatbeleid en meer. Maar het gaat ook gevolgen hebben daar ver voorbij. Trump-II
betekent ongetwijfeld Afbraak 2.0: het ondermijnen van de internationale orde die door de VS zelf is opgezet en al tachtig jaar onderhouden - zonder vervanging door iets nieuws.
Voor een vooruitblikop de korte termijn is een logisch startpunt datgene wat Trump zelf over zijn buitenlands beleid heeft gezegd. Maar eigenlijk moet daar nog een stap voor: namelijk de te verwachten werkelijkheid in Washington vanaf januari. Trump begon nauwelijks voorbereid aan Trump-I, maar ditmaal hebben zijn volgelingen allemaal scenario's voorgekookt. Die schrijven onder meer een vergaande zuivering voor van de Amerikaanse bureaucratie van iedereen die niet 'loyaal' is - in praktijk waarschijnlijk iedereen die niet vindt dat de verkiezingen van 2020 'gestolen' zijn en dat Trumps couppoging in januari 2021 gerechtvaardigd was.
Als deze zuivering er komt, stromen duizenden mensen de overheid uit die weten hoe je beleidsplannen (of de tweets van de leider) omzet in beleidsdaden. Zij worden waarschijnlijk vervangen door een ander type bureaucraat dan tijdens Trump-I: niet door conventionele conservatieven die hopen dat ze de scherpe kantjes van het trumpisme af kunnen schaven, maar door radicalere volgelingen die een volledige gelijkschakeling van de overheid met Trumps geestestoestand nastreven. 'Personeel is beleid', schreef een blad over internationale politiek hierover, en dat betekent in dit geval een groot verlies van politieke slagkracht van de VS in de wereld.
De buitenlandplannen zelf dan. Tijdens de verkiezingscampagne betrof dat vaak Oekraïne. Trump zei een paar maal dat hij de oorlog daar 'binnen 24 uur' zal beëindigen, en deze week belde hij (volstrekt tegen de geaccepteerde norm in, maar iedereen is te moe om daar een punt van te maken) met Poetin om wat voorwerk te doen - wat het Kremlin ontkent. De logische verwachting is dat Trump Oekraïne onder druk zal zetten om een overeenkomst op Ruslands voorwaarden te tekenen. Dat zal in praktijk waarschijnlijk betekenen dat Oekraïne Ruslands veroveringen accepteert, en afziet van herstelbetalingen en toekomstig lidmaatschap van de Navo. Gezien de situatie op het slagveld en Oekraïne's algemene uitputting, zou de regering-Zelensky kunnen concluderen dat er op dit moment niets anders op zit, en dat een overduidelijk opgelegd akkoord politiek gezien een gezichtsreddende uitkomst is.
Maar deze deal zou weleens veel moeilijker kunnen zijn dan Trump zich voorstelt. Ten eerste Oekraïne: als Kyiv weigert, zou Trump de Oekraïners in feite moeten chanteren. Voorlopig zegt Zelensky dat Oekraïne doorvecht, met of zonder Amerikaanse hulp. Zeker als Poetin met bredere eisen komt - over terugtrekking van Amerikaanse soldaten of raketten uit Europa bijvoorbeeld - zou dit voor Trump een München-1938-moment worden: een waarbij hij van links tot rechts voor zwak en een uitverkoper aan dictators zal worden uitgemaakt. Dat lijkt voor zijn temperament een behoorlijke sprong. En Trumps 'plan' veronderstelt dat Poetin staat te springen om akkoord te gaan met wat Donald J. een mooie deal vindt. Vooralsnog laat Moskou echter elke paar maanden weten dat het zijn vergaande doelstellingen niet afzwakt en alleen komt praten als Kyiv eerst capituleert. Daar stapt Poetin alleen van weg als hij dat in zijn eigen belang vindt. Een Amerikaanse beleidswijziging richting Oekraïne is voor Europa slecht nieuws, maar hoe dat eruit gaat zien, ligt dus nog volledig open.
Een tweede terrein waar Trump actie op heeft aangekondigd, is internationale handel. Invoerheffingen is 'het mooiste woord' in het Engelse taalgebied, zei hij, en hij speelt met het idee van zestig procent voor China en tien procent voor de rest. De denktanks die zijn beleid proberen voor te koken - de Heritage Foundation en het America First Institute - zetten hier in respectievelijk Project 2025 en America First Transition Project zwaar op in. Dat betekent voor zowel China als Europa waarschijnlijk: handelsoorlogen. En in het verlengde hiervan inflatie en mogelijk een internationale recessie.
Deze denktanks proberen Trump ook sterk richting een krachtmeting met China te trekken. Daar lijkt Trump wel zin in te hebben, maar hij heeft hier ditmaal minder over gezegd dan acht jaar geleden. Wel zei hij een paar keer dat Taiwan 'moet betalen' als het Amerikaanse bescherming wil houden tegen China - Beijing beschouwt Taiwan als afvallige provincie en houdt nadrukkelijk de mogelijkheid open om het te veroveren.
Trumps voornemen kan in de praktijk twee dingen betekenen: dat Taiwan de VS voortaan jaarlijks een dik bedrag moet overmaken, of dat Taiwan - net zoals Europa al eerder - onder druk flink meer moet uitgeven aan defensie. In het eerste geval zal Taiwan dat alleen doen als daar een uitdrukkelijke Amerikaanse belofte tegenover staat - terwijl de VS Taiwan op dit moment niet eens officieel erkennen als land. In het tweede geval zal Taiwans militaire kracht snel groeien. Dit zijn beide riskante scenario's, die detriggerkunnen zijn voor de Chinese invasie. Ergo: als Trump dit doorzet, schept hij een bijzonder gevaarlijk probleem.
Een laatste buitenlandonderwerp waar het in de campagne vaak over ging is het Midden-Oosten, met de oorlogen in Gaza en Libanon en de dreigende uitbreiding met Iran. Rechts Israel juichte over Trumps verkiezing en in Gaza schoten soldaten uit vreugde hun magazijnen richting Palestijnse wijken leeg. Maar Trump zei verrassend weinig over Gaza en wát hij zei was niet direct wat zijn pro-Israëlische aanhangers hoopten. Tijdens zijn eerste presidentschap etaleerde Trump uitgesproken pro-Israëlische en anti-Palestijnse aandriften en die heeft hij nog steeds. Maar hij zei ook tweemaal dat het voor Israël 'tijd is om af te ronden' in Gaza. Niet omdat hij iets geeft om de Palestijnse slachtoffers, maar omdat de oorlog 'een pr-ramp' is. Op de Westoever zal Israël met enthousiaste steun van Trump doorgaan met de kolonisatie. Maar wat Gaza betreft is het maar de vraag of Israël van Trumpcarte blanchekrijgt - zeker als de Arabische oliestaten Trump boos gaan bellen.
En Iran? Tijdens de campagne zei Trump dat Israël 'de nucleaire installatie van Iran had moeten raken en zich later zorgen maken over de rest'. Alle voortekenen zijn dat hij diezelfde roekeloze houding aanhoudt als president; tijdens Trump-I deed hij dat ook. Op het beslissende moment - toen Iran olie-installaties aanviel van Saoedi-Arabië - keek Trump echter de andere kant op.
Maar heel veel zei Trumpook níet. Waar hij in 2016 bijvoorbeeld niet uitgepraat raakte over Europa, ging het in zijn campagne nauwelijks over ons. Dat is mooi, want uit het blikveld blijven van de wreker lijkt een prima plan. De tegenkant is dat Europa bij uitstek kwetsbaar is voor het trumpisme in internationale zin: voor een afbraak van de internationale orde zoals die sinds de Tweede Wereldoorlog heeft bestaan. Kort gezegd komt die neer op zoveel mogelijk internationale afspraken over besluitvorming (de VN bijvoorbeeld) en handel (zoals de wto) plus een aantal normen over internationaal geaccepteerd gedrag. Voor Trump komt dit systeem neer op één centraal feit: de hele wereld naait de VS en lacht de Amerikanen achter hun rug uit.
Over de merites van dat systeem valt lang te twisten, maar nu is vooral belangrijk dat Trump er opnieuw de bijl in zal proberen te zetten. Hoe rigoureus valt niet te voorspellen: Trump en zijn aanhangers beschouwen zijn onvoorspelbaarheid als een van de grootste voordelen van zijn leiderschap. Dit zou andere landen namelijk bang en inschikkelijk maken - de Madmantheorie van internationale betrekkingen.
Zeker kunnen we erop rekenen dat de internationale fora waar de VS in ieder geval in naam (en vaak ook in praktijk) een voorbeeldrol in probeerden te spelen (zoals de VN en de wto, ook Amerika's belangrijkste militaire alliantie, de Navo) richting Trumps transactionele kijk op de wereld worden getrokken: ieder voor zich. Het is daar nooit een goed moment voor, maar het huidige lijkt opzichtig slecht gekozen, met grote en slepende oorlogen, wereldwijde polarisatie daarover, en twee grote landen (de VS en China) die niet van zins lijken om een tweede Koude Oorlog uit de weg te gaan. Tegelijk heeft Europa nu ervaring met disruptie uit Washington, is Trumps grootste grief richting Europa weggevallen (de defensiebudgetten die onder de afspraak lagen) en is er duidelijkheid wat Amerika's leiderschap betreft: dat komt nooit meer terug zoals we het kenden. De mantra van Trump-I kan afgestoft: stoelriemen vast.
Mladen Antonov / AFP / ANP | Een restaurant in Hongkong waar de uitslagen van de Amerikaanse verkiezingen worden gevolgd, 6 november