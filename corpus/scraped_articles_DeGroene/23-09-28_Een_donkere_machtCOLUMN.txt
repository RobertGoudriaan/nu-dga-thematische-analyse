Een donkere macht COLUMN

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
28 september 2023
Een maand geleden was ik bij De Slegte in de Wapper in Antwerpen en kwam daar een cis vrouw tegen die ik eerder had ontmoet op eenspoken word-avond. Zij is danser en spoken wordartiest en werkte lange tijd als maatschappelijk werker. Ze is zoals ik van Somalische afkomst en ze vroeg me of ik tijd had om wat te drinken, dus gingen we op een terras op het theaterplein zitten.
Zij vertelde mij dat ze gestopt was met drinken en dat ze de laatste tijd meer en meer de islam had omarmd. Algauw kwamen we uit op het onderwerp transgender. Ze zei dat ze niet kon geloven dat er echt transvrouwen bestaan. Zij vond dat het transgender-zijn vooral te maken heeft met een opgelopen trauma, dat bijna alle transpersonen een bepaald leven hebben gehad waardoor ze transgender zijn geworden.
Vervolgens zei ze dat ze het niet mogelijk achtte dat jongeren kunnen kiezen welk gender ze zich voelen, dat er überhaupt een keuze in gender is. Ze geloofde dat instituties en organisaties zoals media en scholen jongeren indoctrineren om queer te zijn. Ik ben het uiteraard niet met deze vrouw eens, maar zij is niet de enige die dit soort stellingen verkondigt. Er is een influencer die stelt dat queerness veroorzaakt wordt door de meststoffen die in de agricultuur gebruikt worden.
Een deel van de transfoben gelooft niet dat transgenders echt bestaan, ze geloven ook niet dat de keuze van transitie een autonome en authentieke keuze van de transgender is. Ze zeggen dat genderdysforie veroorzaakt wordt door externe factoren die personen tegen hun wil dwingen om transgender te zijn. Of, zoals de vrouw die ik sprak, ze geloven niet dat genderdysforie geen keuze is, net zo min als het een keuze is welk gender je je voelt of bent. Ze zien transgenders als gevangenen van een macht buiten hen om, vaak een donkere macht.
Deze groep sluit erg aan bij mensen zoals mijn moeder, die mijn genderdysforie wijten aan de verleiding en de leugens van de duivel. Er doen veel theorieën de ronde over illuminatie in de muziekindustrie. Er wordt gezegd dat zwarte magie gebruikt wordt om zwarte mannen te vervrouwelijken, waardoor de wereld aan verhomolijking ten onder gaat. Deze zwarte magiërs werken dus voor de duivel. Voor mijn moeder is de macht die personen dwingt om transgender te worden vooral bovennatuurlijk.
De Somalische vrouw had vooral seculiere machten in gedachten, in tegenstelling tot de bovennatuurlijke machten van mijn moeder. Ze had het niet over een duivel, maar stelde dat overheden en multinationals transgenders produceren uit winstbejag, omdat transgenders schijnbaar betere consumenten zijn. Of om een populatie te creëren die onderdanig is, zodat overheden oorlog kunnen voeren en de baas kunnen blijven.
Het was best ongemakkelijk om te horen dat ik door een overheid of een multinational geproduceerd ben, of dat mijn genderdysforie is ontstaan uit een trauma. Ik vroeg me tijdens het gesprek af of ze wist dat ik een transvrouw was. Dat moest bijna wel, want het is naar mijn idee wel aan mij te zien.
Ik denk dat ideeën als die van haar zullen veranderen als men zich meer in transgenders verdiept, met hen in gesprek gaat. Als men naar bijeenkomsten gaat waar transgenders uit de hele wereld over hun ervaringen spreken. Er zijn zoveel verschillende narratieven over transitie en zoveel verschillende manieren waarop mensen met hun gender omgaan.
Best ongemakkelijk om te horen dat ik door een overheid geproduceerd ben
Alara Adilow draagt voor op donderdagavond 2 november in Theater De Regentes & Nest. Zie voor meer informatie https://crossingborder.nl
Crossing Border | Alara Adilow