Als straks... wat dan? Onze weerbaarheid in het grijze gebied tussen vrede en oorlog

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
20 maart 2025
Vanwege geopolitieke dreigingen wil de overheid Nederland 'weerbaar' maken. Daarvoor moet zowel de militaire paraatheid als het incasseringsvermogen van de civiele samenleving worden verhoogd. Hoe bereidt Nederland zich voor?
Liefdesliedjes galmenvanuit de radio door de loods van het Nederlands Instituut Publieke Veiligheid (nipv), waar een groepje mannen met heftruck een lading noodmateriaal minutieus over de metershoge stellingen verdeelt.
In deze opslag van vijfduizend vierkante meter staan grote brandweerwagens strak in het gelid. Er liggen honderd noodaggregaten, een stapel dranghekken, kant-en-klare commandoposten voor de ambulanceleiding en genoeg veldbedden om voor duizend mensen een slaapplek te maken. Met de grote rode zandzakmachine kunnen drie mensen 160 zakken per minuut vullen, vertelt de 'middelencoördinator' van het nipv met het soort precisie dat enige trots verraadt.
Deze nationale noodvoorraad aan zogenoemd 'rampbestrijdingsmateriaal' ligt te wachten op het moment dat er geen seconde meer te verliezen valt. De spullen zijn ingedeeld om bij melding van een overstroming, een grote stroomuitval of een andersoortige catastrofe precies op de vooraf vastgestelde volgorde in een vrachtwagen te worden geladen. De tijdsspanne tussen alarm en uitrijden is maximaal dertig minuten - dag en nacht dankzij de piketdienst.
Lang werd dit depot vooral benaderd vanuit het perspectief van opslagkosten, zegt programmadirecteur Paul Gelton, die naast de coördinator meewandelt langs de stellingen. Geld vrijmaken 'voor als' heeft iets wezensvreemds in een gestroomlijnd land met eenjust-in-time-economie. 'Maar nu zegt iedereen: jongens, we moeten meer bezig zijn met mogelijke momenten van nood', vervolgt hij, refererend aan de geopolitieke bedreigingen die kunnen uitmonden in een crisis op landelijk niveau. En dus kan het nipv voor het eerst in tijden nadenken over wat erbij in plaats van weg kan. 'Moet het hightech zijn, of blijft een kruiwagen gewoon het beste, breed inzetbare middel?' mijmert de middelencoördinator.
Gelton was tot 2018 werkzaam als directeur Nationale Veiligheid bij de Nationaal Coördinator Terrorismebestrijding en Veiligheid (nctv). Daarvoor diende hij onder meer bij de Marine Luchtvaartdienst. Hij vertelt dat hij 'tijdens het staartje van de Koude Oorlog' nog met de Amerikanen achter Russische onderzeeërs aanvloog.
Twee jaar geleden begon Geltons huidige taak om voor het nipv te onderzoeken hoe de 'maatschappelijke weerbaarheid en veerkracht' van Nederland versterkt kan worden. Stel Gelton de voor vredesoren wellicht nog wat kinderlijk klinkende vraag 'of het oorlog wordt' en hij denkt even na, trekt een wenkbrauw lichtjes op en zegt vervolgens dat de oorlog in hybride vorm al gaande is. En dat Nederland op mogelijke gevolgen daarvan - problemen als stroomuitval en verstoringen van de logistiek - niet goed is voorbereid.
'Wie vrede wil, bereidt zich voor op oorlog' is aan de oostflank van Europa al decennia het adagium. Maar in Brussel begon dit handelingsperspectief pas te dagen na de Russische inval in Oekraïne. Door de shocktherapie van de nieuwste Amerikaanse regering is dat besef in een stroomversnelling
gekomen. Europa moet zelf verantwoordelijkheid nemen voor de veiligheid - ongeacht wat er uit de vredesbesprekingen over Oekraïne rolt. Ook in Nederland sorteert het kabinet steeds concreter voor op wat de 'militaire en hybride bedreigingen' betekenen. In een Kamerbrief van 6 december schreven de verantwoordelijke ministers dat de militaire paraatheid en maatschappelijke weerbaarheid verhoogd moeten worden. Om 'een flinke stap extra' te zetten werken zij aan 'de weerbaarheidsopgave' waarin ook 'iedereen' in de civiele samenleving nodig is - van het bedrijfsleven, kennisinstellingen en ngo's tot burgers.
Want de overheid, zo staat in de brief, kan in het geval van een oorlogsdreiging of een conflict niet alles oplossen. 'De samenleving als geheel moet daarom meer doordrongen worden van het belang van zelfen samenredzaamheid.' In lijn hiermee riep het kabinet begin deze maand burgers op om een noodpakket in te slaan dat hen in staat moet stellen om zelfstandig 72 uur door te komen, in plaats van de eerder geadviseerde twee dagen. 'Als het echt een conflict is', zei minister David van Weel van Justitie en Veiligheid op hetNOS Radio 1 Journaal,'dan kan het zijn dat de nationale overheid vooral bezig is met verdediging.'
Hoe maak je een samenleving 'zelfredzaam'? En wat betekent 'de stap extra' voor defensie? Wij spraken met verantwoordelijken in de militaire en civiele veiligheidsketen over de vraag hoe Nederland zich klaarmaakt voor een complex scala aan dreigingen in het grijze gebied tussen vrede en oorlog. Duidelijk is dat Nederland met zijn opefficiencygerichte samenleving weinig vet op de botten heeft en op veel terreinen een inhaalslag moet maken. Er wordt gezocht naar wat binnen een gedecentraliseerde organisatiestructuur de juiste vorm daarvoor is. Hoe bereid je een land voor op het rommelende, ongedefinieerde grijs?
'Nee, ik was niet verrastvan het geluid dat de Verenigde Staten laten horen. Wel van de harde toon', zegt Onno Eichelsheim, de Commandant der Strijdkrachten, die net terug is van de Vredesconferentie in München. 'De realiteit zet nu iedereen op scherp. Dat vind ik niet erg, want dat hadden we al veel eerder moeten doen. We weten nog meer voor welke opdracht we als Europa staan.'
We zitten in de werkkamer van Eichelsheim op het ministerie van Defensie, midden in het statige pand aan de Haagse Kalvermarkt waar de werknemers bij binnenkomst langs een bord lopen waarop 'Defensie beschermt wat ons dierbaar is' staat geschreven. Het gebouw is gemoderniseerd, maar in het oude gedeelte hangt nog de sfeer van eind negentiende eeuw - de plafonds zijn gedecoreerd, de marmeren gangen zijn met rood-gebloemde tapijten belegd en er hangen historische schilderijen aan de wand.
'Just be here',staat op een plastic bordje op het bureau van Eichelsheim, naast drie forse stapels van exact dezelfde zwartleren notitieboekjes. Eichelsheim draagt een grijsblauw uniform en spreekt op een bedachtzaam, kalm tempo. Voordat hij de hoogste baas binnen de strijdkrachten werd diende hij onder meer als piloot van Apache-gevechtshelikopters in Bosnië. Tussen 2016 en 2019 was hij directeur van de Militaire Inlichtingen en Veiligheidsdienst (mivd). 'Door die functie weet ik hoe de Russische Federatie denkt en acteert', zegt hij. 'Mijn boodschap is altijd geweest: wees niet naïef. Besef dat je vrijheid niet gratis is.'
Eichelsheim schudt zijn hoofd na de vraag of de opschaling van militaire paraatheid en het vele gepraat over oorlog niet bijdraagt aan een spiraal van escalatie. 'De Russen bereiden zich al jaren voor op een grootschalig conflict, de hele organisatiestructuur is daarop aangepast. De militaire districten en de hoeveelheid legereenheden zijn vergroot. Het land zit in een oorlogseconomie. Het enige wat wij daartegen kunnen doen iscounteren. De boodschap afgeven: doe het nou maar niet, want onze krijgsmachten zijn er sterk genoeg voor.'
Toen Eichelsheim in april 2021 begon met zijn topfunctie lag defensie er uitgekleed bij door jarenlange bezuinigingen. Na de Koude Oorlog werd een groot, actief leger overbodig verklaard. Nederland vertrouwde sindsdien voor zijn veiligheid op goede diplomatieke relaties, multilaterale samenwerking en de paraplu van het trans-Atlantische pact. In de laatsteStand van Defensie,opgesteld in het najaar van 2024, is te lezen wat het voor het leger betekent om achter die periode een punt te zetten. Volgens het rapport moet de krijgsmacht meebewegen met een 'radicaal omgeslagen' dreigingsbeeld. De focus verplaatst zich van het bijstand leveren bij meer kortstondige rampen en crises naar 'hoofdtaak 1': het beschermen van het Nederlands grondgebied en dat van bondgenoten. Typerend is dat onder meer de eenheden worden uitgebreid die militairen in langdurige actie moeten ondersteunen met munitie, transport en medische ondersteuning.
Ook wordt er gewerkt aan plannen voor het bouwen van nieuwe kazernes en munitiecomplexen. Het Nationaal Programma Ruimte voor Defensie (nprd) bekijkt de impact hiervan op de directe leefomgeving. De intensivering van oefeningen en werkzaamheden vergt niet alleen begrip van omwonenden, maar stuit ook op omgevingswetten of stikstofnormen. Onlangs bleek dit het geval bij een militaire oefening op de Veluwe, en dat kan de voorbode zijn van een structureler dilemma: of de natuur voorgaat op veiligheid. 'Weerstand tegen een aanpassing van de samenleving is te verwachten', zegt Eichelsheim. 'Dat hoort erbij in een democratie.'
De grootste uitdaging is het aantrekken van personeel. Op dit moment zijn er 42.000 beroepsmilitairen in dienst. Om klaar te zijn voor de nieuwe taken werkt defensie toe naar een instroom van negenduizend nieuwe militairen per jaar. Dat is geen sinecure in een economie waarin overal schaarste is aan personeel. Twee maanden nadat de oorlog in Oekraïne uitbrak startte defensie met een wervingscampagne gericht op jonge mensen met de 'juiste mentaliteit'. En recentelijk werd een ronde langs ziekenhuizen gedaan in een poging om artsen en verpleegkundigen te overtuigen om een opleiding te volgen, zodat ze in geval van nood opgeroepen zouden kunnen worden.
Het reactiveren van de dienstplicht is in deze fase nog niet nodig, zegt Eichelsheim. 'Onze trainings- en opleidingscapaciteit kan zo'n aanwas nu niet wegzetten, die is eerder overbelastend dan dat je er profijt van hebt.' Bovendien groeit de krijgsmacht volgens hem nu 'best aardig', ook omdat het draagvlak voor defensie in de samenleving is veranderd door de internationale spanningen. 'Ik zie dat er heel veel interesse voor ons is. Vroeger kon je beter je uniform uitdoen als je met de trein ging. Militairen werden uitgescholden voor moordenaar. Nu krijg je soms spontaan een groet. Een collega in uniform kreeg een gratis kop koffie bij een tankstation - dat zijn haast Amerikaanse praktijken.'
'We komen van héél ver',zegt Frans Osinga, hoogleraar War Studies bij het Institute of Security and Global Affairs in Leiden.'De naïviteit in Europa ten aanzien van veiligheidspolitiek is al decennia groot, en daar is ook nog een financiële crisis in 2010 en de coronacrisis bij gekomen: er was geen extra geld voor defensie.'
Osinga ziet dat defensie nu ruw wakker is geschud, ondanks eerdere rode vlaggen in onderzoeksrapporten. Nederland is volgens hem nog altijd een hoogwaardige tech-krijgsmacht, met een goede structuur voor marine, land- en luchtmacht. 'Maar het zal zo'n vijf jaar duren voor we enigszins op sterkte zijn om binnen Navo-verband Europa te kunnen verdedigen - en ons eigen land, als we meegesleurd worden in een grootschalig conflict. Ik zeg niet dát het hier oorlog wordt. Wel dat we in een zorgwekkend tijdsgewricht zitten.'
Aan cyberaanvallen is volgens Eichelsheim te zien dat sinds Rusland Oekraïne binnenviel het dreigingsniveau steeds een beetje toeneemt. In deze 'cruciale fase' is het daarbij lastig om te bepalen wat er daadwerkelijk gebeurt, omdat zaken als desinformatie en aanvallen in het cyberdomein niet altijd gerelateerd kunnen worden aan een opponent.
Eichelsheim noemt als ander voorbeeld van bedreigingen uit de 'schaduwwereld' dat er meer droneactiviteiten bij militaire locaties zijn. 'Je weet dan niet zeker of een kind met een drone aan het spelen is, of dat het een actor is die graag wil weten wat er op die basis gebeurt. Je moet altijd van dat laatste uitgaan, en daar weren we ons natuurlijk weer tegen.'
'Oorlog is oorlog', zegt Eichelsheim, 'en dat is ook niet fijn. Maar het is wel een stuk duidelijker dan desinformatie of cyberaanvallen. Het is heel moeilijk om je als de open democratie en open samenleving die je wil zijn in die schaduwwereld te verdedigen.'
Nee, hij slaapt niet slecht in deze tijden, zegt hij met een lichte grijns - ook niet na de tumultueuze conferentie in München. Maar hij geeft toe dat ook hij zich zorgen maakt. 'Er moet zoveel gebeuren in een vrij korte tijd. Zijn we met elkaar in staat om in de fase die voor ons ligt onze weerbaarheid genoeg te vergroten?'
Op de impact die militaire en hybride dreigingen op de maatschappij zouden kunnen hebben sorteerde het kabinet voor in de Kamerbrief van december. Daarbij wordt de samenleving direct aangesproken. 'Bedrijven en lokale overheden moeten zich prepareren op ontwrichtende scenario's, zoals het beschermen van kritieke infrastructuur als energievoorziening, mobiele communicatienetwerken en transport', staat in de brief. Er wordt daarbij ook geanticipeerd op schaarste op het gebied van voedsel, energie of gezondheidszorg in het geval dat de samenleving en de krijgsmacht van dezelfde mensen en middelen gebruik zouden moeten maken.
Aan ziekenhuizen wordt daarom gevraagd om plannen te maken om de capaciteit aan chirurgie en intensivecarebedden te vergroten. Ook komt er een draaiboek voor triage. In welke situatie gaat die nieuwe burgerheup nog voor, en vanaf wanneer wordt het een militair die elk moment uitgezonden kan worden? Defensie berekent momenteel hoeveel slachtoffers en gewonden verschillende crisesscenario's zouden impliceren. 'Dat kan natuurlijk nooit een precies getal zijn', zegt Eichelsheim. 'Maar de ziekenhuizen moeten ongeveer weten waarop ze zich kunnen voorbereiden.'
'Het grote goed van Nederland is dat we geen centrale planeconomie zijn die alles van bovenaf coördineert', zegt Eichelsheim. Maar hij zegt ook de 'hoop' te hebben dat bedrijven en organisaties een 'maatschappelijke verantwoordelijkheid' voelen. 'Als ik straks aan de ziekenhuizen schrijf dat ik potentieel zoveel extra bedden nodig heb, dan gaat de zorgwereld natuurlijk zeggen: nou, prima defensie, maar wie gaat dat geld op tafel leggen? Zulke dingen moeten we gaan oplossen. En je hoopt dat bedrijven ook met plannen en financiering komen omdat ze een verantwoordelijkheid voelen. Het is niet voor niets een samen-leving.'
De praktische implicaties van verschillende scenario's worden achter de schermen van de overheid in steeds meer detail uitgewerkt. In maart vorig jaar kreeg Eichelsheim samen met PieterJaap Aalbersberg, de Nationaal Coördinator Terrorismebestrijding en Veiligheid, de opdracht van de Nationale Veiligheidsraad om naar aanleiding van de ontwikkelingen aan de Europese oostgrens na te denken over wat verschillende dreigingscenario's aan voorbereiding vergen. Defensie kijkt naar wat de krijgsmacht in het geval van een forse opschaling van de maatschappij nodig heeft. En de nctv onderzoekt wat er voor de samenleving zelf moet gebeuren.
De gedachte bij die samenwerking is dat het weerbaar maken van de civiele maatschappij niet alleen een doel op zich is, maar inherent hoort bij het paraat maken van defensie. 'Bij afschrikking, bij het counteren van dreiging hoort ook dat onze samenleving tegen een stootje kan', zegt Eichelsheim. Momenteel zijn sabotage, cyberaanvallen, inmenging, spionage en desinformatie volgens hem gaande. 'En naarmate de gradaties daarvan omhooggaan, ga je steeds meer richting de crisis en wordt de belasting voor de samenleving ook groter. Met onzejust-intime-, just-in-place-economie, die prima functioneert als het allemaal goed draait, krijg je te maken met verstoringen waar je als samenleving op moet zijn voorbereid.'
Is Nederland in staatom te anticiperen op die verstoringen? Vorig jaar stelde de Adviesraad Internationale Vraagstukken (aiv) in een voor de regering en het parlement opgesteld rapport dat de Nederlandse crisisbenadering tot een 'ad-hocinrichting van crisisteams' leidt en op afzonderlijke sectoren gericht is. De veiligheidsregio's functioneren 'redelijk goed', concludeerde de aiv, maar zijn 'sectoraal' en 'regionaal' ingericht, waardoor het overstijgende karakter van hybride dreigingen niet goed in zicht is.
De voorzitter van het Veiligheidsberaad, Hein van der Loo, ziet een discrepantie tussen de alarmistische taal en de gedecentraliseerde organisatiegraad. Sinds februari 2022 waren de bijeenkomsten van dit overkoepelende orgaan van de 25 veiligheidsregio's volgens hem 'indringend'. 'Iedereen is wakker geschud en alle organisaties zijn al aan de slag', zegt hij via een videoverbinding.
Tegelijkertijd ziet hij dat nu de urgentie toeneemt Nederland tegen zichzelf aanloopt. 'Wat je dus ziet is dat tijdens de vergadering mensen elkaar aankijken vanaf de 25 stoelen en zeggen: wie is nou precies waarvan? En hoe weten we van elkaar waar we mee bezig zijn? Dus er is behoefte aan een overkoepelende organisatiegraad, een on-Nederlands centrale aansturing om het land klaar te stomen voor calamiteiten, of bijvoorbeeld het uitrollen van voedselpakketten. Als de minister nu zegt dat het geen oorlog is maar ook geen vrede, moeten we veel meer in die alerte oorlogshouding die ook accepteert dat je instructies krijgt van bovenaf. Dat zeg ik niet omdat macht zo fijn is. Maar omdat je wil voorkomen dat straks het niveau van veiligheid op een aantal plekken in het land verschilt.'
'Een versnipperde organisatiestructuur', noemt Paul Gelton dat, in een met afbeeldingen van grote graafmachines behangen kantoor van het nipv. Zo'n twee jaar geleden begon hij met zijn onderzoek naar de fundamentele structuren van de Nederlandse crisisbeheersing. In zijn rapportVerkenning naar het versterken van maatschappelijke weerbaarheid en veerkracht in tijden van crisesluidt de conclusie dat de civiele bescherming in Nederland niet op orde is voor grotere rampen en crises. Nu geeft Gelton masterclasses en gaat hij 'als een reizende dominee' langs bijeenkomsten voor medewerkers van veiligheidsregio's in het hele land.
Gelton voorziet vooral problemen met het overvolle elektriciteitsnetwerk. En met de continuering van de voedselvoorziening. 'Bij de boerenprotesten en snelwegblokkades zag je dat er in no time geen melk meer in de schappen is. Maar logistiek zien we nooit als een van de hoogste prioriteiten van de vitale sectoren.' Hij vindt dat er een brede samenwerking moet komen tussen het bedrijfsleven en de overheid. Het werken uit een centraal aangestuurd draaiboek noemt hij gedateerd. 'In de crisisbeheersing zijn we een beetje van het idee afgestapt dat je rampen centraal met draaiboeken kunt managen - je reageert altijd op de vorige crisis.'
Zo verbaast Gelton zich erover dat de term 'vorderen' weer valt. 'Vorderen is heel ouderwets. Ja, dat kun je één keer doen, en dan is het bedrijf uitverkocht en mogelijk failliet. En als je vrachtwagens vordert bij een bedrijf dat daarna niet meer bestaat - waar haal je dan de chauffeurs vandaan?' Het is effectiever, zegt hij, om een netwerk te hebben van bedrijven en organisaties en in kaart te brengen wie wat zou kunnen leveren, zodat je flexibel bent tijdens een crisis. Een belemmerende factor daarbij is volgens hem de stroperigheid van de regel- en wetgeving die op vredestijd is ingesteld.
'De aanbestedingswet maakt het in deze fase moeilijk voor de overheid om met bedrijven te overleggen. Want als je met elkaar gaat praten en er komt een aanbesteding uit, dan had je die open moeten doen. En als je als partners nauw gaat samenwerken moet er informatie tussen het bedrijfsleven en de overheid gedeeld kunnen worden zonder dat je daarmee steeds tegen de avg aanloopt.'
'Concreet, concreet, concreet.'Pieter-Jaap Aalbersberg praat snel, de laatste lettergreep van een woord soms inslikkend om plaats te maken voor de volgende, alsof de vorm van het gesprek moet corresponderen met de urgentie van de inhoud. Na het doorlopen van een aantal veiligheidssluizen zitten we in een van de kantoren van de nctv, hoog uittorenend boven de Oude Turfmarkt in Den Haag.
Dreigingen monitoren, kwetsbaarheden van de samenleving inschatten, en dat dan vertalen naar hoe je je daartegen weert - zo werkt het hier. In de 'koude fase' zoals nu, gaat het om het maken en het toetsen van plannen. En ja, als er sprake is van een 'warme fase' neemt de nctv het 'stuur' in handen, zoals Aalbersberg het noemt. Op deze verdieping vinden dan de ministeriële crisisoverleggen plaats.
Zo organiseren de veiligheidsregio's momenteel 'weerbaarheidspunten'. Dat zijn plekken waar burgers naartoe kunnen gaan als 'niets het meer doet', en van waaruit bijvoorbeeld spullen gedistribueerd zouden kunnen worden. In Utrecht wordt gekeken naar de optie om de punten op stembureaus te organiseren. Andere regio's denken aan brandweerkazernes. Over de invulling daarvan wordt op lokaal niveau beslist. Maar de vraag van de nctv is wel dat de punten allemaal hetzelfde zijn ingericht, zodat er centrale aansturing aan kan worden gegeven als er een nationale crisis is.
Aan het begin van ons gesprek doet Aalbersberg, voormalig politiechef in Amsterdam, zijn donkerblauwgestreepte stropdas af en opent het bovenste knoopje van zijn witte overhemd. Hij is sinds 2019 de nctv - zijn voorganger was Dick Schoof. Bij de weerbaarheidsopdracht die Aalbersberg vorig jaar kreeg, ging het tot aan de Kamerbrief van december over de vraag naar het 'wat', zegt hij. Wat betekent het om je als maatschappij te weren tegen nieuwe hybride dreigingen die 'van dag tot dag' toenemen? Wat als er nooit oorlog komt, maar we wel heel lang in een 'grijze zone' zitten? Wat als in die grijze periode 'alles kapotgaat' omdat sabotageacties gecombineerd worden met desinformatie en cyberaanvallen?
In het voorjaar van 2024 maakte hij met Eichelsheim - Aalbersberg zegt dat defensie en de nctv samen optrekken als 'yin en yang' - een 'weerbaarheidsronde' langs verschillende overheidsdepartementen om het onderwerp te agenderen en aan te geven wat elk departement zou moeten bijdragen aan de crisisbestendigheid van de maatschappij. 'Want die kwestie beantwoord je niet in dit kantoor, of op deze verdieping.'
Aalbersberg wilde de verschillende departementen 'eigenaar maken' van de vraag naar wat er binnen hun jurisdictie moet gebeuren om weerbaar te worden. Ook werd er gesproken met lokale overheden en bedrijven. Sindsdien denken al die partijen na over het concrete 'hoe' - of zoals Aalbersberg de structuur van de vraag formuleert: 'Als dit of dat gebeurt - wat dan? Als defensie van A naar B wil, wat is dan de consequentie als zij een bepaalde autoweg een week, twee weken of een maand nodig hebben? Als er minder voedsel bij Schiphol of in Rotterdam binnenkomt, wat doen we dan? Dan is er in het oosten waarschijnlijk wel eten, en in het westen niet. Dan moet je nationaal gaan sturen op schaarste, en bedenken hoe je voedsel in de stad krijgt. En hoe zorg je ervoor dat het uwv altijd pensioenen en uitkeringen kan betalen? Want bij de kwetsbaren valt de eerste schade. Daar moeten grote steden over nadenken.'
Zo wordt er nu binnen departementen over het 'hoe' nagedacht, bij onderwijs door te onderzoeken hoe lessen door kunnen gaan in tijden van crises, en hoe kennis bij universiteiten afgeschermd kan worden voor cyberaanvallen. Het ministerie van Verkeer en Waterstaat verbreedt op sommige punten het spoor voor als er veel zwaar militair materieel naar het oosten moet worden vervoerd. Als er een brug aan onderhoud toe is, wordt deze op bepaalde routes versterkt voor als er tanks overheen moeten rijden. En de Rotterdamse haven werkt aan scenario's voor welke functies prioriteit krijgen in het geval van langdurige stroomuitval. Zo'n dertig procent van de containers is daar bestemd voor de voedselvoorziening, maar ook defensie - de hele Navo - heeft de haven nodig.
De handen van Aalbersberg maken tijdens het spreken om de zoveel tijd een breed gebaar. Het ding is, zegt hij, dat veiligheid tot tien à twintig jaar terug een vraagstuk was van 'uniformen' en 'mensen bij de geheime dienst'. Maar doordat verschillende domeinen van de samenleving steeds meer met elkaar verknoopt zijn kunnen hybride aanvallen snel een breder effect krijgen en is 'de veiligheidsvraag' iets wat de hele samenleving aangaat. 'Daar gebruiken we allemaal Engelse termen voor', zegt Aalbersberg. 'Dit heet dewhole of society approach.'
Nederland, vervolgt hij, is heel goed in het oplossen van een 'mono-crisis'. 'We hebben een aanpak brand, een aanpak zus, een aanpak zo. We dachten tot voor kort dat een ramp iets maakbaars was. Dat een crisis twee of drie dagen duurt en we het dan wel zouden hebben opgelost.'
Tegenwoordig geldt dat rampen nooit eenzaam komen als verspieders. Er moet volgens Aalbersberg rekening gehouden worden met langdurige uitval van bijvoorbeeld stroom of data. 'Je kunt denken: als we een ict- of stroomstoring hebben, repareren we die wel even. Maar als er sabotage achter zit kan het zijn dat de storing een lange tijd duurt. En vier dagen geen energie is heel iets anders dan weken geen energie. Daar was geen plan voor.'
Door de brede afhankelijkheid van stroom en data werkt de verkokerde aanpak niet meer en moet er in een nieuwe vorm aan de crisisbestendigheid worden gewerkt - met de overheid én de samenleving in de breedte dus. 'Uitval van stroom raakt alles', begint Aalbersberg, waarna hij in één zucht toch overschakelt op een ander voorbeeld. 'De uitval van internet heeft nóg sneller effect. Dat kun je in de eerste uren niet opvangen met noodaggregaten. Als in Amsterdam het internet uitvalt, dan stopt het verkeer, dan geven scholen geen les meer, dan stoppen ziekenhuisoperaties, en kun je nergens pinnen. Dus je hele samenleving komt tot stilstand. Die dreiging is zo breed dat je wel in termen van whole of society moet denken als je de vraag stelt hoe je je ertegen weert.'
'Als ik eerlijk ben',zegt Aalbersberg, 'is Nederland voor een hooghybride militaire crisis niet klaar. Als je zo'n scenario hebt van een langdurige uitval van stroom of data, dan is de coördinatie op dit moment niet op orde. En de regelgeving ook niet.'
Nu gaat het volgens Aalbersberg in de 'grote opdracht' die aan hem en Eichelsheim is toebedeeld om het stellen van prioriteiten: wat is'nice to have'en wat is 'heel belangrijk'? En wat is ervoor nodig om dat te beschermen? Hij geeft als voorbeeld een hypothetische grote cyberaanval op het energienetwerksysteem. 'Heeft de regering dan de bevoegdheid om de weinige forensische cyberspecialisten die er zijn te vorderen en te zeggen: beste mensen, jullie vallen nu even onder deze sturing? Dat zijn vragen die je vroeger niet had en die we nu stellen.'
Om zulke scenario's te voorkomen is vastgelegd wat de 'vitale processen' in de samenleving zijn en zijn hogere eisen gesteld aan waar die processen aan moeten voldoen qua veiligheid en weerbaarheid. Ook horen daar crisisplannen bij voor de 'maatschappelijke consequenties' van langdurige uitval. Voorbeelden van vitale processen zijn communicatievoorzieningen, de gezondheidszorg, de petrochemische industrie en energievoorzieningen.
'Redundancy'is een sleutelwoord dat Aalbersberg aan het begin van het gesprek laat vallen om het over de weerbaarheid van die vitale processen te hebben. Daarna waarschuwt hij dat hij het woord nog heel vaak gaat zeggen. 'Wat is de Nederlandse term voor redundancy?' vraagt hij zich daarom af. 'Het meervoudig uitvoeren van iets. Het hebben van reserveopties.' Als voorbeeld geeft hij de organisatie van het stroomnetwerk in Oekraïne. 'Zij hebben heel snel geleerd om het netwerk op te knippen in kleine netwerken, die elk weer meerdere reserveopties hebben.' Hij telt de meervoudigheid op zijn vingers. 'Als de koppeling met het hoofdnetwerk daar wegvalt, dan kunnen ze draaien op natuurlijke energie. En als die wegvalt, hebben ze nog een aggregaat. Op stadsen zelfs op wijkniveau zijn het allemaal kleine onderdeeltjes.'
De weerbaarheidsfilosofievan redundantie staat lijnrecht tegenover het in alle geledingen van de Nederlandse maatschappij doorgedrongen principe om weinig reserves aan te houden - de basis van onze just-intime-economie is immers juist het wegsnijden van alle overtolligheden, tot de tijd aan toe. In crisisbeheersingskringen wordt ook wel gesteld dat de vijand van weerbaarheid efficiëntie heet. 'We zijn er heel rijk mee geworden', zegt Aalbersberg. 'De maatschappij is goedkoop ingericht omdat er niet aan dubbel wordt gedaan. Maar als je alles automatiseert en je krijgt een storing, dan doet meteen niets het meer.'
Bij de weerbaarheidsronde hoorde ook een gesprek met werkgeversorganisatie vno-ncw waarbij aan CEO's werd gevraagd om uit te stippelen wat verschillende crisisscenario's voor hun bedrijf zouden kunnen betekenen. 'Dan gaat het om overwegingen als: wat als werknemers niet naar kantoor kunnen komen? Maar ook om heel concrete vragen: heeft je lift bijvoorbeeld een reservesysteem?'
Aalbersberg brengt het moment in herinnering dat er tijdens de coronapandemie een olietanker vastlag in het Suezkanaal en er in Nederland problemen waren met liften in gebouwen die stuk gingen en stuk bleven omdat de onderdelen just-in-time van ver moesten komen en de route geblokkeerd was. 'Als je een bedrijf hebt dat in een toren werkt van twintig etages', zegt hij, 'wil je dan als het spannend wordt een back-up hebben van je liftsysteem, of accepteer je dat als die stuk gaat vanaf etage vier het gebouw dichtgaat? Als je van tevoren hebt besloten dat je het niet doet, dan is dat prima, dan weet je bij een crisis ook: de hoogste etages doen mogelijk niet meer mee.'
Daarmee vergt het meekrijgen van de whole of society voor Nederland ook een verandering van cultuur. Een 'paradigma-switch' noemt Aalbersberg het. Hij gebruikt het noodpakket voor burgers als barometer voor de mate waarin mensen de urgentie op zichzelf betrekken. Uit zijn hoofd weet hij welk percentage van de Nederlanders de afgelopen jaren een noodpakket in huis had. Toen de nctv aan de opdracht begon was het 19 procent. Nu is het 26 procent. Hij wil door naar de 35 procent voor het einde van dit jaar. 'En dat is niet omdat het noodpakket het hoofdpunt is. Maar omdat het een belangrijke metafoor is: wees ook verantwoordelijk voor je eigen weerbaarheid.'
De komende tijd wacht volgens zowel Aalbersberg als Eichelsheim de uitdaging om te voorkomen dat het gevoel van urgentie wegvalt als er een akkoord komt tussen Rusland en Oekraïne. Dat 'verslappen van de aandacht' noemt Eichelsheim het grootste gevaar. 'Straks denkt iedereen, nou, nu komt die mooie goede vrede wel langs. En mijn boodschap is: jongens, dat gaat niet gebeuren. De wereld is echt serieus veranderd.'