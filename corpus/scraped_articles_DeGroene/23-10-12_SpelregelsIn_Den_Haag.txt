Spelregels In Den Haag

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
12 oktober 2023
Op Volt en D66 na lopen de politieke partijen in Den Haag nog niet echt warm voor wetgeving die antirechtsstatelijke partijen effectiever kan aanpakken.
Afgelopen maand maakte het OM bekend dat FvD-Kamerlid Gideon van Meijeren vervolgd wordt voor 'strafbare opruiing tot gewelddadig optreden tegen het openbaar gezag'. Een uitloper van het onstuimige parlementaire najaar van 2022. FvD-leider Thierry Baudet sprak toen meermalen zijn bewondering uit voor Poetin. En dan was er nog Baudet over Sigrid Kaags studie aan een Oxfords'spy college'en het 'Rioolratten ontmaskerd'-filmpje over een parlementair verslaggever. De ontwrichtende retoriek van FvD bereikte een kookpunt in Van Meijerens uitspraken over zijn hoop op een 'revolutionaire beweging'. Zo'n beweging zou 'bij wijze van spreken' niet meer weggaan bij het parlement totdat de regering aftreedt. Dodelijke slachtoffers zijn daarbij niet uitgesloten, hoewel Van Meijeren hoopte dat zo'n scenario voorkomen kan worden.
In reactie daarop riep Volt-leider Laurens Dassen, in watDe Telegraafeen 'geheim beraad' noemde, andere fractievoorzitters bijeen om te spreken over 'maatregelen tegen FvD'. D66 stelde voor een bestaande regeling die daar expliciet niet voor bedoeld is via een achterdeurtje toch inzetbaar te maken voor partijverboden. En als slotstuk publiceerde de regering eind december het conceptvoorstel van de langverwachte Wet op de politieke partijen, met daarin een nieuwe partijverbodsregeling.
Terug naar nu. Het OM is er na onderzoek door de rijksrecherche van overtuigd dat er voldoende grond is om Van Meijeren te vervolgen voor zijn 'revolutionaire beweging'-uitspraken. In het aankondigingsbericht spreekt het OM beleefd strafrechtexperts tegen die twijfelden of Van Meijerens oproep wel voldoende 'direct' was. 'Bij opruiing gaat het niet per se om een letterlijke oproep tot bijvoorbeeld geweld, een dergelijke oproep kan ook indirect gedaan worden', aldus het OM. Terecht, denk ik. In 2020 bevestigde de Hoge Raad in een zaak over Syriëgangers dat 'niet is uitgesloten dat ook een indirecte aansporing tot enig strafbaar feit kan worden aangemerkt als opruiing' - strafrechtadvocaat GeertJan Kruizinga wees er al op in hetAdvocatenblad. Van Meijeren wordt daarnaast nog vervolgd voor een andere uitspraak, over de legitimiteit van gewelddadig verzet als boeren onteigend zouden worden. De beoordeling is nu aan de rechter.
Het OM deed dus zijn huiswerk. Maar hoe hebben onze politieke partijen het gedaan? Hebben de aanjagers van het democratieverdedigingsdebat dit najaar hun zorgen ook vertaald naar concrete ideeën in hun (concept)programma's? En ja, zowel bij Volt als bij D66 kreeg democratieverdediging een duidelijke plaats in het verkiezingsprogramma. Volt spreekt zich in het verkiezingsprogramma uit voor het partijverbod als 'uiterste redmiddel' in de nieuwe Wet op de politieke partijen. Maar ze noemt het ook een 'politiek kernwapen', dat 'vanwege zijn allesof-niets-aard nooit gebruikt [zal] worden'. Volt wil daarom meer instrumenten in de wet, als een 'waarschuwende escalatieladder'. Eerder gaf Volt-leider Dassen al aan te denken aan onder meer het inhouden van partijsubsidies.
Dat idee vinden we ook bij D66: er moet kunnen worden ingegrepen in de subsidies van een partij bij 'het overtreden van de democratische spelregels'. D66 wil bovendien dat partijen moeten voldoen aan eisen over partijdemocratie. Daarnaast vindt D66 dat 'de mogelijkheid om een partij te verbieden moet worden aangescherpt', en dan ongeveer langs de lijnen uit het conceptvoorstel voor de Wet op de politieke partijen.
Maar na D66 en Volt houdt het vrij snel op. Zeker, de ChristenUnie steunt een partijverbod 'in een uiterst geval'. De VVD wil 'ondermijning en aantasting van de democratische rechtsstaat (...) krachtiger benoemen en bestrijden'. Het CDA wil hard optreden tegen 'bedreigingen richting politici en bestuurders'. Maar een uitgewerkt idee over waar het heen moet met onze gereedschapskist voor democratieverdediging vinden we niet in de verkiezingsprogramma's. En dat geldt ook voor bijvoorbeeld GroenLinks/PvdA en de BBB.
Natuurlijk, dit zijn niet alle verkiezingsprogramma's. En daarbij: democratieverdediging is meer dan het recht. Het gaat ook om het onderhouden van een democratische cultuur. Bijvoorbeeld in het onderwijs (aldus het CDA) of in de manier van debatteren in de Tweede Kamer (ChristenUnie). Maar ook met die disclaimer is de oogst mager. Zeker als je bedenkt dat de nieuwe Wet op de politieke partijen bungelt: door de kabinetsval is het bij een concept gebleven. Terwijl juist zo'n wet ons juridische gereedschap voor democratieverdediging kan verbeteren - onder meer in overeenstemming met de adviezen van de Staatscommissie parlementair stelsel.
Nu lijken alleen Volt en D66 het conceptvoorstel voor de partijenwet te omarmen. Bij de ChristenUnie is er een aanzet. Andere partijen lijken er minder warm voor te lopen. Het geeft te denken over het lot van de Wet op de politieke partijen en de partijverbodsregeling na de verkiezingen. Het OM en de rechter kunnen veel betekenen voor democratieverdediging - en het OM liet zien dat het actie durft te ondernemen. Maar de instrumenten zelf moeten toch echt van regering, parlement en uiteindelijk onze partijen komen.
Volt en D66 dachten aan het inhouden van partijsubsidies
...