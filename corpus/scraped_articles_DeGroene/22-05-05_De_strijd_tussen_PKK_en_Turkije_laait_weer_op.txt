De strijd tussen PKK en Turkije laait weer op

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
5 mei 2022
Erbil -De vraag waarom Turkije juist nu weer een grote grondoperatie tegen de Koerdische gewapende groep de PKK in de bergen in het noorden van Irak is begonnen, heeft een hele reeks antwoorden die bij elke operatie van toepassing is: de aandacht moet worden afgeleid van binnenlandse problemen (vooral economische), de internationale gemeenschap kijkt de andere kant uit (richting Oekraïne), er komen verkiezingen aan (uiterlijk in juni 2023) en de winter is voorbij.
Het meer algemene antwoord is: Turkije probeert nog altijd een militaire oplossing te forceren voor een politiek probleem, namelijk de Koerdische kwestie. De kans dat dat lukt, is klein. Het op een na grootste leger van de Navo heeft al sinds de strijd begon, in 1984, het technologisch-militaire voordeel maar wist de strijd niet in zijn voordeel te beslissen.
Het antwoord van de PKK is zoals altijd: de strijd tegen de Turkse staat (sinds 1923) en de regering opvoeren. In een verklaring die de kck (de koepel van Koerdische organisaties waar ook de PKK onder valt) naar buiten bracht, kondigt Duran Kalkan aan dat de oorlog nu ook in Turkse steden zal woeden. 'Niet alleen militaire doelen aan de frontlinie zullen doelwit zijn, de oorlog zal overal in Noord-Koerdistan (de Koerdische gebieden in Turkije) en in Turkije woeden. Overal vanwaar de regering ons aanvalt. Het zal overal oorlog zijn.'
De vraag is of de organisatie dat dreigement kan waarmaken. Turkije's bewapende drones hebben het de PKK in Turkije moeilijk gemaakt, het aantal actieve units teruggebracht en de mogelijkheden zich te verplaatsen verminderd. Gevraagd naar de slagkracht van de PKK zegt woordvoerder Zagros Hiwa: 'In het licht van technologische ontwikkelingen heeft onze beweging de tactieken veranderd. Daardoor hebben acties van het Turkse leger niet zo veel effect op ons als Turkse media hun publiek willen doen geloven.' In de bergen zijn tunnels gegraven. In Turkse steden moet de PKK het vooral hebben van organisaties die aan haar gelieerd zijn. Hiwa noemt de 'Kinderen van het vuur' en een militante organisatie van Turkse linkse groepen waarmee de PKK samenwerkt, de hbdh. Die laatste heeft in een ronkende video aanslagen opgeëist op busjes waarmee veiligheidspersoneel wordt vervoerd in Bursa en aanslagen op de politie in Izmir en Diyarbakir. 'Over die aanslagen berichten Turkse media niet', zegt Hiwa.