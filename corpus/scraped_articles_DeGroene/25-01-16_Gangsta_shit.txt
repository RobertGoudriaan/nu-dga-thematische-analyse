Gangsta shit

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
16 januari 2025
HIP-HOP Snoop Dogg
Er zijn weinig rappers die kunnen wat Snoop Dogg kan. Waar veel van zijn vroegere, inmiddels nukkige collega's zijn afgedreven naar de periferie, zorgt de 53-jarige Snoop er vanaf zijn klassieke debuutalbumDoggystyle(1993) voor dat hij altijd in de aandacht blijft staan. Hij begon als trotse gangsterrapper en groeide sindsdien uit tot een publieke persona die zichzelf geregeld bespotte - en die ondertussen ook overtuigende, stoere nummers bleef maken.
Alleen luisteren er steeds minder mensen naar die muziek, en daar lijkt hij met zijn negentiende soloalbumMissionaryverandering in te willen brengen. Snoop rapt gedrevener en scherper dan hij in jaren heeft gedaan.'I started out with nothin', and took this gangsta shit worldwide',klinkt het fier opHard Knocks,een van de hoogtepunten van de plaat.
Als geen ander kan Snoop een speelse en dreigende toon afwisselen, soms binnen één zin, hij is op hetzelfde moment ernstig en relativerend. OpThank Youstaat hij trots stil bij zijn groeiende zelfvertrouwen. OpPressurevertelt hij een levendig, gedetailleerd verhaal over drugshandel dat zo op zijn debuut had kunnen staan.
Sowieso verwijst Snoop Dogg veel naar dat grensverleggendeDoggystyle,natuurlijk ook met de titel. Er is nog een cruciale overeenkomst tussen de twee projecten: ook dit album is geproduceerd door Dr. Dre, de man die Snoop Dogg begin jaren negentig ontdekte. Ze hebben altijd een wonderlijk sterke chemie behouden, en online circuleren inmiddels filmpjes van deMissionary-studiosessies. Hierbij zegt de notoir kritische Dr. Dre telkens tegen Snoop dat hij een couplet opnieuw moet rappen, nog scherper, nog beter, nog een keer - en het werkt.
Het wonderlijke is alleen: productioneel blijft de plaat vlak. Dr. Dre's gebruikelijke sterke drums en donkere pianotonen zijn grotendeels ingeruild voor fletse bassen, doffe melodieën en rare overgangen. Er is opvallend veel gebruikgemaakt van witte rock van decennia geleden. Tom Petty's beroemdeMary Jane's Last Danceduikt in een wel erg licht aangepast jasje opnieuw op, Pink Floyd wordt fantasieloos gesampled, er is een vreemd rommelige samenwerking met Sting.
Op zich valt het te prijzen dat Dre iets nieuws probeert en zich niet bedient van de roemruchte g-funk die hij dertig jaar geleden al perfectioneerde, alleen ontbreekt het hier aan muzikaal vernuft. Zijn gebruikelijke veeleisendheid lijkt hij voor de beats te hebben losgelaten. En misschien was dat ook wel de inzet vanMissionary:de plaat is weliswaar muzikaal niet hoogdravend, maar er klinkt wel voortdurend plezier in door. Alsof deze twee artiesten vooral blij waren om na ruim dertig jaar weer een heel album samen te maken. Korte nummers, veel variatie, een opgeleefde Snoop Dogg die de indruk wekt dat hij tot zijn honderdste zo gretig kan blijven doorrappen. En ook Dre zelf klinkt opgetogen als gastartiest bijOutta Da Blue,waarbij de twee hiphoplegendes elkaar na elke paar regels afwisselen en hij voldaan stelt:'Took the fundamentals and have us some fun with it.'
Thomas Heerma van Voss
Snoop Dogg -Missionary
Ramona Rosales | Rechts: Snoop Dogg;