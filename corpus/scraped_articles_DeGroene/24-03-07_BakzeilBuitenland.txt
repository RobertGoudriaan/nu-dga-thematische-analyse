Bakzeil Buitenland

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
7 maart 2024
Een mooi voorbeeld van hoe de EU ten goede kan werken: laat Europese bedrijven voortaan extra scherp in de gaten houden of hun aanvoerketen niet verknoopt is met mensenrechtenschendingen, milieuschade of arbeidsrechtelijke misstanden. Ondernemingen zouden zich dan moeten inspannen om te controleren of, bijvoorbeeld, de goederen die ze inkopen niet gemaakt zijn door Oeigoerse dwangarbeiders in China. Goed idee, vonden ook alle lidstaten aanvankelijk. Tot het moment kwam om een handtekening te zetten voor een daadwerkelijke Europese afspraak. Op het laatste moment trok Duitsland zich terug, met Italië en andere landen in het kielzog.
De reden was dat grote Duitse bedrijven, zoals Volkswagen, zich hiermee te veel mogelijke aansprakelijkheid op de schouders zouden halen. Liever houdt de Duitse regering daarom het oude mechanisme in stand: zodra een onderdeel de Europese buitengrens is overgestoken en is verwerkt in een eindproduct stellen we niet te veel vragen meer. Noem het blauw-geel wassen, naar de kleuren die overal naast de nationale Europese vlaggen wapperen.
Je zou verwachten dat Europa, vooral Duitsland, heeft begrepen dat handeldrijven zonder de moraal mee te nemen in de prijs en in zakelijke beslissingen geen goed idee is. Met hetzelfde wegkijken werd decennialang Russisch gas gekocht en een vernietigingsoorlog tegen Oekraïne voorgefinancierd. Ter vergelijking: de VS hebben een importverbod op goederen uit Noordwest-China. Ongetwijfeld niet waterdicht, maar ingesteld vanuit de gezonde wens de staatskas van een totalitair regime niet te willen spekken.
Er tekent zich hier een patroon af. Aan goede voornemens geen gebrek in Brussel. Maar bij een zuchtje tegenwind wordt er schielijk bakzeil gehaald. Een ander recent voorbeeld is de wens om het gebruik van pesticiden aan banden te leggen. Dat het voor de landbouw ingewikkeld is om vervuilende en mogelijk kankerverwekkende hulpmiddelen af te zweren is evident. Dat het voor mens en natuur beter is om dat toch te doen, eveneens. Toch ging Brussel direct door de knieën toen boeren uit protest op de trekker sprongen. Hup, pesticideverbod van de baan. Want dit was, aldus EU-voorzitter Ursula von der Leyen, 'polariserend'. Zo werd ook grootschalige veeteelt uiteindelijk toch maar niet meegenomen in Europese beperkingen aan de uitstoot van broeikasgassen.
Een paar jaar geleden leek het erop dat Europa betekenisvolle stappen ging zitten richting een duurzame toekomst. De Green Deal waarmee de EU halverwege deze eeuw een klimaatneutrale geopolitieke entiteit zou worden, werd gevierd als een politiek succes. De feestvreugde heeft inmiddels plaatsgemaakt voor een 'we moeten nog zien'. Tekenend is de opstelling van de Belgische minister van Omgeving Zuhal Demir. In een brief die in handen kwam van nieuwssite Politico vraagt Demir of de regering van België, momenteel EU-voorzitter, haar positie niet kan gebruiken om zaken als natuurherstel en emissiereductie op de lange baan te schuiven. Eerder gaf de Belgische premier Alexander De Croo al aan dat een pauze voor milieuwetten wellicht een goed idee zou zijn.
Van dit soort schoorvoeten bij duurzaamheidsafspraken is volop sprake. Janusz Wojciehowski, EU-commissaris voor landbouw, wil de Green Deal helemaal schrappen. Maros Sefcovic, de Slovaakse eurocommissaris die de Green Deal-portefeuille van Frans Timmermans overnam, is druk bezig om uit te zoeken hoe de eisen voor verduurzaming beter kunnen aansluiten bij de wensen van de energie-intensieve industrie. 'De Green deal gaat uit als een nachtkaars', concludeerde de Europese nieuwssite Euractiv.
Ook de sterk afgezwakte Natuurherstelwet lijkt een vignet van Europees tekortschieten te worden. Na veel moeite ging het Europees Parlement akkoord met de gezamenlijke opdracht een einde te maken aan de steeds verdere verschraling van de Europese natuur. Maar een formeel akkoord van alle individuele lidstaten is nog niet binnen. Zo wacht Nederland nog verder onderzoek af naar wat de wet voor hier betekent. Een eventueel uiterst rechts kabinet kan zomaar hetzelfde doen als wat Duitsland deed inzake de Europese wet voor ketenverantwoordelijkheid.
En zo kwakkelt de EU richting de Europese verkiezingen dit voorjaar. Dat de Europese politiek naar rechts zal opschuiven ligt in de lijn der verwachtingen. Aan grote vraagstukken op het gebied van duurzaamheid, veiligheid en welzijn geen gebrek. En juist op dat moment neemt het Europees vermogen om daar iets aan te doen steeds verder af.
Van schoorvoeten bij verduurzaming is volop sprake in de EU