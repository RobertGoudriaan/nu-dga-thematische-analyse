Liefde begint met een metafoor Zomerlezen

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
27 juli 2023
Alsof ze in een biezen mandje was meegevoerd door de stroom van de rivier, kwam Tereza bij Tomas inDe ondraaglijke lichtheid van het bestaanvan Milan Kundera.
Is het wel liefde?Is het niet gewoon hysterie? De Praagse chirurg Tomas vraagt het zich af als hij Tereza toelaat in zijn leven. Hij kent haar amper, ze heeft hem een paar weken ervoor als serveerster in een café in een provincieplaats een cognacje gebracht. Wat een eenmalige vrijage had moeten worden, loopt uit op een weeklange logeerpartij omdat ze ziek wordt en koorts krijgt. En dan dus die vraag: wat is dit? Moet hij, die afgezworen had ooit nog met een vrouw samen te leven, haar voorgoed naar Praag laten komen?
Voordat hij het weet, staat zij al bij hem op de stoep,Anna Kareninaonder de arm. Hij heeft het idee dat iemand haar als een kind in een biezen mandje heeft gelegd en met de rivierstroom heeft meegestuurd, opdat Tomas haar op de oever van zijn bed eruit zou vissen. Met het fatale gevolg - hij ruikt haar koortsige adem, voelt haar hand in de zijne - dat hij nu al weet Tereza's dood niet te zullen overleven. Hij zou naast haar gaan liggen en samen met haar sterven. 'Wat kon het anders zijn dan liefde die zich zo aan hem kenbaar maakte?'
De onlangs op 93-jarige leeftijd overleden Tsjechische schrijver Milan Kundera, die na de Russische inval in zijn land een nieuw domicilie vond in Parijs, schreef midden jaren tachtig metDe ondraaglijke lichtheid van het bestaaneen roman waarin politiek en liefde een vanzelfsprekend verband aangaan. Onomwonden geschreven, sexy en meeslepend, en tegelijkertijd historisch en filosofisch ingekaderd. Zozeer draaiend om de liefde tussen een man en een vrouw die elkaar telkens terugvinden, dat het zonder de context van de Praagse Lente, het vleugje Tsjechisch exotisme en de vele passages waarin abstracte begrippen als ziel, vrijheid en de eeuwige wederkeer der dingen worden gedefinieerd, een kasteelroman zou zijn. En dat is het natuurlijk óók, zij het dat de intellectuele inbedding de liefdesgeschiedenis optilt tot iets wat je altijd bijblijft.
Allereerst is daar de verteller, bescheiden aanwezig maar op cruciale momenten opduikend om het verhaal zijn metaforische allure te geven. 'Ik denk al vele jaren aan Tomas', schrijft hij. Hij ziet hem pas echt voor zich in het licht van Parmenides' gedachtes over lichtheid en zwaarte. 'Ik zie hem thuis voor het raam staan, starend over de binnenplaats naar de muren aan de overkant en hij weet niet wat hij doen moet.'
Het leven gaat voorbij en dat maakt alles vergeeflijk. Hoe kan iemand ooit weten wat hij wil als hij maar één leven heeft? Hoe kan hij de juiste beslissing nemen? Er is geen vergelijking mogelijk, er is geen betere of slechtere keuze. Is zwaarte verschrikkelijk en leegte schitterend? Parmenides vond lichtheid positief, zwaarte negatief. Maar de zwaarste last is ook de meest intense levensvervulling, vindt de verteller.
Bij Kundera, in ieder geval bij monde van diens mannelijke protagonist, is die zwaarte al gauw die van het mannenlichaam waarvan de vrouw toch niets liever kan willen dan die óp haar te voelen. Vanuit het perspectief van Tereza, die in het tweede deel aan het woord komt, wordt het een ander verhaal. Ze schreeuwt als Tomas op en in haar is, zodat ze haar zintuigen bedwelmt en lichaam en ziel één kunnen worden. Ze wil leren licht te zijn, maar kan seks niet los zien van liefde (Kundera zegt het mooier).
Heb je er eenmaal oog voor, en een zomerserie over grote liefdesromans vraagt om dat oog, dan levert Kundera met deze roman zijn eigen versie van Roland Barthes'Fragments d'un discours amoureuxdat zes jaar eerder verscheen. Schreef Barthes een glossarium van de verliefde staat, waarin hij begrippen als Afhankelijkheid, Obsceen en Smachten invult, Kundera last in het derde deel van de roman een 'Klein woordenboek van onbegrepen woorden' in, waarin hij termen als Vrouw, Trouw, Verraad en Muziek op een grappige manier doceert. Aan de hand van de verwikkelingen tussen twee liefdesparen - naast Tomas en Tereza spelen Tomas' vaste minnares Sabina en haar getrouwde minnaar Franz een iets kleinere rol - laat hij zien hoe liefde, seks en trouw in het leven van alledag voortdurend laveren tussen zwaar en licht.
Tomas is tien jaar geleden gescheiden en heeft geleerd dat hij vrijgezel moet blijven om te kunnen overleven. Om gevaarloos te kunnen beminnen heeft hij allerlei regels bedacht. Nooit blijven slapen bijvoorbeeld. Vrijen kan met iedereen, bij wijze van spreken, slapen slechts met die ene. Alleen dan ook voelt geen van zijn vriendinnen zich achtergesteld. Een andere belangrijke regel, die hij ook zijn vrienden voorhoudt: houd het getal drie aan. Als je één vriendin kort na elkaar wil zien, laat dat niet meer dan drie keer zijn. Bij een jarenlange relatie moet je tussen je afspraken door steeds een termijn van drie weken aanhouden waarin je haar níet ziet. Alleen dan raakt een erotische vriendschap niet belast met 'de agressie van de liefde'.
Maar dan spoelt dat biezen mandje aan, met Tereza erin. Telkens weer die bewoordingen van Tomas: het mandje, de rivierstroom, de oever van zijn bed. Als de dochter van de farao de kleine Mozes niet uit de Nijl had gevist, zou er geen Oude Testament zijn, geen civilisatie. En al die oude mythen die beginnen met iemand die een kind redt! De verteller waarschuwt: metaforen zijn een gevaarlijke zaak, zeker als het op liefde aan komt. 'Liefde kan geboren worden uit één enkele metafoor.'
Tereza blijft, zij het dat Tomas haar geheim houdt voor zijn vriendinnen. En omgekeerd: hij houdt zijn vriendinnen geheim voor Tereza. De enige die hem begrijpt is zijn vaste minnares Sabina, kunstschilder. 'Ik hou van je omdat je het tegenovergestelde van kitsch bent', zegt ze hem. 'In het rijk van de kitsch zou men je aanzien voor een monster.'
In Sabina's ogen bestaat er niets mooiers dan verraad, want verraad betekent de rij durven verlaten en zich in het onbekende storten. Zij is duidelijk geen partij voor Franz, voor wie trouw eenheid geeft aan het leven dat anders uiteen zou spatten. Trouw aan Sabina welteverstaan, zijn vrouw is een ander verhaal. Hij trouwde met haar omdat zij met zelfmoord dreigde als hij haar zou verlaten. Hij vond haar niet overdreven aardig, maar haar liefde leek hem fantastisch.
Franz denkt zijn liefde voor Sabina te moeten bekennen aan zijn vrouw, om onbezwaard met Sabina verder te kunnen leven. Voor Sabina betekent dat het einde van hun liaison. Wie zijn intimiteit verliest, vindt zij, verliest alles. Sterker nog: iemand die zijn intimiteit vrijwillig prijsgeeft is een monster. Alleen door haar liefde geheim te houden, kan zij leven in de waarheid. InDe ondraaglijke lichtheid van het bestaanlaat Kundera telkens de twee polen elkaar aantrekken en afstoten. Tomas en Sabina zijn licht, Tereza en Franz zijn zwaar. Licht met licht zou in principe het mooist denkbaar kunnen zijn, maar is op de lange duur kennelijk ondraaglijk. Sabina voelt leegte als er niets meer is om te verraden. De liefde voor Tereza vermoeit Tomas, omdat hij steeds iets moet verbergen, verdoezelen, maar als zij uit achterdocht snuffelt in z'n spullen houdt hij alleen nog maar meer van haar. Lange tijd kan hij zichzelf voorhouden dat zijn avonturen haar niet bedreigen, dus waarom zou hij ze opgeven? 'Het zou even zinloos zijn als zich een voetbalwedstrijd ontzeggen.'
De politieke situatie zet de manoeuvreerruimte van de geliefden op scherp. De eerste keer dat Tereza hem verlaat, samen met hond Karenin, voelt Tomas zijn medeleven met haar zwaarder dan welke tank dan ook. Voor het eerst ervaart hij dat de eigen pijn niets is vergeleken bij de pijn die je voelt voor de ander. De zwaarte van zijn liefde voor haar zet zich in hem vast. Lange tijd dacht hij iedere vrouw seksueel te moeten veroveren, tot hij erachter komt dat hij al die veroveringen ook zomaar weer vergeten is. En dat er maar één iemand is die tot zijn poëtisch geheugen heeft weten door te dringen.
Hier komt de verteller weer om de hoek, om ons eraan te herinneren dat metaforen gevaarlijk zijn. En dat liefde begint op het moment dat iemand zijn eerste woord grift in ons poëtisch geheugen, oftewel die plek in ons brein waar alles wordt geregistreerd wat ons heeft betoverd, ontroerd, wat ons leven mooi heeft gemaakt. De tweede helft van jezelf, zoals in Plato'sSymposium,krijg je niet. In plaats daarvan krijg je in een mandje Tereza op je afgestuurd.
Tomas' buiging voor Tereza's zwaarte krijgt in het slotdeel, 'Karenins glimlach', zijn volle dramatische omvang. Of misschien is het ironie. Tereza vraagt zich af of de liefde die haar bindt aan Karenin, haar hond, niet beter is dan die tussen haar en Tomas. 'Beter. Niet groter.' Tot op het laatst toe overheerst haar wantrouwen, tot ze een moment van zelfinzicht heeft. Haar liefde vond ze boven elke twijfel verheven, terwijl ze zijn liefde aanzag voor consideratie.'If equal affection cannot be/ let the more loving one be me',dichtte W.H. Auden. Maar hoezo zou Tereza 'the more loving one' zijn, en niet Tomas?