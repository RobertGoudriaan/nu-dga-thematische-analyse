Wetenschap onder vuur In Den Haag

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
13 februari 2025
Volgende maand leggen medewerkers van Nederlandse universiteiten hun werk neer. De stakingsacties zijn een reactie op de ongekende bezuinigingen die het kabinet-Schoof heeft afgekondigd op het hoger onderwijs en de wetenschap. En dat terwijl deze sector al jarenlang structureel ondergefinancierd is. De bezuinigingen gaan gepaard met de aangekondigde Wet internationalisering in balans, die de instroom van internationale studenten moet beperken en de Nederlandse taal en cultuur in het hoger onderwijs moet versterken. Vooruitlopend hierop hebben universiteitsbestuurders in Utrecht en Leiden aangekondigd te overwegen complete bachelor-programma's te schrappen. Dit treft vooral de geesteswetenschappen.
Het is kortzichtig te denken dat deze ingreep met een volgend kabinet eenvoudig kan worden teruggedraaid; het herstel van verloren unieke expertise zou decennia duren. Evenzeer is het naïef te veronderstellen dat deze bezuinigingen en het sluiten van opleidingen als Islam en Arabisch en African Studies losstaan van uiterst rechts regeringsbeleid.
Uiterst rechtse partijen en bewegingen hebben een moeizame relatie met universiteiten, die volgens hen symbool staan voor internationalisering, de 'linkse elite' en genderdiscussies - allemaal thema's waar zij zich fel tegen verzetten. In juni vorig jaar beweerde PVV-Kamerlid en onderwijswoordvoerder Reinder Blaauw dat universiteiten 'te vaak op kansengelijkheid in plaats van op kwaliteit' zouden inzetten en dat 'de activistische wokecultuur' te lang dominant was. De PVV stelt in haar verkiezingsprogramma van 2023 dat Nederlandse universiteiten primair bedoeld moeten zijn voor 'onze kinderen'. De partij pleit daarom voor een drastische beperking van de studiemigratie en wil dat bacheloropleidingen enkel nog in het Nederlands worden aangeboden.
Een vergelijkbaar discours vinden we bij andere uiterst rechtse partijen in Europa. De Oostenrijkse FPÖ heeft het over 'geïdeologiseerde' wetenschap, wat gepaard gaat met aanvallen op genderstudies en onderzoek naar migratie en racisme. Tijdens de coalitieonderhandelingen eiste de partij onlangs dat wetenschappelijke artikelen voortaan uitsluitend in het Duits gepubliceerd worden. Bij het partijcongres van de AfD vorige maand kondigde lijsttrekker Alice Weidel aan dat een regering onder haar alle afdelingen genderstudies in Duitsland zou sluiten: 'We gooien al deze professoren eruit.' Eerder beweerde ze in een gesprek met Elon Musk dat studenten 'niets zouden leren, alleen woke en linkse genderdingen'.
Extreem-rechts is steeds nadrukkelijker aanwezig op straat en in de media, en kan daarmee invloed uitoefenen op het onderwijsdebat. Dankzij electorale winst is de beweging ook sterker vertegenwoordigd in de institutionele politiek. De onderwijskundige Anja Giudici laat op basis van archiefonderzoek zien dat extreem-rechtse organisaties in de naoorlogse periode geobsedeerd raakten door onderwijs. Ze onderzocht programma's van extreem-rechtse organisaties in Frankrijk, (West-) Duitsland en Italië en ontdekte dat zij 'misleidend onderwijsbeleid' beschouwden als de hoofdoorzaak van alle maatschappelijke en politieke problemen.
De periode na 1945 kende een fundamentele transformatie van het Europese onderwijs. Deze hervormingen waren gebaseerd op een brede consensus onder de traditionele politieke partijen over de principes die het onderwijsbeleid zouden moeten ondersteunen: economische groei en sociale rechtvaardigheid. Er kwam ook meer aandacht voor cultureel pluralisme en de bescherming van de rechten van gemarginaliseerde groepen. De ideologie van extreem-rechts staat hier haaks op: zij beschouwt sociale ongelijkheid in de maatschappij als natuurlijk en wenselijk.
De ideologische kernelementen van uiterst rechts zijn nativisme, autoritarisme en populisme. Nativisme stelt dat 'niet-inheemse' personen en ideeën een bedreiging vormen voor de homogene natiestaat. Autoritarisme is het geloof in een strikt hiërarchisch geordende samenleving. Bij populisme staan anti-elitisme en volksverheerlijking centraal. Vanuit deze definitie is het niet verrassend waarom universiteiten als aartsvijanden worden gezien. Bovendien moeten scholen en universiteiten kritische burgers opleiden - een vereiste voor een democratie. Zoals Ingrid Robeyns, hoogleraar ethiek van de instituties aan de Universiteit Utrecht, het in deNRCscherp verwoordde: 'Democratisch verkozen politici met autoritaire aspiraties proberen publieke instituties te ondermijnen, omdat die cruciaal zijn voor waarheidsvinding en de bescherming van liberale grondrechten.'
Dat de kaalslag op de Nederlandse universiteiten als verlengstuk van extreem-rechtse ideologie kan worden gezien, mag duidelijk zijn. Daarnaast zijn de plannen ook economisch onverantwoord. Investeren in onderwijs en onderzoek betekent investeren in kennis en de toekomst. Het is ironie van de bovenste plank dat juist de term 'innovatie' maar liefst 85 keer voorkomt in het regeerprogramma van het huidige kabinet. De bezuinigingen op het hoger onderwijs en de wetenschap raken de kern van onze samenleving. Ze vereisen dan ook een krachtige maatschappelijke reactie.
Studenten 'leren niets, alleen woke en linkse genderdingen'