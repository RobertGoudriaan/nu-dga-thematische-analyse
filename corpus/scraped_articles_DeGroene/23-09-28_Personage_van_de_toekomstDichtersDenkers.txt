Personage van de toekomst Dichters&Denkers

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
28 september 2023
Als intellectueel nam Anil Ramdas - terecht - de vrijheid om kritisch te schrijven over alles. Ten onrechte werd hij gereduceerd tot modelallochtoon. Hij toonde Nederland de nieuwe realiteit van wereldwijde migratie. Hij was de man die het koloniale verhaal belichaamde.
Deze week verschijnt de biografievan Anil Ramdas, de essayist, romanschrijver en programmamaker die zijn leven tragisch beëindigde in februari 2012. De titel is zijn verzuchting: 'In wat voor land leef ik eigenlijk?'
'Land' kan slaan op zijn geboorteland Suriname, waar hij in 1958 werd geboren, maar ook op Nederland waar hij in 1977 aankwam en een carrière opbouwde als luis in de pels van zowel wit als Surinaams Nederland. Maar na lezing van deze biografie dacht ik zelf ook: in wat voor land leef ík eigenlijk? Want leven en werk van Ramdas confronteren álle lezers met een Nederland dat tijdens Ramdas' leven nog diep koloniaal was. Het apart zetten van zwarte mensen was normaal en hoe dat uitpakt voor een jonge hoopvolle man van kleur maak je van binnenuit mee. Je ziet niet alleen het individu, maar ook de collectieve onwetendheid van een witte samenleving die maar moeizaam uit die stand kwam. Hoe Ramdas de katalysator werd van dat proces, hoe hij het beleefde, het analyseerde en zich ertegen wapende, hoeveel invloed hij daardoor kreeg, dat alles maakt deze biografie fascinerend zichtbaar.
De biograaf Karin Amoetmakrim brengt grote kennis mee van de Surinaamse geschiedenis, de migratiegeschiedenis en het debat daarover, plus kennis van Europese intellectuele tradities en literatuur. Als collega-romanschrijver van kleur, achttien jaar jonger dan Ramdas, heeft ze een scherpe kijk op de manier waarop hij werd gecast in de rol van allochtoon. Ramdas is bij Amoetmakrim als de seismograaf, die drie decennia Nederlandse worsteling met postkolonialiteit registreert. Het geschiedverhaal van de aanloop tot de Surinaamse onafhankelijkheid, de rommelige staatsgreep van Bouterse, diens aanvankelijke succes in de opbouw van het land, de Decembermoorden en de splijting die deze in de Surinaamse gemeenschappen tot gevolg had wordt helder en genuanceerd verteld, juist omdat de gevolgen ervan voor de jonge Anil en zijn geliefden erin centraal blijven staan. Na die Decembermoorden weten Anil en zijn Chandra dat ze niet naar Suriname zullen teruggaan. Die wens blijft onvervuld. Ze hebben hun land verloren. Paradoxaal genoeg beklijft het geschiedverhaal beter als het is opgehangen aan een individu. De rampen worden daardoor niet kleiner maar juist groter.
Allereerst pakte mij het levensverhaal. Anil wordt als derde kind geboren uit hindoestaanse ouders die zijn uitgehuwelijkt op basis van een foto. Ze passen totaal niet bij elkaar. Kamla is zestien, mooi, avontuurlijk en eigenzinnig. Ze komt uit Brits-Guyana, spreekt Engels en wordt benijd om haar schoonheid en internationale uitstraling. Harripersad is een vijf jaar oudere, conservatieve leerling-onderwijzer. Kamla baart kinderen - Anil is haar derde - en volgt haar echtgenoot naar diens eerste baan in het boerse Nickerie. Zij lijdt onder een leven dat ze had willen ontvluchten. Na tien jaar wordt deze man ook gewelddadig. Anils latere feminisme, zijn ambitie en kosmopolitisme staan niet los van de hechte band met zijn moeder.
In 1965 trekt het gezin naar Paramaribo, waardoor Anil als zevenjarige zijn eerste emigratie beleeft. Hij krijgt nog een broertje en een zusje, de laatste van een andere vader. Hij probeert de vrede te bewaren tussen zijn vechtende ouders, maar die scheiden. Anil blijft bij zijn moeder en zijn jongste zusje, zijn moeder ontwikkelt zich tot een succesvol cultureel ondernemer.
Op de middelbare school zijn het progressieve, uit Nederland afkomstige leraren die Anil intellectueel vormen. Nederlandse literatuur is ruim voorhanden en richtinggevend voor de ambitieuze scholier. Ondanks zijn tengere gestalte en zijn vechtangst handhaaft hij zich door bijdehand te praten en grappen te maken. Zijn angst bezweert hij door in een boom te klimmen en de sterkere jongens letterlijk en figuurlijk uit de hoogte te observeren. Hij laat zich niet klein maken, en volgt daarin zijn moeder. Op die verdedigingsmechanismen blijft hij ook later steunen.
Ruziënde ouders zijn vaak een voorspeller van hechtingsproblemen van hun kind, maar Anil gaat een gelukkig en niet-gearrangeerd huwelijk aan, met zijn buurmeisje Chandra. Ze zijn pas zeventien en negentien als ze trouwen. Meteen daarna emigreren ze naar Nederland om te studeren en ze blijven lang bij elkaar. Anil wordt naast zijn gretige studeren (cum laude sociale geografie) en zijn alras drukke schrijven voorDe Groene Amsterdammer,een toegewijd vader van twee kinderen en een zorgzame pater familias voor zijn zusjes. Dat was deels hindoestaanse familie-eer, maar ook verantwoordelijkheidsgevoel en feminisme. Hij begon aan een proefschrift bij de hoogleraren Abram de Swaan en Teun van Dijk, dat na jaren werk afketste op een bureaucratisch probleem: de overheid verbood dat de door Ramdas bestudeerde asielzoekersverhalen uit ind-rapporten door zijn dissertatie openbaar zouden worden.
Ramdas zag een universitaire carrière aan zich voorbij gaan, maar liet zich niet uit het veld slaan.
Als redacteur vanDe Groenewerd hij het kanaal waardoor een vloed van internationale academische kennis van postkolonialiteit toegankelijk werd voor een breder publiek. In zekere zin was het eenblessing in disguisedat hij niet door de universiteit werd opgeslokt. Hij mat zich met denkers als Stuart Hall (zijn held), Edward Said, Franz Fanon, Anthony Appiah, met de activiste Nawal al Saadawi en met de schrijver V.S. Naipaul, en ontwikkelde een meeslepende stijl waarin hij het kleine met het grote, het persoonlijke met het politieke verbond. Hij ondernam een stoutmoedige vlucht naar voren om alle negatieve associaties van migranten met achterstand en slachtofferschap te doorbreken. Ramdas draaide het om: de migrant had niet één identiteit maar vele identiteiten, hij/zij was van nature kosmopoliet, kende niet één wereld maar meerdere, kende zowel het centrum als de marges, wist meer dan de gemiddelde autochtoon. De laatste was eerder degene met een achterstand. Hij creëerde de identiteit die hij ambieerde: 'Ik charmeerde mijn omgeving met dit moderne en kosmopolitisch aandoende zicht op de lijdzame armzaligheid van de buitenlander; ik bevorderde de vreemdeling met terugwerkende kracht tot het personage van de toekomst en gaf mezelf daarmee een lucratieve positie in de wereld.'
Het was nog steeds de kleine Anil die in de boom zat, vastbesloten zich niet in elkaar te laten slaan door jongens die hij intellectueel verre de baas was. Eerlijk en zelfreflexief als hij was, doorzag hij zijn eigen vlucht naar voren. Die leidde ook tot kritiek op radicale antiracisten. Zij dachten te stigmatiserend en polariserend, waren ingegraven in de vaste identiteiten van wit of zwart die Ramdas juist op losse schroeven had gezet. Hij weigerde gereduceerd te worden tot zijn kleur, negeerde dus het probleem en positioneerde zich als iemand die zich trots identificeerde met de westerse beloften van gelijkheid en vooruitgang. Als intellectueel eiste hij de vrijheid op om kritisch te kunnen schrijven over alles en allen, en dus ookiedereende oren te wassen: de witte goegemeente die zijn handen had afgetrokken van de beschavingsmissie zodra de gekoloniseerden naar Nederland kwamen. De Nederlandse overheid die er zich met een er haastig doorgejaste onafhankelijkheid van af had gemaakt. Het irritante witte schuldgevoel. De Surinaamse politici die incompetent, de zwarte schrijvers die onbetekenend waren. Het verlammende traditionalisme dat in ex-koloniale samenlevingen wereldwijd het individu en de vrijheid bleef smoren. Hij kon de Surinaamse gemeenschap in Nederland bespotten, uit woede over haar gebrek aan daadkracht en ambitie. Hij treurde over een verloederend Suriname, en doorzag de witte Nederlanders die te graag zagen hoe hij, de kleurling, het vuile werk voor hen opknapte, zoals V.S. Naipaul dat als 'nestbevuiler' van dienst het voor de Britten had gedaan.
Evengoed kraakte hij witte auteurs als Zwagerman en De Winter vanwege hun onvermogen om geloofwaardige zwarte personages te beschrijven. Hij werkte zich een slag in de rondte en bleef desondanks, zoals zijn vriend Stephan Sanders het formuleerde, 'een stoomwals van blijmoedigheid en optimisme'.
Ramdas brak door in eenZomergasten-uitzending van 1992. Hij begon met het tonen van een scène uit de filmApocalypse Now,het beeld van een helikopter die alles onder zich verwoest. Bij de vlammenzee zingt Jim Morrison:'This is the end, my friend.'Dat beeld was 'de soundtrack van de tijdgeest', volgens Anil: superieure technologie en blinde verwoesting ineen. In een drie uur durend betoog gaf de welbespraakte dertiger een college over de dubbele erfenis van het Westen, die paradoxale combinatie van vooruitgang en destructie. Komend uit een arm en achtergesteld Suriname begreep hij niet dat welgesteld Nederland aan de vooruitgang was gaan twijfelen. Het 'apathische engagement' dat hij aantrof zag hij als het onvermogen van witte, autochtone intellectuelen om hun eigen beschaving te begrijpen.
In dat gat sprong hij, met indrukwekkende kennis van geschiedenis, psychologie, filosofie en literatuur. Ontspannen, briljant en ook nog eens uitzonderlijk mooi demonstreerde hij dat hij niet de allochtoon van dienst was, die verontwaardigd kwam klagen over racisme. De hele actualiteit,
alle prangende kwesties en de historische wortels daarvan eigende hij zich toe als zijn terrein. Amoetmakrim laat zien hoe doelbewust hij zijn 'postuur' vormgaf. BijZomergastenliet hij zien wie hij was, wat hij kon, wie hij wilde zijn. Anil had lang genoeg in de boom gezeten: hij had scherp gezien welke plaats hij beneden wilde innemen.
Hoe hij desondanks steeds weer werd gereduceerd tot modelallochtoon beschrijft de biograaf genuanceerd, evenals de bewegingen van het migratiedebat - via Bolkestein, de fatwa tegen Rushdie, Scheffer, 9/11, de moord op Van Gogh - en Anils posities daarin. Ramdas drukte Nederland als geen ander met de neus op de nieuwe realiteit van wereldwijde migratie en de plicht van intellectuelen die prioriteit te geven in hun denken: 'Als je eenmaal besmet bent met het idee van het Westen, van de rijkdom niet alleen maar ook van de rechten die je hebt, die vrijheid die je hebt, de culturele waardigheid als individu, dan is dat onverwoestbaar. (...) Zolang men daar geen greep op krijgt is geen muur te hoog. Men komt er toch door. Het Westen kan niet anders dan doorgaan met de wereld verwestersen. En dus ook deze mensen in zich opnemen. Er is geen keus. Het Westen ontkent die betekenis. En daar ontstaat die hele vluchtelingenproblematiek uit.'
Ramdas zei het in 1992; het had nu kunnen zijn. Ramdas zette vernieuwende televisieprogramma's op alsIn mijn vaders huis,waarin hij Nederland kennis liet maken met befaamde postkoloniale denkers. In 1996 volgden uitzendingen met zijn vriend Stephan Sanders,Het blauwe licht.
Daar begon iets fout te gaan: Anil ging drinken. Hij kon arrogant doen, als tegenwicht tegen zijn onzekerheid, een patroon dat hij zelf al vroeg onderkende. In zijn volgende baan als buitenlandcorrespondent voor deNRCin India raakte hij zijn zelfvertrouwen kwijt. De armoede en het geweld dat hij daar aantrof schokten hem diep. Niemand kende hem in New Delhi en kennelijk had de opgebouwde roem hem meer gesteund dan hij zelf wist. Hij voelde zich eenzaam. Hoewel zijnNRC-stukken van hoge kwaliteit bleven, verlengde hij zijn correspondentschap niet. Chandra wilde dat hij afkickte, zijn huwelijk begon te kraken. Terug in Nederland werd hij directeur van De Balie, waar hij opnieuw uitstekende programma's maakte maar bleef doordrinken en daardoor faalde als zakelijk leider. Ontslag kon niet uitblijven. Zonder zijn gezin ging hij naar Paramaribo om een boek te schrijven. Dat kwam er, maar de drank won. Chandra verliet hem. Zijn laatste romanBadaloogstte niet het succes waarop hij hoopte. In 2012 pleegde Ramdas zelfmoord. Nederland verloor een van de belangrijkste denkers van zijn tijd.
Ik las deze voortreffelijke biografie in één adem uit. Het is een proefschrift, en ook een voorbeeldige geschiedenisles, gesponnen rondom die ene man die het koloniale verhaal belichaamde, leefde en hartstochtelijk van zich af probeerde te werpen. Hij daagde Nederland uit datzelfde te doen.
... KARIN AMATMOEKRIM In wat voor land leef ik eigenlijk? Anil Ramdas, onmogelijk kosmopoliet Prometheus, 448 blz.