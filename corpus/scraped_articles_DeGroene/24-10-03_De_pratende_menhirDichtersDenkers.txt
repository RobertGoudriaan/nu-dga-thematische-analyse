De pratende menhir Dichters&Denkers

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
3 oktober 2024
Werner Herzog gaat inDe toekomst van de waarheidde werkelijkheid te lijf met fictie. Zoals hij dat in al zijn films en in zijn leven ook doet, om zo tot de kern te komen.
Werner Herzog was ooit in Delftgeweest. Dat was het eerste dat ik van de Duitse filmregisseur wist.
Het was een paar jaar voor mijn geboorte geweest, maar mijn moeder had uit nieuwsgierigheid rondgehangen op of rond de set vanNosferatu, Phantom der Nacht(1979). Omdat ik de aantrekkingskracht van horrorverhalen altijd instinctief heb begrepen zonder hem daadwerkelijk zelf te voelen, duurde het lang voordat ik de film eindelijk zag. Maar daarvoor al had ik geweten hoe de Grote Markt er destijds had uitgezien, en dat Herzog niet ver weg, in Schiedam, duizenden ratten had losgelaten en wat een commotie dat had veroorzaakt.
Werner Herzog had zijn schoen opgegeten. Dat was het tweede verhaal dat ik over hem hoorde. Hij zou een weddenschap hebben verloren van een andere documentairemaker. Was dat echt waar? Of werd ik geacht te begrijpen dat het een grap was? Het was lang voordat het beeldmateriaal van die avond in Chez Panisse in Berkeley, Californië, waar Herzog tijdens het koken van zijn schoen werd bijgestaan door de legendarische chef-kok Alice Waters, op afroep beschikbaar was.
Maar wat ik volgens mij ook toen al begreep, was dat het het soort verhaal was dat moest getuigen van een diepere waarheid, dat de feitelijke omstandigheden van ondergeschikt belang waren. Het ging erom dat Werner Herzog het soort man was dat een weddenschap zou afsluiten waarbij het opeten van zijn eigen schoen een vanzelfsprekende inzet was, en dat hij het soort man was dat als hij de weddenschap eenmaal had verloren die op het oog toch absurde belofte ook echt gestand zou doen. Een man die altijd bereid was hoog in te zetten en een man van zijn woord, een man die er genoegen in schepte waar mogelijklarger than lifete zijn - een mens tussen de mensen te zijn, maar toch ook alvast een beetje mythe te worden.
De verhalen over Herzog zijn eindeloos herhaald. Hoe meer van die verhalen je op elkaar stapelt, hoe onwerkelijker het bouwwerk wordt. Kan één man niet alleen zo veel gewerkt hebben, maar ook zo veel geleefd? Hij trok een boot over een berg in de jungle en terwijl hij dat deed werd zijn steracteur, een man die hij ooit als zestienjarige toevallig in een pension in München had leren kennen, langzaam maar zeker steeds waanzinniger en werden twee helpers op de set 's nachts door een lokale stam met pijlen doorzeefd - een voorval dat het stel wonder boven wonder overleefde na een spoedoperatie waarbij Herzog met een zaklamp moest bijschijnen. Hij liep van München naar Parijs omdat hij zichzelf ervan had overtuigd dat die pelgrimage de enige manier was om de hoogbejaarde Lotte Eisner, een goede vriendin en de enige niet verwoeste brug tussen de voor- en naoorlogse Duitse cinema, te redden nu ze op de rand van de dood balanceerde. Hij werd boven op een heuvel in Los Angeles geïnterviewd door Mark Kermode toen hij plotseling werd getroffen door een kogel. Even later trok hij zijn boxershort naar beneden - is er iets dat sneller demystificeert dan de aanblik van iemands bonte ondergoed? - en sprak hij de onsterfelijke woorden:'It's not a significant bullet.'
Maar hadden al die verhalen - deze en vele, vele anderen komen in een razend tempo voorbij in zowel de recente documentaireRadical Dreamer(2022) als Herzogs heerlijke memoiresIeder voor zich en God tegen allen(2022) - hetzelfde effect gesorteerd als hij een man met een onopvallende stem was geweest?
Want op de een of andere manier kun je je moeilijk aan de indruk onttrekken dat het die stem is die hem zijn cultstatus heeft bezorgd. Het is alsof een menhir talig is geworden, alsof je naar een grot vol vleermuizen of zo'n voorouderbeeld op Paaseiland zit te luisteren, alsof God zelf op zijn borstkas is gaan zitten om hem ervan te weerhouden zijn inzichten in het universum en de condition humaine met ons te delen. Zijn stem is in ons hoofd gekropen. We horen hem praten wanneer we een meme voorbij zien komen. (Hoe flinterdun is in onze tijd de grens tussen een mythe en een meme?) Herzog die in een vaal poloshirt in de jungle staat, jong en fit en uitbundig besnord maar met een zichtbaar zwaar gemoed:'Taking a
close look at - at what's around us there - there is some sort of harmony. It is the harmony of ... overwhelming and collective murder.'
En uit dezelfde documentaire, over de hallucinante wordingsgeschiedenis vanFitzcarraldo(1982):'The trees here are in misery, and the birds are in misery. I don't think they ... they sing. They just screech in pain.'
Een graslandschap, wiegend in de wind, uit zijn film over 'het enigma' Kaspar Hauser:'Don't you hear that horrible screaming all around you? That screaming men call silence?'
Het nu net verschenenDe toekomst van de waarheidopent met een Perzische legende. 'God had een grote spiegel, en toen God in de spiegel keek zag hij de waarheid. Toen liet God de spiegel vallen, en de spiegel sprong in duizend scherven uiteen. De mensen haastten zich om een van de scherven te pakken. Ze keken allen in hun scherven, zagen zichzelf en dachten de waarheid te kennen.'
Wat is 'waarheid' volgens Herzog? Niemand weet wat het is, zegt hij, maar het komt hem voor als iets wezenlijk anders dan 'een vaste ster in de verte, waar ze verankerd is, die vroeg of laat bereikbaar zal zijn'. Wat hij onder waarheid verstaat situeert hij eerder in de poging, in de inspanning, om dat wat zich aan of voorbij die horizon bevindt te naderen. 'Een beweging in haar richting, als onzekere reis, als zoektocht vol moeite en vergeefsheid. Maar deze tocht naar het onbekende, naar de schemering van een groot en eindeloos woud, geeft ons betekenis en waardigheid. Het is deze tocht die ons onderscheidt van de koeien in de wei.'
De wijze waarop Herzog reflecteert op sommige hedendaagse ontwikkelingen - de vlucht die kunstmatige intelligentie lijkt te nemen, de dreiging van 'nepnieuws', de ijdele dromen over nieuwe, verre ruimterijzen - is vermakelijk maar soms ook wat oppervlakkig en zo nu en dan is zijn grip op zaken glibberig. Hij lijkt bijvoorbeeld niet helemaal te begrijpen dat kunstmatige intelligentie die 'hallucineert' minder te maken heeft met iets wonderlijks als een ontluikend bewustzijn of dromen en veel meer met wat de Amerikaanse filosoof Harry Frankfurt ooit omschreef als 'bullshit'.
Maar Herzog, die onlangs de eerbiedwaardige leeftijd van 82 bereikte, is altijd meer dichter dan filosoof geweest. Iemand met een poëtisch begrip van de wereld, iemand die anders dan zijn collega's van decinema véritéaltijd heeft geloofd dat 'alleen stilering, fictie, poëzie en fantasie een diepere laag van waarheid kunnen blootleggen, een verre echo van iets wat ons verlichten kan, voorbij de overdracht van pure informatie' en iemand die in die zin altijd nieuwsgieriger was naar wat hij de 'extatische waarheid' noemde.
Hij is altijd open geweest over de verdichtsels die hun weg naar zijn films vonden. Hij is altijd op hetzelfde moment bezig met het documenteren en met het zoeken naar een dieper begrip van wat hij vastlegt. Hij poetst dingen op om wat hij als hun diepere kern beschouwt beter tot zijn recht te laten komen. Fictie is, zo blijkt uit hoe hij over zijn eigen films spreekt en over de verzinsels van anderen in het echte leven, een manier om de werkelijkheid recht te doen. Hij voegt rijm toe, en metaforen en juxtaposities, uitroeptekens en onderstrepingen. Hij gaat de werkelijkheid te lijf met literaire middelen.
Hij zoekt naar waarheid in een mentale ruimte waar de dingen niet stevig verankerd zijn - waar ze onbepaald zijn. Hij zoekt naar waarheid daar waar we altijd naar antwoorden zoeken op de vraag die de bron van alle literatuur is: hoelevenvoelt.
De openingsscène vanLittle Dieter Needs to Fly(1997), waarin Dieter Dengler zijn autoportier meermaals dichtslaat, werd door Herzog bedacht om invoelbaar te maken hoe dankbaar de voormalige krijgsgevangene was voor zijn vrijheid. Zijn filmLessons of Darkness(1992), over de in brand gestoken olievelden in Koeweit, opent met een citaat van Blaise Pascal. 'De ondergang van de sterrenwereld zal zich - evenals de schepping - in grandioze schoonheid voltrekken.' Alleen had Herzog dat citaat verzonnen. Hij wilde de kijker al voor aanvang van de film omhoog tillen. Hij was er open over.
Maar is hij dat altijd geweest? Aan het begin vanLand des Schweigens und der Dunkelheit(1971), een van zijn mooiste films, horen we de doofblinde Fini Straubinger, die zich over haar lotgenoten ontfermt, spreken over hoe ze als kind skischansspringers had zien vliegen. Heeft Herzog, die zijn hele leven gefascineerd is geweest door schansspringers, dat niet ook zelf verzonnen? Waarschijnlijk wel, maar doet het ertoe?
Ieder voor zich en God tegen allenroept op vrijwel iedere bladzijde gevleugelde woorden van György Konrád in herinnering: 'Op de vraag naar de zin van het leven antwoordt iedereen met zijn levensloop.' Tijdens het lezen vanDe toekomst van de waarheiddacht ik telkens aan wat Nicholas Shakespeare, de biograaf van Bruce Chatwin, had gezegd inNomad(2019), Herzogs prachtige film over de Britse reisschrijver: 'Hij vertelde nooit een halve waarheid, hij vertelde anderhalve waarheid.'
'Alleen stilering, fictie, poëzie en fantasie kunnen een diepere laag van waarheid blootleggen'