Hinderlijke insecten Russen in ballingschap

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
9 november 2023
Sinds het begin van Poetins oorlog tegen Oekraïne vluchtten honderdduizenden Russische staatsburgers, onder wie veel hoogopgeleiden, het land uit. Het is niet voor het eerst dat Russen om politieke redenen massaal de wijk namen.
Het Duitse schipOberbürgermeister Haken onderhield een regelmatige veerdienst tussen het Russische Petrograd (nu Sint-Petersburg) en het Duitse Stettin (nu Szczecin, Polen), maar de passagiers die op 28 september 1922 waren opgestapt aan de Kronsjtadt-pier van het Vasiljevski-eiland vormden een bijzondere groep. Een vijfentwintigtal te goeder naam en faam bekendstaande Russische intellectuelen, sommigen met hun gezin, begaven zich met dit schip in ballingschap in het buitenland, gedwongen door de politieke politie van het bolsjewistische bewind. Er was een aantal Russische filosofen onder hen, reden waarom achteraf wel is gesproken van de 'filosofenboot'. Er waren echter ook historici, economen, journalisten, agronomen en andere academici aan boord.
De bolsjewisten van Vladimir Lenin die in oktober 1917 de macht hadden gegrepen en vervolgens tot verwondering van velen de burgeroorlog hadden gewonnen van de 'Witten', die met buitenlandse hulp de 'Roden' hadden willen verdrijven, meenden dat zij deze 'burgerlijke' intellectuelen, bijna allen 'alfa's', konden missen als kiespijn bij de opbouw van een radicaal nieuwe samenleving, die van de 'dictatuur van het proletariaat'. Of zelfs dat het gedachtegoed dat zij vertegenwoordigden een hinderpaal was bij de realisatie van de utopische arbeiders- en boerenstaat die hun voor ogen stond.
Om de schrijnende armoede en hongersnoden waarin Rusland terechtgekomen was enigszins te lenigen had Lenin zojuist de Nieuwe Economische Politiek (NEP) afgekondigd: een tijdelijke, beperkte terugkeer naar een markteconomie. Het was evenwel nadrukkelijk niet de bedoeling dat deze tactische tolerantie zich ook tot het intellectuele en geestelijke leven zou uitstrekken. Dus stelde de GPOe, zoals Lenins politieke politie op dat moment heette, een lijst op met zo'n tweehonderd intellectuelen die uit het maatschappelijk leven geëlimineerd moesten worden.
Het zou natuurlijk mogelijk zijn geweest hen te veroordelen tot werkkamp, interne verbanning of vuurpeloton, zoals de bolsjewisten in de voorgaande jaren in het kader van de zogeheten 'Rode Terreur' op grote schaal hadden gedaan met wie ze als tegenstander beschouwden: kaders van het tsaristische bestuur, industriëlen, aanhangers van meer democratischgezinde partijen van liberale of socialistische snit of concurrerende revolutionaire groeperingen. Voor de intellectuelen vonden Lenin en zijn partijgenoten dat kennelijk te ver gaan; het liquideren van zo'n grote groep soms internationaal bekende geleerden zou in het buitenland wellicht een onbeschaafde indruk maken.
Bovendien vormden ze niet echt een bedreiging voor Lenins regime, was de verwachting. De meesten stonden in 1922 niet bekend als uitgesproken antibolsjewistisch of op de hand van de Witte contrarevolutie, al zouden ze in Lenins pers nog decennialang wel consequent voor reactionaire handlangers van de oude orde worden uitgemaakt. Het ging eerder om eerzame, gematigde burgers die wellicht hadden gehoopt dat uit de chaos van 1917, de mislukking van de burgerlijk-democratische voorlopige regering en de burgeroorlog op den duur toch een nieuw, democratisch en geciviliseerd Rusland zou voortkomen, en die in de meeste gevallen verbaasd waren over hun plotselinge verbanning uit het vaderland.
Hun ster was gerezen in wat in Rusland wel het 'zilveren tijdperk' wordt genoemd, een opleving in de kunsten en de humaniora rond 1900, aan het begin van een industriële samenleving, vooral in de steden - een tijd kortom waarin je had kunnen denken dat Rusland, ondanks hardnekkige autocratie en economische achterlijkheid, toch bezig was zijn plaats in te nemen in het beschaafde Europa.
Nu zagen ze noodgedwongen op 28 september 1922 hun vaderland aan de horizon wijken, op weg naar een onzeker bestaan in den vreemde waarvoor ze nauwelijks geld of bezittingen uit Rusland hadden mogen meenemen. Enkele weken na de Oberbürgermeister Haken voer nog een tweede 'filosofenboot' van Petrograd naar Stettin, de Preussen. De rest van de intellectuelen op de lijst ging meestal per trein naar het Westen, een enkeling ook op eigen gelegenheid via de Zwarte Zee en Istanbul.
De details van dit verhaal, te vinden inThe Philosophy Steamervan Lesley Chamberlain (2006), zijn pas aan het licht gekomen in de jaren negentig van de twintigste eeuw, toen de archieven van de Russische politieke politie, thans fsb, opengingen voor historici - naar we inmiddels weten slechts tijdelijk. Niet geheel toevallig was dat ook het enige decennium sinds het midden van de negentiende eeuw waarin staatsburgers van Rusland (of de Sovjet-Unie) zich niet op grotere of kleinere schaal genoopt voelden uit politieke overwegingen in ballingschap te leven, of door de overheid van hun vaderland gewoonweg over de grens werden gezet.
Wie waren die tweehonderd?De beroemdste onder hen was de filosoof Nikolaj Berdjajev (1874-1948), wiens ideeën over de uniciteit van de Russische spiritualiteit een beetje aan West-Europees christen-socialisme doen denken en die ook in het Nederlands vertaald is. Taalkundigen kennen de naam van Roman Jakobson (1896-1982), die overigens al in 1920 was vertrokken; liefhebbers van Russische poëzie die van Vladislav Chodasevitsj (1886-1939) die in 1922 naar het Westen kwam met zijn minnares, de latere schrijfster Nina Berberova (1901-1993). Vele anderen op de lijst zijn echter alleen nog onder specialisten bekend.
Een uitzondering is de filosoof Ivan Iljin (1883-1954) die vóór 1922 aan de Moskouse Universiteit de grote Hegel-specialist was en, eenmaal in de emigratie in de jaren dertig, door vriend en vijand werd beschouwd als theoreticus van een Russische versie van het fascisme. Zijn flirt met het Duitse nationaal-socialisme, als een acceptabel alternatief voor het bolsjewisme, liep verkeerd af: in 1937 werd hij door de Gestapo gearresteerd en hij wist slechts ternauwernood en met financiële hulp van zijn vriend de componist Sergej Rachmaninov naar Zwitserland te ontkomen, waar hij ook overleed. Zijn postume roem heeft Iljin vooral te danken aan Vladimir Poetin, die de stoffelijke resten van de filosoof in 2005 voor een herbegrafenis naar Moskou liet overbrengen. Voor het huidige Russische regime geldt Iljin als een voordenker, die door de president zelf in redevoeringen wordt geciteerd - vorig jaar nog in de feestrede waarmee Poetin de annexatie van vier Oekraïense provincies wilde bezegelen.
De meesten van de tweehonderd vestigden zich eerst in Berlijn en gingen op in de massa van, volgens gegevens van de Volkenbond, 950.000 voormalige Russische staatsburgers die in de periode 1917-1922 om politieke redenen de wijk hadden genomen. Vermoedelijk is dat een veel te lage schatting. In Berlijn ontstond al spoedig een parallelle Russische samenleving. De emigratie werd meestal 'het andere Rusland' genoemd, met eigen kranten, cafés, verenigingen en, belangrijk voor de geleerden van het 'filosofenschip', een circuit voor betaalde lezingen. Berlijn lag mentaal ook niet al te ver van Rusland. Veel emigranten koesterden in de jaren twintig nog de hoop ooit weer naar Rusland te kunnen terugkeren.
Die hoop zou echter tijdens het leven van deze generatie niet bewaarheid worden. De droom vervloog voor velen al door de Duitse superinflatie van 1923, waardoor Berlijn als standplaats niet meer viel te bekostigen. Vele leden van de Berlijnse kolonie vestigden zich vervolgens in Parijs, waar een armelijk bestaan langer vol te houden was. Russen die voorheen lid van hofkringen of de moderne bourgeoisie waren geweest, hielden nu het hoofd boven water als arbeider van de Renault-autofabrieken in Boulogne-Billancourt, of in andere bescheiden posities. Een bekende topos in de Franse pers in deze jaren, dat achter elke Parijse taxichauffeur een Russische graaf of generaal stak, berustte maar nauwelijks op overdrijving.
Berlijn en Parijs waren zeker niet de enige plaatsen waar Russen aan het begin van de jaren twintig van de vorige eeuw een goed heenkomen zochten. Russische kolonies ontstonden ook in Istanbul, Belgrado, Novi Sad, Brussel en tal van andere Europese steden. Nederland is geen traditioneel toevluchtsoord voor vluchtende Russen. Een grote kolonie ontstond er ook in Praag, hoofdstad van de gloednieuwe staat Tsjecho-Slowakije. De eerste president van het nieuwe land, Tomás Masaryk, een liberaal die de autocratische tendensen van Lenin c.s. al spoedig had doorzien, stichtte zelfs een kritische Russische universiteit in ballingschap. Enkele van de opvarenden van de 'filosofenboot' vonden daar onderdak, zoals de prominente historicus Aleksandr Kizevetter (1866-1933).
Het meest exotische 'andere Rusland' was Harbin, een in 1898 gestichte Russische stad op Chinees grondgebied, die zijn bestaan te danken had aan het door Russen gefinancierde, aangelegde en geëxploiteerde Oost-Chinese spoorwegnet. De Russische bevolking verdrievoudigde er na 1917; het was de enige Russische kolonie in het buitenland waar Russen niet in de minderheid waren. In de jaren dertig werd Harbin de bakermat van een Russische fascistische partij die met de Japanners wilde optrekken tegen Stalins Sovjet-Unie. Na Japanse en sovjetbezettingen aan het eind van de Tweede Wereldoorlog is Harbin nu een Chinese miljoenenstad.
Een slordige honderd jaar geledenis dit alles nu. Ofschoon sommige opvarenden van de 'filosofenboot' in de ogen van de huidige machthebbers van Rusland genade hebben gevonden - behalve Iljin wil Poetin ook nog weleens Berdjajev citeren - is het tot een herdenking vorig jaar niet gekomen. De reden lag voor de hand: Poetin en de zijnen hadden het te druk met hun oorlog tegen Oekraïne, die ze inmiddels hebben omgevormd tot een oorlog tegen het gehele Westen, en met wat bedoeld is als een radicale omvorming van de Russische samenleving die ontdaan moet worden van westerse invloeden.
Net als in 1917 lijkt Rusland in de greep gekomen van een door een kleine groep gehuldigde en door de rest van de wereld eigenlijk onbegrepen extremistische filosofie, waarvan de dragers elke tegenspraak in eigen land en daarbuiten proberen te smoren. En of de duivel ermee speelt: ook de verachtende nonchalance waarmee Lenin en de zijnen er de voorkeur aan gaven zich te ontdoen van verstandige lieden die zich tot tegensprekers zouden kunnen ontpoppen, heeft zich herhaald, met grote gevolgen.
Op 16 maart vorig jaar, kort na het begin van de oorlog, vergeleek Poetin in een tv-toespraak critici van zijn oorlog met een hinderlijk insect dat je mond invliegt en dat je zo snel mogelijk uitspuugt. Vele honderdduizenden Russische staatsburgers hadden niet meer nodig om in te zien dat er in Poetins Rusland geen toekomst voor hen was weggelegd, en de mobilisatie in september vorig jaar bracht een tweede emigratiegolf op gang. Het ontbreekt tot nu toe aan betrouwbare cijfers, maar er zijn wederom minstens een miljoen Russen die hun land hebben verlaten en zichzelf nu alsrelokantizien, 'hervestigers', want het woord 'migrant' wekt onder hen associaties met Centraal-Aziatische gastarbeiders. Weer is een Russisch regime het denkend deel der natie, dat zich tot oppositie zou kunnen ontpoppen, duidelijk liever kwijt dan rijk. Het liet de grenzen dan ook open.
De emigranten van nu zijn jong, 86 procent is jonger dan 45. Volgens econoom Vladislav Inozemtsev, aan wie ik deze gegevens ontleen, zijn ze verhoudingsgewijs hoogopgeleid: tachtig procent heeft voortgezet onderwijs genoten, tegen 27 procent gemiddeld in Rusland. In grote meerderheid zijn ze afkomstig uit grotere steden. Hun visie op de wereld verschilt sterk van het reactionaire conservatisme van de door de staat gecontroleerde media en het inmiddels grotendeels gelijkgeschakelde culturele leven: ze zijn meer geneigd tot wereldburgerschap, weten de weg in de digitale wereld en spreken niet zelden een vreemde taal of hebben in Rusland een bedrijfje.
In tachtig procent van de gevallen zijn ze trouwens man, wat doet vermoeden dat ze de mogelijkheid openhouden om te zijner tijd terug te keren naar een partner of gezin, of deze naar het buitenland te laten overkomen. Ze zijn vaak relatief welgesteld, al is het de vraag hoe lang dat duurt nu de Russische overheid steeds meer beperkingen stelt aan de uitvoer van kapitaal.
De emigranten van nu zijn jong, 86 procent is jonger dan 45. Volgens econoom Vladislav Inozemtsev, aan wie ik deze gegevens ontleen, zijn ze verhoudingsgewijs hoogopgeleid: tachtig procent heeft voortgezet onderwijs genoten, tegen 27 procent gemiddeld in Rusland. In grote meerderheid zijn ze afkomstig uit grotere steden. Hun visie op de wereld verschilt sterk van het reactionaire conservatisme van de door de staat gecontroleerde media en het inmiddels grotendeels gelijkgeschakelde culturele leven: ze zijn meer geneigd tot wereldburgerschap, weten de weg in de digitale wereld en spreken niet zelden een vreemde taal of hebben in Rusland een bedrijfje.
Een groot verschil met een eeuw geleden is dat de Europese grenzen voor Russische migranten nu grotendeels gesloten zijn. Landen als Frankrijk, Duitsland en Engeland ontvingen Russen na 1917 met open armen; al in de negentiende eeuw hadden Europese landen ervaring opgedaan met kolonies van Russen die om politieke redenen hun land ontvlucht waren. In de afgelopen drie decennia heeft een kleine, kapitaalkrachtige bovenlaag uit Rusland uitvoerig gebruikgemaakt van de mogelijkheid tot vestiging, investering en educatie in westerse landen, maar voor de golf emigranten van nu blijft de Europese Unie grotendeels gesloten.
Dus nemen velen van hen hun toevlucht tot landen waarvoor Russische staatsburgers geen visum behoeven: Servië, Montenegro, Turkije en landen die vroeger deel uitmaakten van de Sovjet-Unie, zoals Letland, Kazachstan en Georgië. Zelfs uit de Mongoolse hoofdstad Ulaanbaatar komen berichten over de aankomst van Russen. Enkelingen vinden hun weg naar een EU-land, zoals de medewerkers van een van de weinige oppositionele media van Rusland, het tv-station TV Dozjd dat tegenwoordig deels vanuit Amsterdam opereert.
Zouden de Russische emigranten vannu, even aangenomen dat ze niet naar hun land terugkeren, het in zich hebben om het treurige lot van hun land van herkomst te keren en op den duur van Rusland weer een min of meer open, beschaafd en democratisch land te maken? Elke situatie is natuurlijk anders, maar de historische ervaring stemt niet optimistisch. Het 'andere Rusland' uit de sovjettijd heeft zeker bijgedragen aan de conservering van culturele, literaire, religieuze of zelfs culinaire aspecten van de Russische cultuur, maar de politieke invloed van de emigranten in het moederland was uiterst beperkt. Het was een partij-apparatsjik die in zijn vrije tijd graag Lenin las maar desondanks een fatsoenlijk man was gebleven, Michail Gorbatsjov, die eind jaren tachtig van de vorige eeuw een korte periode van relatieve vrijheid inluidde.
De meest politiek-actieve emigratie uit de Russische geschiedenis was niet die van 1917-1922, maar die in de negentiende eeuw. Vanaf 1830 ongeveer was er sprake van Russische kolonies in Duitsland, Frankrijk, Zwitserland, Engeland en andere West-Europese landen. Die politiek gemotiveerde emigratie is tot nu toe voornamelijk bestudeerd aan de hand van de lotgevallen van de meest beroemd geworden emigranten: Aleksandr Herzen, Fjodor Dostojevski, Ivan Toergenjev, Michail Bakoenin, Pjotr Kropotkin en Vladimir Lenin, om wat voorbeelden te noemen. De Amerikaanse historica Faith Hillis heeft in haarUtopia's Discontents(2021) als een van de eersten gepoogd een sociale geschiedenis van die emigratie te schrijven.
Veel daarin doet aan latere Russische ervaringen denken. De emigranten van de eerste helft van de negentiende eeuw troffen een snel moderniserend, liberaal gezind Europa aan met een bourgeoisie die in toenemende mate de cultuur en politiek bepaalde. In plaats van enthousiast de vooruitstrevende normen van hun tijd te omarmen, voelden de Russen die de politiestaat en onderdrukking van hun eigen land waren ontvlucht in veel gevallen bittere teleurstelling over de platvloerse materialistische, utilitaristische en burgerlijke cultuur waarin ze terecht waren gekomen. Ook toen al organiseerden Russische emigranten zich vaak in communes met eigen blaadjes, cafés en verenigingen, waarin vrouwen overigens een aanzienlijke, gelijkberechtigde rol speelden die op tijdgenoten een grote, maar ook vaak onzedige indruk maakte.
In deze milieus floreerde het politieke debat, waarbij opvalt dat Rusland door de emigranten meestal als 'anders' dan de andere Europese landen werd gezien - vandaar bijvoorbeeld de sterke stroming die meende dat een Russische revolutie niet het industrieproletariaat maar de boerenstand als uitgangspunt moest hebben. Daarmee was het wat de Russische revolutionaire aspiraties betreft echter geenszins gedaan: de meeste, elkaar niet zelden te vuur en te zwaard bestrijdende, Russische revolutionaire groeperingen meenden ook dat voor Rusland de taak was weggelegd de gehele wereld voor te gaan naar een betere, rechtvaardiger toekomst. Debatten over de fijne details van de utopie en de beste strategie bij de verwezenlijking ervan werden in de emigratie niet alleen in felle polemieken en scheuringen binnen partijen en facties, maar vaak ook met fysiek geweld uitgevochten.
De instrumenten ter verwezenlijking van de utopie konden daarbij nauwelijks radicaal genoeg zijn. Zo kwam het dat de Russische emigranten, tussen 1830 en 1870 door velen binnengehaald als heldhaftige slachtoffers van een verachtelijk bewind, tegen het einde van de negentiende eeuw toch vooral werden gezien als enigszins wereldvreemde, bommen-leggende, conspiratieve terroristen. Aan deze negatieve beeldvorming werd ook ijverig bijgedragen dooragents provocateursvan het tsaristische regime die door de kolonies van emigranten onderweg waren. De politieke politie van het tsarenrijk, de Ochrana, werd aan het einde van de eeuw overigens georganiseerd naar het voorbeeld en met medewerking van de Franse Sûreté. Ook de traditie van politieke liquidatie van emigranten en opposanten door vergif of defenestratie, het uit het raam gooien, zoals we die onder Poetin nog kennen, vond in deze periode haar oorsprong.
De schokkende wreedheid waarmee Lenin na 1917 zijn opposanten liquideerde en in 1922 intellectuelen op de boot zette, is, denkt Hillis, minder het gevolg van politieke filosofie en machtsbelustheid dan een voortzetting van de hardhandige omgangsvormen in het emigrantenmilieu waarin Lenin verkeerde sinds hij in 1900 uit Siberische ballingschap naar Europa verhuisde.
Zullen de emigranten van nu zich ontpoppen tot voorbeeldige, geweldloze democraten, wachtend op en strijdend voor het einde van Poetins dictatuur? Wie weet. Waarschijnlijker lijkt dat Rusland een probleem blijft: een groot land dat er al twee eeuwen niet in slaagt iets anders te zijn dan een dictatuur, agressief naar buurlanden en eigen bevolking. En dat te groot is om te negeren, effectief te boycotten of te isoleren - al zouden velen dat wel willen. Want ze zijn met veel, die Russen: 140 miljoen in eigen land, en meer dan een miljoen in de emigratie, onder ons.