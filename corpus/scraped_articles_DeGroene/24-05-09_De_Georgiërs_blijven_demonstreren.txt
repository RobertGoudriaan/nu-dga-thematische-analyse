De Georgiërs blijven demonstreren

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
9 mei 2024
Tbilisi- Een jongeman houdt een luidspreker, zo groot als zijn bovenlijf, hoog in de lucht. Duizenden mensen dansen om hem heen en zingen luid met de muziek mee. Het lijkt net een festival deze donderdagavond voor het parlementsgebouw in Tbilisi. Het is rond middernacht, mensen blazen op toeters, delen eten uit en wapperen met vlaggetjes. Tegelijk staat om de hoek een leger van oproerpolitie paraat met traangas en knuppels.
Dit tafereel herhaalt zich de afgelopen drie weken vrijwel elke avond als tienduizenden betogers de straat op gaan. Ze protesteren tegen een wetsvoorstel dat volgens hen pro-Russisch is. Organisaties die minstens twintig procent van hun financiering uit het buitenland krijgen en zich bezighouden met politieke activiteiten zouden zich moeten registreren. Een soortgelijke wet werd in Rusland gebruikt om kritische stemmen de mond te snoeren, Georgiërs doopten de wet daarom om tot de 'Russische wet'.
De regerende partij wilde nagenoeg dezelfde wet vorig jaar al doorvoeren, maar zag daarvan af na massaprotesten. Critici hoopten dat dit jaar hetzelfde zou gebeuren, maar daar lijkt het tot dusver niet op.
De regering organiseerde zelfs een betoging vóór de wet en parlementsleden maken doorgaans de demonstranten belachelijk.
Het dieptepunt was vorige week dinsdag, toen een demonstratie voor het eerst op grote schaal gewelddadig werd afgebroken. De oproerpolitie zette waterkanonnen en traangas in, waarbij onschuldige demonstranten zijn geraakt met rubberen kogels en tientallen zijn opgepakt of zwaar geslagen.
'Begrijpelijk', reageert demonstrant Nikoloz Tsertsvadze (21). Ze moeten op een of andere manier grip op ons krijgen, dus willen ze ons afschrikken.' Dat lijkt vooralsnog niet te werken. Hij wijst naar de duikbril op zijn voorhoofd, bedoeld tegen traangas. 'Dit is de prijs die wij betalen voor vrijheid.
Het land werd in december nog kandidaat-lid van de Europese Unie, een langgekoesterde droom van veel Georgiërs; ruim tachtig procent van de bevolking is voor aansluiting. Velen vrezen dat te verliezen. 'Ik krijg liever nu gas in mijn ogen, dan dat Rusland meer invloed over mij krijgt', zegt Tsertsvadze. Volgende week wordt duidelijk of de wet wordt ingevoerd, tijdens de derde en laatste hoorzitting in het parlement. Zowel regering als demonstranten lijken tot die tijd alles op alles te zetten.