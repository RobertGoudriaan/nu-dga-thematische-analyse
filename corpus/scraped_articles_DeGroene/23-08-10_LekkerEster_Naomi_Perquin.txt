Lekker Ester Naomi Perquin

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
10 augustus 2023
Ik lees een rapport dat, na een kafkaëske zoektocht door zorgland, over mijn zestienjarige zoon is opgesteld. Sinds de dood van zijn vriendin worstelt hij meer dan ooit met het grote Waarheen en het grote Waarvoor. Het is een stuk vol half-correcte informatie en warrige conclusies, wemelend van de spelfouten, want het moest snel worden afgerond vanwege 'geldende doorlooptijden'. Echt onderzoek was door personeelsgebrek 'helaas niet realistisch'. Als ik klaar ben met lezen blijf ik peinzend aan tafel zitten. Mijn zoon kijkt hoe ik met een theelepel gangetjes graaf in het schuim van mijn cappuccino. Ik vraag of hij iets wil weten. 'Ja', zegt hij. 'Wanneer ben jij koffie écht lekker gaan vinden?'
Misschien is dit het punt, denk ik: dat hij vrijwel nooit doet wat er van hem verwacht wordt, zonder een rebel te willen zijn. Dat hij niet een van de honderd vragen stelt die wij logisch zouden vinden, maar de enige die hem te binnen valt. Het is overigens een goede, glanzende vraag. Vooral in vergelijking met de vragen die ik zelf heb: tamelijk stoffige, over systematiek en macht, over informatie en manipulatie, waar maar geen antwoord op komt. Nog altijd wil ik begrijpen waarom een leugen soms anders wordt genoemd, wat de reden daarvoor is, de rechtvaardiging. Ik weet dat politici soms liegen en dat zoiets 'campagne voeren' heet. Ik weet dat overheidsinstanties soms liegen, gegevens overzichtelijker maken, knippen en plakken in bronnen, tunnelvisies ontwikkelen en dat 'efficiëntie', 'procedures' of 'interne regelgeving' noemen. Ik weet dat supermarkten en fabrikanten liegen en dat zoiets 'slimme marketing' heet. Hoe kleine kinderen die te horen krijgen dat papa 'gewoon een beetje moe is' al beseffen dat ze bedonderd worden; die harde streep rond mama's mond, die donkere frons van papa, hoe het huis naar ruzie ruikt.
Er zijn nauwelijks alternatieven: je kunt niet stemmen op iemand die niet meedraait in de politiek ('zo werkt het nu eenmaal'), je kunt niet kiezen voor een andere belastingdienst ('dit zijn nu eenmaal de regels'), je kunt niet vermijden klant te zijn ('nee, "eco" op een fles wasmiddel betekent niets, maar dit verkoopt nu eenmaal').
Met je ouders zit je doorgaans ook opgescheept. Dus conformeer je je, vroeg of laat. Je springt door hoepels, je knikt, je logt in, je levert de gevraagde gegevens aan, maakt hooguit volgens de geldende regels bezwaar, je hangt in de wacht, je hangt nog langer in de wacht, je laat je doorverbinden, je toetst de juiste cijfers in, je luistert naar de muziek die de verzekeringsmaatschappij of de bank heeft uitgekozen, je blijft beleefd, je hebt geen keuze, als je gaat schreeuwen schrijven ze dat op ('klant werd erg agressief'), als je niet meewerkt raak je nog dieper in de problemen ('cliënt weigert medewerking'), want het stopt nooit; de standaardbrieven blijven komen, de foutieve informatie blijft circuleren, de systemen blijven onvermoeibaar druk uitoefenen en je haat jezelf omdat je wéét dat je in feite voortdurend andermans werk doet. Of corrigeert. Of erger nog: accepteert. Je haat het wanneer je je gewonnen geeft. De eerste keer dat je jezelf hoort zeggen 'zo is het nu eenmaal' - dat is de eerste keer dat je het proeft; de diepe, bittere smaak van berusting. Dat, vermoed ik, is het moment waarop je koffie écht lekker gaat vinden.
Dit is de laatste column van Ester Naomi Perquin. Zij gaat zich na de zomer richten op het schrijven van langere stukken over onder meer macht en machtsmisbruik. We zullen haar extreem missen / opgelucht uitzwaaien / eeuwig adoreren / in brons vereeuwigen (doorstrepen wat niet van toepassing is)