'Hier heb je weinig aan' Reconstructie Onderzoek naar NTR-misstanden

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
20 maart 2025
Falend en destructief leiderschap? Angstcultuur? Het onderzoek naar de NTR, de omroep van programma's alsNieuwsuurenHet verhaal van Nederland,rammelt aan alle kanten, blijkt bij een nadere beschouwing.
'Verschrikkelijk!' 'Ongelooflijkonrechtvaardig.' 'Kafkaësk.' Als Willemijn Francissen, dan nog mediadirecteur van de NTR, eind november na een overleg in Amsterdam haar telefoon checkt, blijkt die bijkans te ontploffen van de gemiste oproepen en appjes. Koortsachtig opent ze een intern bericht van de raad van toezicht dat de aanleiding lijkt. Ze schrikt zich wezenloos. De raad maakt bekend per direct op te stappen omdat er tijdens het onderzoek naar de cultuur bij de NTR 'ernstige signalen' naar boven zijn gekomen over het gedrag van de mediadirecteur; er moet een feitenonderzoek komen. Het voelt alsof ze in haar eigen zwaard valt. Zij was immers degene die de raad van toezicht indertijd had overgehaald in te stemmen met het cultuuronderzoek. Dan konden ze voor eens en altijd afrekenen met de ongenoegens over de reorganisatie van een paar jaar daarvoor. En tegelijkertijd checken of ze goed op weg waren met de aanbevelingen van de commissie-Van Rijn om de kans op grensoverschrijdend gedrag te verkleinen.
Tot dan toe heeft Francissen steeds gedacht dat de waarheid zou zegevieren, dat door het onderzoeksrapport duidelijk zou worden dat ze al die tijd onterecht op non-actief was gesteld. Nu heeft ze voor het eerst het gevoel van 'een clusterfuck' die niet meer goed gaat komen.
Dat komt het ook niet: een paar weken later moet ze haar definitieve vertrek aankondigen. Maar 'de nachtmerrie' is dan nog niet voorbij. Begin deze maand verscheen dan eindelijk het rapport. Wat een onderzoek naar de cultuur bij de NTR had moeten zijn, lijkt bijkans een afrekening met de mediadirecteur die verantwoordelijk wordt gehouden voor de 'verwaarloosde organisatie', 'een angstcultuur' vanwege 'falend en destructief leiderschap' en het niet serieus nemen van klachten over misdragingen van presentatoren. Francissen is verbijsterd, want waar staan de concrete voorbeelden van haar destructieve gedrag, waarom zijn aanwijsbare onwaarheden niet gecheckt? Waarom is zij niet gevraagd om wederhoor?
Dit wordt geen verhaal dat Willemijn Francissen van alle blaam wil zuiveren, wel een verhaal over een reorganisatie, de invloed van een club gegriefde ex-werknemers en over 'cultuuronderzoeken' die aan waarheidsvinding noch wederhoor doen maar ondertussen wel verstrekkende gevolgen hebben. Voor deze reconstructie werd met achttien mensen van binnen en buiten de NTR gesproken; hun informatie werd waar mogelijk gecheckt aan de hand van mails en appjes en andere documenten.
Toen vorig jaar het rapportvan de commissie-Van Rijn verscheen over grensoverschrijdend gedrag bij de publieke omroep, sloeg dat bij de NTR in als een bom. Vooral omdat de taakomroep apart werd genoemd aangezien meer medewerkers klaagden over falend leiderschap en discriminatie. 'De klachten over leiderschap kon ik plaatsen', zegt Willemijn Francissen een jaar later aan haar keukentafel in IJburg. 'We hadden in 2019 een reorganisatie gehad die veel emotie had losgemaakt, en er waren de afgelopen jaren vier zakelijk directeuren geweest onder wie twee interimmers. Ik schrok vooral van die discriminatie, omdat we daar juist enorme stappen hadden gezet.'
In 2020 had Natasja Gibbs in een interview weliswaar iets over racisme gezegd, maar dat was nog onder het bewind gebeurd van 'drie witte mannen op leeftijd'. Daar was over gepraat; de afdeling was inmiddels veranderd. Sinds tweeënhalf jaar had Carmen Fernald, zelf met bi-culturele roots, er de leiding. Er werden vernieuwende programma's gemaakt zoals het veelgeprezenSuhoor Stories,Europa's eerste dagelijkse talkshow tijdens de ramadan. Om diversiteit tot thema van de hele organisatie te maken was er een kernteam gevormd met mensen van verschillende afdelingen, om het onderwerp zowel in de programmering als in de organisatie op de agenda te houden.
Dus vroeg Francissen de onderzoekers van de commissie-Van Rijn: gaan de klachten over nu of over het verleden? Gaan ze over één incident of over meerdere incidenten? De onderzoekers konden het haar niet vertellen.
Ze besloten vanuit het kernteam een eigen uitvraag te doen onder mensen die de afgelopen vijf jaar voor de NTR hadden gewerkt. Er kwam nauwelijks respons op, vertelt Carmen Fernald, die niet verbaasd was dat Van Rijn juist vanuit de NTR klachten kreeg over discriminatie. 'Wij hebben van alle omroepen veruit de meeste mensen van kleur in dienst. Ook vanwege onze taakstelling om programma's voor minderheden te maken. De kans op gevoelens van discriminatie is dan natuurlijk groter dan op een witte redactie.' Op de uitvraag naar racisme kreeg ze nog geen vijf mails. 'Allemaal over het verleden en allemaal in de trant van: ik voelde me niet gezien, ik heb geen kansen gehad.' Discriminatie en vooroordelen kunnen natuurlijk een rol hebben gespeeld, zegt ze. 'En dat is verdrietig, maar lastig hard te maken.'
Waar wel veel klachten over kwamen, was de reorganisatie. Waarbij één naam steeds oppopte. 'En dat was niet die van Willemijn', zegt Fernald. 'Die werd geen enkele keer genoemd.'
Wel de naam van een interimmanager uit het bedrijfsleven die volgens verschillende bronnen totaal niet aanvoelde hoe je in een toch wat softe club als de NTR communiceert. 'De organisatie die hij aantrof was een puinhoop', herinnert Francissen zich. 'Er heerste een eilandencultuur, er was geen functiehuis, geen salarishuis - wat bij de ene afdeling regisseur heette, noemde men ergens anders maker of samensteller. Hij had nog nooit zoiets gezien. Mensen verdienden enorme bedragen met allerlei toeslagen waarvan ze niet konden uitleggen waarvoor ze waren.'
'Er was weinig formele hiërarchie en er liepen nogal wat mensen rond met privileges die overal iets over te zeggen wilden hebben', zegt ook Annemiek Kortlang, hoofdredacteur Verdiepende Kunst die eerder bij de Vara en de KRO werkte. 'Mensen die zichzelf "gerenommeerd maker" noemden en recht dachten te hebben op hun koninkrijkjes.' Özcan Akyol (Eus), die als presentator bij verschillende afdelingen van de NTR programma's maakte, zag 'een informele hiërarchie, gebaseerd op vroegere baantjes en functies. Mensen die daaraan vasthielden en niet openstonden voor vernieuwing en verandering, maar tv wilden maken zoals ze dat in 1970 deden.'
'Aan die cultuur wilde Willemijn een einde maken', zegt Kortlang.
Er kwam een plattere en meer vanuit de inhoud vormgegeven organisatie. Niet vreemd, omdat Willemijn Francissen zelf ook een achtergrond als tv-maker heeft. Het managementteam werd vervangen door twaalf hoofdredacteuren die verantwoordelijk waren voor één thema, zoals geschiedenis of wetenschap, in plaats van voor één programma. Dat er relatief veel vrouwen werden aangesteld, zal volgens Gerda Bosman, hoofdredacteur Wetenschap, ook niet goed zijn gevallen.
Die reorganisatie zette kwaad bloed. 'Mensen die voorheen een managementfunctie hadden, werden tegen hun eigen verwachting ineens geen hoofdredacteur maar bijvoorbeeld eindredacteur. En hoewel de interimmanager veel voor elkaar kreeg, bracht hij het niet altijd even zachtzinnig', aldus Francissen. Al in 2020 probeerde daarom een aantal leden van de voormalige staf van hem af te komen en de reorganisatie terug te laten draaien.
Tot een jaar geleden leek de interimmanager de 'kwade genius' die verantwoordelijk werd gehouden voor de reorganisatie. Op de personeelsbijeenkomst bijvoorbeeld, die vorig jaar na het rapport van Van Rijn werd georganiseerd en waar ook veel grieven gespuid werden over de reorganisatie, vroeg een medewerker aan Francissen of ze bereid was en plein public afstand van hem te nemen.
Dat deed ze niet. Het lijkt wel of zij sindsdien de kop van Jut is geworden, denkt een werknemer die niet bij naam genoemd wil worden. Opvallend is dat andere NTR-directeuren niet in het rapport genoemd worden, terwijl die toch ook deel uitmaakten van de 'falende' directie en bovendien verantwoordelijk waren voor P&O, een afdeling die er in het rapport ook flink van langs krijgt. 'Hoewel in het rapport staat dat je een cultuur en reorganisatie niet aan één persoon kunt toeschrijven, stelt datzelfde rapport de mediadirecteur verantwoordelijk voor alle vermeende misstanden', vindt Loïs de Jong, hoofdredacteur Cultuur. Terwijl Francissen juist ook door veel mensen gewaardeerd werd vanwege haar inhoudelijke kennis en haar betrokkenheid, zegt ze, en zo laten ook de ruim zeventig interne steunbetuigingen zien die zij ontving.
Dat er überhaupt besloten werdtot het onderzoek, kwam doordat het groepje werknemers dat de reorganisatie eerder wilde terugdraaien, daar samen met de ondernemingsraad op aandrong. De raad van toezicht zag dat aanvankelijk niet zitten, maar Francissen vond: 'Laten we het wel doen: in één keer goed uitzoeken wat er gebeurd is, de pijn erkennen zodat we weer verder kunnen.'
Hetzelfde bureau als waar Van Rijn gebruik van had gemaakt, Centrum voor Arbeidsverhoudingen Overheidspersoneel (CAOP), zette een enquête uit die zo lek bleek als een mandje, ontdekte Gerda Bosman, hoofdredacteur Wetenschap. 'Ik kon de vragenlijst ook met mijn privémail invullen als ik 'm al met mijn werkmail had ingevuld. Dus wie kwaad wilde, kon flink manipuleren.' Collega's vanNieuwsuurvonden eveneens privacylekken. Er kwam een herkansing, maar toen het opnieuw misging, moest er naar een ander bureau worden gezocht.
Hoewel er ondertussen gewerkt werd aan een 'Plan van Aanpak' om ongewenst gedrag terug te dringen en er tal van praatsessies, leiderschapscursussen enactive bystanders-trainingen werden georganiseerd, gebeurde er volgens het groepje critici te weinig.
Op 10 mei 2024 schrijven ze een brief aan de staatssecretaris, die ook terechtkomt bij het Commissariaat voor de Media en de NPO. In de meta-data van het document is te zien welke twee namen meegeschreven hebben aan de brief: een oud-leidinggevende die zijn positie zag veranderen door de reorganisatie en een medewerker die na conflicten met drie verschillende hoofdredacteuren in een ontslagprocedure terechtkwam.
In de brief vragen ze de staatssecretaris 'met spoed een einde te maken aan ernstig grensoverschrijdend gedrag binnen de NTR', omdat er ook recent 'collega's het slachtoffer [zijn] geworden van verbale intimidatie, vernedering, bedreiging en pesten. Dit moet stoppen.'
Als voorbeeld wordt verslag gedaan van de ontslagprocedure van een leidinggevende van wie de functie is vervallen. Ze doet haar beklag over een botte en intimiderende interimmer die haar bijvoorbeeld laat weten dat er bij een vorige klus 'lul' in zijn auto is gekrast.
De groep bestaat volgens een van de leden, die alleenoff the recordmetDe Groenewil spreken, uit 23 mensen, van wie negentien oudmedewerkers en vier nog in dienst. Ze hebben regelmatig Zoom-contact om elkaar te steunen. De boosheid richt zich op de mediadirecteur, vertelt hij, omdat zij de reorganisatie heeft opgetuigd om te camoufleren dat ze eigenlijk niet geschikt is als directeur. In de aanloop naar haar benoeming zou uit haar assessment zijn gebleken dat ze competenties miste. Door het managementteam te vervangen door nieuw aangestelde hoofdredacteuren die er qua salaris flink op vooruit gingen, heeft ze loyaliteit gekocht en kritiek gesmoord. Zo heeft deze groep hoofdredacteuren, die hij 'de bontkraag' (van Francissen) noemt, bijvoorbeeld de eerdere onderzoeken gesaboteerd. Door te ageren tegen het privacylek probeerden ze volgens hem het onderzoek onschadelijk te maken.
Het is deze groep die druk uitoefent op de raad van toezicht (rvt) om de mediadirecteur gedurende het onderzoek naar huis te sturen. De rvt schrijft op 29 juni aan de mediadirecteur dat een groep medewerkers dreigt anders niet 'deel te nemen aan het onderzoek vanwege gevoelde onveiligheid'. Ook het Commissariaat voor de Media oefent volgens de rvt-correspondentie druk uit om Francissen tijdelijk te laten opstappen. 'Toezichthouders zijn sinds Van Rijn doodsbang voor beschuldigingen van grensoverschrijdend gedrag', zegt Annemiek Kortlang. 'En ieder conflict of ongenoegen wordt tegenwoordig onder grensoverschrijdend gedrag geschaard.'
En dus bericht de rvt op 4 juli dat Francissen tijdelijk terugtreedt, zodat 'de melders alle vrijheid voelen om zich uit te spreken'.
Het duurt tot eind oktober voor er een nieuw bureau is gevonden dat het onderzoek kan doen: bureau Decoz & Co, dat niet voor kwalitatief maar voor kwantitatief onderzoek kiest: iedereen die wil, kan komen praten.
De hoofdredacteuren, die zich met de enorme bezuinigingen op de publieke omroep in het vooruitzicht onthand voelen zonder mediadirecteur, lobbyen met succes voor haar terugkeer. Vanaf 1 december zal ze weer aan het werk gaan.
Vlak daarvoor laat het bureau de raad van toezicht echter weten dat ze signalen over het gedrag van de mediadirecteur heeft gekregen die 'gegeven de ernst van de meldingen' vragen om een feitenonderzoek, want 'waarheidsvinding is belangrijk'. Desondanks wacht de rvt die waarheidsvinding niet af, maar stapt op om daarmee 'de zorgen en pijn van de slachtoffers' te erkennen.
Veel bronnen karakteriseren de reactie van de raad van toezicht als schadelijk. Waarom, vragen ze zich af, heeft de rvt niet gewoon gezegd dat er vervolgonderzoek nodig was, zonder de naam van Francissen te noemen? Hiermee gooiden ze haar voor de bus. Jan Slagter, omroepbaas van Max, die flink kon botsen met Francissen, vond het opstappen van de rvt onnodig en beschadigend. 'Zeker omdat iedereen in Hilversum weet wat hier echt achter zit: een groep van voornamelijk oud-werknemers die hun baan verloren zijn bij de reorganisatie en die haar uit rancune proberen pootje te lichten.' Roos Vermeij, de toenmalige voorzitter van de rvt, wil ondanks herhaaldelijk verzoek niet reageren.
Hoe kan het dat demediadirecteur moest opstappen terwijl het rapport uitdrukkelijk vermeldt dat 'de uitkomsten geen basis (bieden) voor maatregelen of adviezen richting welke persoon dan ook'? Het bureau heeft immers alleen belevingen van medewerkers opgetekend, en niet aan waarheidsvinding gedaan. Omdat met bijna een derde van de NTR-werknemers is gesproken
(145), onder wie 'slechts' 24 oud-medewerkers, is dat volgens het rapport toch genoeg om patronen te herkennen en signalen af te geven.
Punt is alleen dat het onderzoek uit twee delen bestaat: een meldpunt waar mensen hun ervaringen over de reorganisatie en de gevolgen daarvan kwijt konden en een tweede onderzoek waarvoor men ideeën kon delen over het Plan van Aanpak voor de aanbevelingen van Van Rijn. De meesten deden mee aan het laatste onderzoek. Over de reorganisatie en de grensoverschrijdende cultuur werd met 62 mensen gesproken, onder wie, zo blijkt bij navraag, alle 24 oud-medewerkers. Bijna veertig procent van de melders was dus niet meer werkzaam voor de NTR.
Deskundigen op het gebied van integriteitsonderzoek aan wieDe Groenehet rapport heeft voorgelegd, hebben er geen goed woord voor over. 'Het gaat vooral over de mediadirecteur, terwijl dat helemaal de onderzoeksopzet niet was', analyseert Caroline Raat, jurist en expert op het gebied van integriteitsonderzoek. 'Door naar herkenbare personen te verwijzen zoals de mediadirecteur wordt het een soort persoonsgericht feitenonderzoek, want herleidbaar, behalve dat er niets wordt geverifieerd of van wederhoor voorzien. En dat kan natuurlijk niet.'
Zoiets als het bestaan van 'een bontkraag' van 'loyale vriendinnen' van de 'machtige mediadirecteur', had eenvoudig geverifieerd kunnen worden: de aanstelling van hoofdredacteuren had niets te maken met vriendjespolitiek. De meesten kenden haar voorheen slechts oppervlakkig, ze hebben gewoon gesolliciteerd en een assessment gedaan. Privé gaan ze niet met elkaar om. In het rapport wordt deze tegenwerping wel gemaakt, maar gepresenteerd als de mening van enkele respondenten in plaats van een feit. Ook aangaande andere meldingen is niets geverifieerd. Zoals de klacht dat gesprekken bij de mediadirecteur thuis zouden hebben plaatsgevonden. 'Dat is één keer gebeurd, een werkoverleg met een einden hoofdredacteur op 21 april 2021 vanwege de coronalockdown', zegt Francissen.
Overigens moet een bureau om een persoonsgericht feitenonderzoek te mogen doen volgens Raat een vergunning hebben en geregistreerd staan in het register van particuliere beveiligingsorganisaties en recherchebureaus. 'Dat is Decoz & Co volgens het register van het ministerie van Justitie en Veiligheid niet. Zonder vergunning toch persoonsgericht onderzoek doen is strafbaar.'
Als onderzoekers bovendien op signalen stuiten die om een feitenonderzoek vragen, moeten ze volgens Raat zelf stoppen met hun onderzoek omdat je anders mogelijk getuigen beïnvloedt of ervoor zorgt dat informatie verdwijnt. Ook zo'n groep van ex-werknemers die zich verenigen is al bezwaarlijk. 'Ik snap best dat ze steun bij elkaar zoeken, maar mensen stemmen dan bewust of onbewust verhalen op elkaar af - je loopt al snel in de fuik van de afdeling roddel & achterklap.'
In het rapport wordt van deze groep gezegd dat ze geen rancune koestert tegenover de NTR, maar volgens emeritus hoogleraar bestuurskunde Michiel de Vries zegt dat niets over hun wrok tegenover de directie. Reorganisaties en ontslagen maken mensen boos en kunnen gevoelens van onveiligheid met zich meebrengen. 'Dat lijkt hier ook het geval. Maar daarmee is er nog geen sprake van grensoverschrijdend gedrag.'
Hij vindt het rapport op alle fronten vaag. 'Er staat geen enkel concreet voorbeeld in. Want communicatie die "top-down" is, "intimiderend" en "onmenselijk" - hoe zag dat eruit? Gebeurtenissen worden door mensen op verschillende manieren beleefd: je moet dus wederhoor plegen. Leidinggevenden die niet empathisch zijn... waar bleek dat uit, nog los van het feit dat het niet grensoverschrijdend is en vooral over vrouwen wordt gezegd. Roddelen, ook zoiets, dat gebeurt in iedere organisatie. En "verdeel en heers" - als je mensen aanneemt en ontslaat kan dat zo overkomen.' Nergens staan heldere aantallen of percentages, of wordt duidelijk of iets in het verleden of heden heeft plaatsgevonden. 'Neem zo'n passage over discriminatie. Die is ronduit bizar. De onderzoekers schrijven: "We hebben anders dan bij Van Rijn geen voorbeelden gehoord van discriminatie." En dan concluderen ze: "En dat is verontrustend." Hoezo? Of je vertrouwt je eigen onderzoek en zegt: er is geen sprake van discriminatie. Of je twijfelt aan alle resultaten.'
Ronduit stuitend is de 'witte tranen'-passage die erop volgt, vindt hoofdredacteur Informatie Barbara van der Klis. Daarin klagen melders over ervaren collega's die plaats zouden hebben moeten maken voor mensen van kleur zonder ervaring. 'Wie is hier nu racistisch? Dit soort dingen werd ook altijd over vrouwen gezegd.' Presentator Ajouad El Miloudi vond de aanpak van Willemijn Francissen juist 'verfrissend' en 'écht inclusief omdat ik niet alleen gevraagd werd voor multiculturele programma's of omdat ik iets moest met mijn Marokkaanse achtergrond'.
Een aantal medewerkers ervoer de interviewers tijdens het onderzoek bovendien als sturend. 'Ik heb een paar keer na een samenvatting van de onderzoeker moeten zeggen: "Nee, dat is niet wat ik zeg"', vertelt een werknemer. Een freelancer vond dat haar de woorden in de mond werden gelegd en dat het leek of de onderzoekers vooral negatieve zaken wilden horen. Volgens Caroline Raat zijn sturende vragen sowieso 'een no-go' en 'klachtwaardig'.
Saillant detail: zowelde Volkskrantals deNRCis bezig geweest om vóórdat het rapport verscheen onderzoeksverhalen te maken over racisme bij de NTR respectievelijk grensoverschrijdend gedrag van de mediadirecteur. Beide kranten - die wel aan hoor en wederhoor moeten doen - kregen die zaken niet concreet boven tafel en zagen af van publicatie.
Het onderzoek was bedoeldom de psychologische veiligheid bij de NTR te vergroten, het tegendeel lijkt gebeurd. 'De mediadirecteur heeft op basis van niet-gecheckte meldingen het veld moeten ruimen', concludeert Loïs de Jong. 'Alle hoofdredacteuren zijn als "bontkraag" verdacht gemaakt en collega's van kleur vragen zich af of ze hun baan hebben te danken aan hun achtergrond in plaats van hun capaciteiten.' En presentatoren worden de hele tijd door kranten gebeld of zij intimiderend zijn, hoort ze. 'Wat zijn we hier in hemelsnaam mee opgeschoten?'
Volgens hoogleraar De Vries is dit het zoveelste ondeugdelijke onderzoek dat hij onder ogen krijgt en dat tegelijkertijd wel vergaande consequenties heeft. Eerder analyseerde hij 87 onderzoeken naar integriteit en grensoverschrijdend gedrag. Daarvan voldeed slechts vijf procent min of meer aan de eisen van deugdelijk onderzoek.
'Ik was een groot voorstander van het onderzoek', zegt ook hoofdredacteur Informatie Barbara van der Klis. 'Ik vind het goed dat mensen niet meer accepteren wat wij voorheen normaal vonden: namelijk verrot gescholden worden als er iets fout gaat. Mensen zijn zich meer bewust van hun rechten en dat was ook nodig. Door #MeToo en aandacht voor grensoverschrijdend gedrag worden seksisme en racisme nu serieus genomen. Maar al die anonieme melders en onderzoeken... Je weet niet waar het over gaat, je kunt het niet controleren, je kunt je niet verdedigen en er niet van leren. Hier hebben we weinig aan.'
Waarom is de mediadirecteur zelf niet gevraagd om wederhoor?