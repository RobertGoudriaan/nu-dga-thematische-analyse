De verbale kwelgeesten van Hugo

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
14 november 2024
Door de documentaire vorm van Elsbeth Etty's biografie komen de vele kanten van Hugo Brandt Corstius' persoonlijkheid tot leven. Ook presenteert ze enkele opmerkelijke onbekende wetenswaardigheden.
'Mensen weten eigenlijk helemaal nietwie u bent.'
Het is maart 1987 als Adriaan van Dis die opmerking quasi-terloops laat vallen. Het tvinterview, terug te vinden op internet, verloopt stroef en stekelig. De man tegenover hem aan tafel - rood jasje, geel overhemd - pareert alles met zijn laconiek opgetrokken wenkbrauwen.
Van Dis krijgt maar geen vat op Hugo Brandt Corstius, de man die het publiek vooral kent onder zijn vele aliassen. Piet Grijs, Battus, Jan Eter, Victor Baarn, Maaike Helder, Stoker... Veelal vileine, messcherpe, scheldende stemmen, in allerlei kranten en weekbladen 'via de man op de zaak spelend', zoals de hoofdredacteur vanVrij Nederlandhet noemde in een terugblik.
Andere tijden, andere mores. Als je alle schandalen die zijn gemaskerde legertje aanstichtte nog eens voorbij ziet razen in de knappe biografie die Elsbeth Etty over hem schreef, dan vraag je je af welke hoofdredacteur dat tegenwoordig nog allemaal zou toestaan.
Premier Biesheuvel was een 'protestantse piemel' die met z'n 'operettesmoel' maar eens het Catshuis uit gejaagd moest worden. Minister Onno Ruding vergeleek hij met Eichmann. De Leidse criminoloog Wouter Buikhuisen kreeg vijftien columns lang te horen dat hij een fascist was. En dan was er nog bijna een kabinetscrisis ontstaan doordat minister Brinkman hem de (toen nog) staatsprijs vernoemd naar P.C. Hooft weigerde uit te reiken.
Piet Grijs schreef later over zijn methode: 'Meestal gaat het zo: ik schrijf een stukje. Om er zeker van te zijn dat iedereen het leest, zorg ik voor vijf gepeperde scheldwoorden, een schokkende vergelijking, en een raadselachtige redeneertrant.'
Van Dis lijkt echter te geloven dat ergens 'achter' die virtuoze verbale kwelgeesten een 'echte', zachtaardige versie verstopt zit, die sporadisch doorsijpelt in de kolommen. 'Dan lees je hoe een vader, een weduwnaar, de wasmand naar boven brengt, of zijn zoontje dat laat doen, en dan komt er een heel prachtig, gevoelig poëtisch beeld naar voren.' Brandt Corstius, schamper: 'En dát geloof je wel?' Jawel, zegt Van Dis. 'Hij schrijft met liefde over zijn kinderen. Dat is een andere kant, maar die laat u niet zien?' Resoluut: 'Nee, dat vind ik niet interessant.'
Na het lezen van deze biografie bekijk je dit fragment toch even wat anders. Weduwnaar is hij dan inderdaad al zes jaar, sinds de moeder van zijn kinderen Aaf, Merel en Jelle - kleuters dan nog - jong overleed. De kinderen mochten niet bij de uitvaart zijn. Hij bereidde ze niet voor op haar naderende dood, en liet ze geen afscheid nemen. Impulsief sleepte hij ze hierna mee naar Minnesota waar hij een universitaire baan aannam als wiskundige (want dat was hij ook nog eens). Terug in Nederland zocht hij een huis zo dicht mogelijk bij een basisschool, zodat de kinderen daar zelf heen konden lopen terwijl hij uitsliep.
Dat het een stuk minder knus-huiselijk was wisten we al sinds die kinderen zelf een toneelstuk (Aaf) en een boek (Jelle) maakten over die ongebruikelijke opvoeding. Deze biografie voegt daar nog veel meer privé-ellende aan toe. Aan de biograaf de lastige taak dit juist wel te doen. Etty bouwt voort met het materiaal dat deels al opgediept was door schrijfster en taalkundige Liesbeth Koenen. Zij begon aan de klus, maar was nog niet in de schrijffase beland toen ze in 2020 overleed.
Weten we nu, na deze vijfhonderd pagina's, wel 'wie hij is'? In elk geval duiken er allerlei onbekende wetenswaardigheden op die Brandt Corstius goed verborgen hield. De opmerkelijkste daarvan is een homoseksuele relatie met dispuutsgenoot en levenslange vriend Hans van den Bergh. Die begon in zijn studietijd en strekte zich uit naar de periode toen hij viaPropria Curesbij allerlei landelijke bladen terechtkwam.
Niet heel opzienbarend, denk je vanuit onze tijd, maar tussen 1954 en 1960 moesten de jongens als geheime agenten te werk gaan. Gecodeerde brieven, geheime ontmoetingen. Uit angst voor ontdekking schreef Hugo soms onder een meisjesnaam, Heleen.
Etty weerstaat de verleiding om dit te presenteren als de bron van alle latere maskerades, zoals ze ook elders waakt voor allerlei speculatieve duidingslijnen om dit grillige leven mee in te snoeren. Verwacht dus geen bespiegelingen over hoe de oorlog, een getroebleerde kindertijd en een 'ballingschap' naar Zwitserland - hij moest er als tienjarige aansterken na de oorlog - later allemaal doorwerken. Geen pogingen om zijn ingewikkelde seksuele leven te duiden. Geen lange verhandelingen over zijn autisme (zelf noemde hij zich een 'asperge').
Etty houdt het bij een goeddeels chronologische presentatie van de feiten. Bijna zoals de gebiografeerde zelf codes in zijn agenda zette achter de ontelbare vrouwennamen, een 'Z' voor zoenen en een 'N' voor het echte werk. Maar daarmee is dit allerminst opsommerig naslagwerk. Het neemt je wel degelijk mee in een verhaal. Dat is te danken aan twee keuzes die bijzonder goed uitpakken. Allereerst schroeft de biografe een groothoeklens op haar camera. Door en door vertrouwd met de gouden decennia van de dag- en weekbladen, weet Etty haar onderwerp te belichten als een van de hoofdrolspelers in dit bredere culturele netwerk - kringen waarin professioneel en privé totaal versmolten - zodat we veel méér lezen dan een soepel en kundig portret. Er komt een journalistiek landschap tot leven waarin de column kon uitgroeien tot een volwaardig literair genre.
De jaren vijftig kwamen ten einde. Het rebels-provocerende geluid vanPropria Curesmaakte, samen met de afstuderende redacteuren, de overstap naar de grotemensenbladen. Daar ontstonden speeltuinen zoals deVNrubriek 'VrijBlijvend', die de 25-jarige Hugo helemaal naar zijn hand zette.
Snel volgden rubrieken zoals het fictieve dagboek van premier Jan de Quay. Genadeloze pastiches: 'Wat gaat de tijd toch snel! Nog geen twintig jaar geleden nam ik het besluit dat joden niet als werkend lid van de Nederlandse Unie werden toegelaten en nu verwelkomen wij de premier van Israël. Men moet zich aanpassen.'
In onze huidige tijd van factchecking en fakenews zou zo'n spel met pseudoniemen, fictieve stukken en dat soort satirische boutades geen wortel meer kunnen schieten. Laat staan dat een columnist gehandhaafd zou worden die een medecolumniste, Renate Rubinstein, wier vader in de oorlog was vergast, snoeihard antisemitisme aan zou wrijven. Mogelijk wilde hij aantonen dat hij zulke grenzen ongestraft kon overschrijden, stelt Etty, 'om zo zijn onaantastbaarheid te onderstrepen'.
Het is een van de dieptepunten uit de onthutsende relatie tussen de twee stercolumnisten, begin jaren zestig elkaars geliefden, waarna Brandt Corstius zich ontpopte als een halve psychopaat, die keer op keer dreigde met zelfmoord. (Wel in stijl: 'Lieve Renate, Dit is nu al de tiende zelfmoordbrief en ik verdom het om bij elke nieuwe poging een nieuwe te schrijven.') Er volgden nachtelijke telefoontjes, en andere zaken die we inmiddels stalking noemen, sinds 2000 wettelijk strafbaar.
Allebei waren ze nogal explosief en excentriek. Een 'folie á deux' citeert Etty Renate's latere echtgenoot. Hierin zie je de tweede keuze die goed uitpakt: ze leent haar camera geregeld uit. Terwijl ze zelf terughoudend is in interpretaties, laat ze door andermans visies toch allerlei doorgaande lijnen ontstaan, die ze op de juiste manier monteert tot een invoelend verhaal.
Het zal noodgedwongen zijn - de man liet weinig over zijn privéleven los en wat hij erover losliet is op z'n minst onbetrouwbaar - maar die documentaire vorm maakt dat je hem als levend personage voor je ziet.
Dat gaat om kleine typeringen - Dick Swaab die als leerling aan het Amsterdams Lyceum wiskunde bij de jonge, onhandige, stotterende Brandt Corstius volgde; de leerlingen stampten 'in cadans' op de planken vloer zodat 'z'n krijtje uitschoot op het bord' - tot verslagen over hoe hij werd opgepakt in New Orleans waar hij sympathiseerde met de zwarte Freedom Riders. Ook de beschrijving van hoe hij na de uitvaart van zijn vrouw Tatje 'als een soort gek' ontredderd langs het café liep is schrijnend.
Doordat Etty de gevolgtrekkingen geregeld aan anderen overlaat, krijgen die niet de definitieve status van laatste woord, maar blijven het hypotheses. Zinvolle hypotheses meestal. Neem toenmaligGroene-hoofdredacteur Martin van Amerongen, in reactie op de columnistenoorlog tegen Rubinstein: 'Hij heeft geen Ueber-Ich, hij heeft geen Unter-Icht, hij heeft doodgewoon geen Ich.'
Dat ik is waar Van Dis in 1987 naar op zoek is. Brandt Corstius is er overigens te gast vanwege zijn novelleLiegen, loog, gelogen,met de stelling dat je in fictie de waarheid kunt verstoppen, maar verder dan een semantische discussie komt het niet.
Zelf zag hij elk pseudoniem als een andere kant van zijn persoonlijkheid, maar volgens Etty volstaat die verklaring niet. Daarvoor lijken zijn alter ego's te veel op elkaar. (Uitzondering daargelaten, zoals Battus, van de Opperlandse taal- en letterkunde). Ze stelt dat het 'primair terug te voeren' is 'op zijn ongelooflijke productiviteit'. 'Provoceren als verdienmodel', zoals ze het elders noemt, kan op die manier op meerdere podia tegelijk.
Daar zit vast iets in. Tegelijkertijd wisten die hoofdredacteuren, en vaak zelfs het lezerspubliek, allang wie erachter zat. Ook zonder computers en ChatGPT, waarvan hij zelf overigens een verre voorloper uitvond, was zijn stijl te herkenbaar.
Bij Van Dis zegt Brandt Corstius overigens toe dat jaar alsnog de P.C. Hooft-prijs (dan losgetrokken uit het ministerie) te gaan accepteren. Bij de uitreiking spreekt geestverwant Gerrit Komrij, die met weer een andere theorie komt. Via die pseudoniemen spreekt 'iemand die het spel serieus nam, iemand voor wie het spel geen vrijetijdsbesteding was, maar een manier van denken, een identiteit'.
Die identiteit heeft dit boek gevangen zonder haar op te sluiten. De recente biografieën van naoorlogse journalistieke treiteraarprovocateurs - Ischa Meijer en Theo van Gogh - krijgen hiermee een vervolg dat niet mocht ontbreken.
ELSBETH ETTY Ik heb nog nooit gelogen: Hugo Brandt Corstius 1935-2014 Querido, 573 blz.