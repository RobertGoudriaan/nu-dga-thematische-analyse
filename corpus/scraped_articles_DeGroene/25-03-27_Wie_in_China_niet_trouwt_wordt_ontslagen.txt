Wie in China niet trouwt, wordt ontslagen

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
27 maart 2025
Beijing- Een regen van subsidies, toeslagen en premies is neergedaald op jonge Chinese echtparen. Die regen moet hen vruchtbaar maken. Het aantal Chinese baby's loopt immers hard achteruit. Als die trend niet wordt gekeerd, dreigt een economische en sociale ramp en kan Xi Jinping zijn droom over China's grandeur wel vergeten. De jongste methode om de Chinezen aan het procreëren te zetten is ongebruikelijk: ongehuwde en gescheiden werknemers die niet trouwen, worden ontslagen.
Het geboortecijfer daalde in 2024 met twintig procent, een diepterecord. Een gezin heeft gemiddeld nog maar één kind. Er wordt veel minder getrouwd en, ondanks een verplichte afkoelingsperiode, veel meer gescheiden. Er wordt ook aanzienlijk meer gestorven dan geboren, de beroepsbevolking krimpt en de vergrijzing neemt almaar toe. De oorzaak van deze demografische implosie ligt vooral bij het draconische, vaak criminele eenkindbeleid en bij de traditionele voorkeur voor jongens, met als gevolg de massale abortus van meisjesfoetussen en dus een ontstellend tekort aan vrouwen. Tegenover iedere honderd vrouwen staan nu 119 mannen.
De eenkindpolitiek is veel te laat versoepeld. De overheid staat nu drie kinderen per gezin toe. Dezelfde partijfunctionarissen die vroeger geen genade kenden met vrouwen die een tweede kind verwachtten, komen nu bij mensen thuis langs om, net als vroeger in Nederland de pastoor, te vragen waar het volgende kind blijft. Kennelijk gelooft de Partij nog altijd dat haar macht reikt tot in de slaapkamer. De meeste paren willen geen of hoogstens één kind, vooral vanwege de torenhoge kosten voor bruidsschat, trouwpartij, levensonderhoud, onderwijs en huisvesting. Daar komen bij de grote jeugdwerkloosheid, de economische crisis en, zeker niet in de laatste plaats, het feit dat veel vrouwen eerst willen werken aan hun eigen carrière. Daar wegen de aan kinderrijkdom verbonden voordelen bij lange na niet tegenop.
En voordelen, die zijn er steeds meer. Sommige gelden voor het hele land, andere wisselen per gemeente. Zwangerschapsverlof is langer geworden, kinderopvang goedkoper. De zorgverzekering dekt meer behandelingen en de kleuterschool wordt gratis. Wie kinderen heeft, krijgt gemakkelijker een hypotheek en mag vaker van huis uit werken. Er komt meer ouderenzorg ter ontlasting van mantelzorgende kinderen. De kinderbijslag is flink verhoogd. Voor het derde kind kan die oplopen tot jaarlijks 1250 euro, tot het kind tien is. Ongehuwde moeders hoeven niet meer bang te zijn dat hun kind officieel niet zal bestaan. In sommige fabrieken moeten ongehuwde werknemers tussen de 28 en 58 echter wel degelijk bang zijn. Als ze niet gauw trouwen worden ze op straat gezet wegens gebrek aan loyaliteit tegenover het vaderland.