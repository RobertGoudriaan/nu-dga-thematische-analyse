'We zijn een rijk land met diepe zakken' Op zoek naar een nieuwe verstandhouding Anton Hemerijck

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
10 november 2022
Werkt het poldermodel nog in een gepolariseerde samenleving? En in een onzekere tijd? 'Zeker, als het erop aankomt fungeert georganiseerd overleg als een crisismechanisme', zegt politicoloog Anton Hemerijck, die voorzichtig optimistisch is: onze verzorgingsstaat staat er goed voor.
'Oei, dat is lang geleden',zegt politicoloog Anton Hemerijck, als ik hem vraag naar het boekA Dutch Miracleuit 1997 dat hij samen met Jelle Visser schreef. Daarin analyseren zij hoe Nederland, veel eerder dan de rest van Europa, door het poldermodel in de jaren tachtig van de vorige eeuw de gestagneerde economie omturnde tot een bloeiende economie. Een mirakel was het, dat internationaal lof toegezwaaid kreeg. Europese politici en economen trokken naar Den Haag om te leren hoe die Hollanders het toch voor elkaar kregen om zo snel uit de recessie te komen.
Het kwam er in de kern op neer dat het kabinet-Lubbers na lang praten en onderhandelen met werkgevers en werknemers een gezamenlijke overeenkomst sloot - het roemruchte Akkoord van Wassenaar (1982) - over een matiging van de lonen in ruil voor arbeidsduurverkorting. Dat gaf een enorme impuls aan de werkgelegenheid. 'Lubbers was glashelder: zo ga ik het doen. Ondertussen hield hij de deur altijd open voor het maatschappelijk middenveld, de vele organisaties van burgers en belangengroeperingen die ons land kent. Zij konden meedenken over de uitvoering.'
We relativeerden het succesverhaal ook, zegt hij er meteen bij. De voorspoed was méér dan 'Wassenaar'. 'Niet voor niks plaatsten we de titel tussen aanhalingstekens. Nederland kwam uit zo'n diep dal dat elke gunstige stijging al een succes was. Vervolgens trok in de jaren negentig de wereldeconomie aan, en daar is onze welvaart als geen ander Europees land van afhankelijk. Aan de frisseno-nonsense-wind kleefde bovendien nadelen die we later zijn gaan voelen. De bijl ging in de wortels van de verzorgingsstaat, overheidstaken werden uitbesteed aan de markt en het Angelsaksische neoliberalisme deed zijn intrede. Met de effecten daarvan wordt nu geworsteld.'
Als voorbeeld noemt Hemerijck de flexibilisering van de arbeidsmarkt en een deeltijdcultuur, het meeste van heel Europa. 'We zijn een land van flexbanen en deeltijdwerken geworden. Daar hoort gesubsidieerde kinderopvang bij, en die is uit de bocht gevlogen. De Belastingdienst moest het gaan uitvoeren, maar die zei zelf dat ze er niet geschikt voor was. Onder druk van de Kamer heeft deze overheidsdienst het toch maar gedaan. De diepere wortel van de toeslagenaffaire ligt dáár, in de eerste jaren van het nieuwe millennium', zegt Hemerijck door de telefoon vanuit Florence waar hij als hoogleraar politieke wetenschappen en sociologie is verbonden aan het Department of Political and Social Sciences van het European University Institute (EUI).
We praten over de betekenisvan het poldermodel bij het doorbreken van een impasse, zoals die zich nu op alle fronten voordoet. Hemerijck heeft een indrukwekkende wetenschappelijke carrière. Hij bekleedde in de loop der decennia uiteenlopende posities als onderzoeker, hoogleraar ofdeanop toonaangevende universiteiten in binnen- en buitenland: in Tilburg, Rotterdam, Leiden en Amsterdam, Turijn, Toronto, Keulen, Lissabon, Londen, Oxford. Dit kosmopolitische rijtje wordt aangevuld met bestuurlijke of adviserende functies in allerlei adviesraden en commissies in Brussel, Berlijn, Bremen, Nantes, Parijs en Cambridge. In Nederland was hij onder meer directeur van de Wetenschappelijke Raad voor het Regeringsbeleid (wrr) in Den Haag. De rode draad in zijn werk is de verzorgingsstaat binnen de context van de EU in een geglobaliseerde wereld.
Momenteel legt hij de laatste hand aan een studie over Nederland voor een groot vergelijkend onderzoek naar de toekomst van de verzorgingsstaat in Europa, met de focus op de vergrijzing, de arbeidsmarkt en klimaatverandering. Dat doet hij samen met elf wetenschappers uit verschillende Europese landen voor de vorig jaar door de Europese Commissie ingestelde High-Level Group on the Future of Social Protection and of the Welfare State. Het eindrapport verschijnt begin volgend jaar - een goede timing, gelet op de behoefte aan cohesie binnen de EU door de oorlog in Oekraïne.
Met de blik van een buitenstaanderen die van een insider kijkt hij als wetenschapper met een sociaal-democratisch hart naar de Nederlandse stand van zaken. Net als in de jaren tachtig staan we voor een grote maatschappelijke uitdaging. Toen ging het om een overgang van een maakindustrie naar een economie gebaseerd op dienstverlening en distributie. Nu zitten we midden in de transitie van een bruine naar een groene economie, met de klimaatakkoorden als dwingende ambitie de opwarming van de aarde te beperken tot 1,5 graden in 2030. Er is haast, het gaat te langzaam, horen we op de 27ste klimaattop in Egypte. Voor Nederland is het doel 55 tot 60 procent CO2 -uitstootreductie, wil ons land in 2050 klimaatneutraal zijn.
Op het bordje van het kabinet ligt dan ook een complexe opgave, waarbij een aantal urgente beleidsagenda's in elkaar grijpen; ze zijn niet los van elkaar te zien, en de ene deeloplossing leidt tot het vergroten van problemen bij andere dossiers. Hoewel sommigen stikstof, woningbouw, landbouw en vluchtelingen liever niet koppelen aan het woord 'crisis' maar het verwaarloosde problemen noemen, is het zonder meer een multicrisis. De doorstroom van statushouders in azc's naar woonhuizen stokt, omdat de geplande bouw van negenhonderdduizend huizen in de aanstaande tien jaar stagneert door de stikstofeisen. Vorige week zette de Raad van State een streep door de bouwvrijstelling stikstof: die voldoet niet aan het Europese natuurbeschermingsrecht. In de bouw van woningen en grote infrastructurele projecten zit al jaren geen voortgang doordat de stikstofplannen van de regering tegen een muur stuiten van boerenverzet; ondanks Remkes' eindrapport is dé oplossing er nog niet, terwijl de regels uit Brussel in de nek van het Binnenhof hijgen.
Migratie, wonen, landbouw en klimaat schuren met elkaar op de kleine aardoppervlakte van Nederland. De oorlog in Oekraïne heeft deze multicrisis op scherp gezet: de Europese energiecrisis jaagt de staatskas op extra kosten en de toenemende migratie (volgens cijfers van het Centraal Bureau voor de Statistiek (cbs) was het migratiesaldo vorig jaar ruim 107.000; van dit jaar is dat nog niet bekend) drukt op de capaciteit van de verzorgingsstaat.
Daar komt nog een dik probleem bij: het personeelstekort in zo'n beetje alle sectoren van dienstverlenende beroepen, met name in het onderwijs en de zorg, tot de NS en Schiphol. De oorzaken van het personeelstekort gaan verder dan 'bijkomen van de coronacrisis', het is structureel: vergrijzing in combinatie met deeltijdwerken, waardoor enerzijds een generatie zich aan het terugtrekken is uit het arbeidsproces, en dat anderzijds de capaciteit van de jonge generatie te krap is voor het invullen van het banenaanbod. Het leidt tot een vicieuze cirkel: minder mensen moeten meer opvangen en krijgen stress of een burn-out. In het onderwijs worden klassen naar huis gestuurd, terwijl de ouders geen opvang kunnen regelen en zich ziek melden. In ziekenhuizen sluiten afdelingen omdat er geen verpleegkundigen te vinden zijn. Anders dan in de jaren tachtig is er nu geen werkloosheid maar werkende-loosheid.
Dat voelt als een implosie van de samenleving. Hoe kom je daaruit, aan welk 'touwtje' trek je om de met elkaar samenhangende problematieken aan te pakken? Past onze overlegeconomie nog wel in de wereld van Europese integratie en globalisatie? Hoe bereik je consensus in een gepolariseerde samenleving? Is het poldermodel een sta-in-de-weg: oeverloos praten waardoor er geen harde besluiten genomen worden? Of biedt het poldermodel juist uitkomst?
Hemerijck zegt daarop: ja, als het erop aankomt fungeert georganiseerd overleg als een crisismechanisme. 'We zijn daar goed in, we hebben een lange en succesvolle traditie van er samen uitkomen, van centraal overleg waarbij de regering en sociale partners systematisch met elkaar van gedachten wisselen, samenwerken en afspraken maken over de uitvoering van het sociaal-economisch beleid. Als de nood hoog is, dan ligt het speelveld dáár. Zoals ook is gebleken onder het kabinet-Rutte II. Tijdens de Grote Recessie, veroorzaakt door de kredietcrisis, werd door het duo Rutte-Asscher vooraf gesondeerd met het maatschappelijke middenveld wat de bandbreedte was, en daarbinnen zijn alle akkoorden tot stand gekomen. Rutte is daar bedreven in, hij praat met iedereen, ook met de oppositie. Je gaat samen op zoek naar oplossingen, de effecten worden gewogen binnen de bandbreedte van het maatschappelijk middenveld.'
Met het poldermodel is Nederland,samen met enkele kleine open Europese economieën, uniek in de wereld; het werkt in andere landen niet, vertelt Hemerijck: 'Nederland is anders dan landen als Frankrijk nog altijd echt een meerpartijendemocratie, en de politiek richt zich in haar beleid op allerlei onafhankelijke instituties.' Hij noemt daarvan de bekendste: het Centraal Planbureau (cpb), de Sociaal-Economische Raad (ser), de wrr en het Planbureau voor de Leefomgeving, waar we de laatste jaren veel van horen vanwege de klimaatcrisis. 'De mate van onafhankelijkheid hiervan is echt ongekend. Ik vertelde ooit toen ik in Engeland werkte, in de tijd van Tony Blair, tegen een collega hoe het bij ons werkt. Ik zei: "Wij hoeven niet naar de premier te luisteren, hij heeft naar ons te luisteren." Hij kon het gewoon niet geloven. Het is zelfs bij wet geregeld dat de regering móet reageren op de adviezen van de wrr. Dit past ook in hetDutch Miracle-verhaal. In moeilijke tijden worden die instituties extra geactiveerd.'
Maar hij geeft toe: het ligt ingewikkelder dan in de jaren tachtig: 'Nederland is een kleine competitieve kenniseconomie met een hardnekkig ruimteprobleem. De ruimtelijke keuze die er nu ligt is tussen intensieve veeteelt en kennisintensieve verstedelijking. Er is alle reden om het groeimodel in de landbouw versneld af te bouwen om kennisintensieve verstedelijking ruimer baan te geven. De intensieve veeteelt loopt op zijn laatste benen, maar is enorm machtig. De geest van Sicco Mansholt krijg je niet zomaar weer in de fles. In de jaren tachtig moest de laaggeschoolde industrie omkatten, nu moeten de boeren ombouwen van bulkproductie naar kwaliteitslandbouw. Dat doet pijn, elke transitie kent winnaars en verliezers. Maar we hebben dat eerder doorgemaakt en daar is Nederland nooit slechter van geworden.'
Polderen vereist, behalve leiderschap, een betrouwbare, rechtvaardige overheid. Het vertrouwen in zowel de regering als in het parlement en de instituties is onder de kabinetten-Rutte gedaald. Hoewel onderzoek van het Sociaal en Cultureel Planbureau (scp) laat zien dat dat fluctueert, lag het vertrouwen in 2021 onder de vijftig procent. De toeslagenaffaire en de aanpak van de aardbevingen in Groningen dragen daar sterk aan bij, maar het is al jaren laag, zodat Nederland volgens het scp het karakter van een hoog-naar een laag-vertrouwensamenleving heeft gekregen. Het was Remkes die aan de poldertafel sprak met alle spelers in dit dossier. Er is een dwangwet nodig om gemeenten te verplichten asielzoekers op te vangen.
Hoe ziet u dat, polderen onder leiding van premier Rutte?
Hemerijck denkt er even over na, en zegt, zonder de oorzaak van het aangetaste vertrouwen te willen bagatelliseren: 'Het is een lastige tijd, de politiek is gefragmenteerd en het is moeilijker dan vroeger om eenheid in het kabinet te bewaren. Rutte houdt, anders dan Lubbers en Kok, niet van een visie en is een allemansvriend die de boel bij elkaar wil houden. Dat doet hij knap, maar door geen richting te geven, creëert hij alle ruimte om er tegenin te blijven gaan.'
Rutte moet helder zijn over waar hij naartoe wil, en doorpakken, vindt hij: 'Een crisis is in belangrijke mate eenfocusing event. Het scherpt de politieke geest in tijden van turbulentie. Dit gold voor de stagflatie-crisis in de jaren zeventig, tachtig - uiteindelijk werd er voor een eenduidige richting gekozen. Een goed functionerende consensusdemocratie en proactief sociaal overleg tussen de overheid en maatschappelijke organisaties is de beste garantie voor een beleid op de langere termijn. Maar dat vergt ook leiderschap.'
Hoe ziet u de uitvoerbaarheid van de plannen, als u kijkt naar het personeelstekort ? Voor het onderwijs wordt nu bijvoorbeeld gedacht aan het invoeren van voltijdsbonussen.
'Nederland werkt weliswaar massaal in deeltijd maar is daarin zeer productief. Nu is dat inderdaad niet genoeg, en zal de hoge deeltijdarbeidsparticipatie het nijpende vacaturevraagstuk zonder maatregelen niet zomaar oplossen. Immigratie kan deels een oplossing zijn, maar dat is politiek niet populair. En er is geen woonruimte. Tegelijk moeten we niet vergeten dat de deeltijdcultuur ook een soort niet-economisch sociaal welbevinden heeft bewerkstelligd. Nederlandse kinderen zijn de gelukkigste in de wereld. Het punt is dat economische groei niet alles is.'
Maar kan de verzorgingsstaat deze transitie in combinatie met vergrijzing dan wel dragen?
'De verzorgingsstaat biedt buffers om in moeilijke tijden de klappen op te vangen. Dat is gebeurd tijdens de coronacrisis: niet de markt maar de overheid gaf economische zekerheid en je moest er als overheid voor zorgen dat de mensen thuisbleven zonder hun inkomsten en koopkracht kwijt te raken. Dat is door het kabinet goed gemanaged, en we zijn daardoor de verzorgingsstaat gaan herwaarderen. We zijn een rijk land met diepe zakken. De buffer moet inclusief zijn, voor de pensionado's en voor degenen die in de bijstand zitten. Dat is in Nederland goed geregeld: van werkloosheid naar werk. Dielive flowbehoort zo veel mogelijk in balans te zijn, en dat betekent dat er vanaf jonge leeftijd geïnvesteerd wordt in de potenties van kinderen, om hun positie te versterken als ze op de arbeidsmarkt komen. Op termijn ben ik daar niet pessimistisch over.'
Dat de verzorgingsstaat nog altijd robuust is,heeft hem toch verrast. Toen hij aan het onderzoek voor het rapport van de Europese Commissie begon was de aanname dat dat holle retoriek was. 'We bestudeerden eerst een reeks vermoedens in de academische literatuur over de ondergang van de verzorgingsstaat in de onmiddellijke nasleep van de wereldwijde kredietcrisis van 2008. Op basis van al het beschikbare bewijsmateriaal kwamen we op een gunstiger oordeel uit.'
Het rapport documenteert dat de verzorgingsstaat er beter voor staat dan ooit. In zijn conclusie stelt hij: 'De afgelopen vijftien jaar waren moeilijk voor Europa, somber voor veel Europeanen en erger voor de slachtoffers van Poetins oorlog. En toch, ondanks al onze angst voor stijgende energiekosten en het spook van een nieuwe recessie, om nog maar te zwijgen van het aanhoudende bloedvergieten in onze buurt, hebben we redenen om voorzichtig optimistisch te zijn. De Grote Recessie - de kredietcrisis, de crisis in de eurozone en de pandemie waren formidabele stresstests voor de verzorgingsstaat, voor de Europese integratie en voor de liberale democratie.'
Hij vertelt dat zijn manuscript vrijwel voltooid was, toen de lucht boven Europa opnieuw verduisterde door de Russische invasie van Oekraïne. De kortetermijneffecten van de aanhoudende oorlog op de verzorgingsstaat kunnen nauwelijks positief zijn, zegt hij: 'De noodzaak om agressie af te schrikken en onze vrijheden te beschermen, en de wens om gezinnen met een laag inkomen te compenseren voor de effecten van inflatie, zullen onvermijdelijk de beschikbare budgettaire ruimte beperken voor ambitieuze sociale investeringen. We investeren nu ook meer in defensie dan in de afgelopen jaren.'
En, zegt hij, de urgentie is groot: 'We moeten het plan van het Kremlin om Europa te verdelen en haar waarden en instellingen te ondermijnen beantwoorden door in de EU vastberaden en met een gevoel voor een gemeenschappelijk doel te handelen. We horen nu niet langer meer de afgezaagde oproepen dat de verzorgingsstaat een luxe is die we ons in tijden van ontbering niet kunnen veroorloven. Het is onze kracht, en die moeten we koesteren.'
'De diepere wortel van de toeslagenaffaire ligt in de eerste jaren van het millennium'
privé archief | Anton Hemerijck - 'Nederland werkt weliswaar massaal in deeltijd maar is daarin zeer productief'