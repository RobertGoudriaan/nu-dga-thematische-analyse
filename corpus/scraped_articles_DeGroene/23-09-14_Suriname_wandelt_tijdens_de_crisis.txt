Suriname wandelt tijdens de crisis

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
14 september 2023
Paramaribo- Begin september vergeten Surinamers even de armoede. Want dan is de Avondvierdaagse het belangrijkste gesprek van de dag. Tijdens de populairste wandelloop van het land lopen duizenden mensen vier dagen door Paramaribo, vaak in traditionele inheemse klederdracht, creoolse koto's (rokken) en angisa's (hoofddoeken), terwijl de toeschouwers rijen dik staan. Verschillende brassbands spelen traditionele Surinaamse kaseko-muziek, marrongroepen brengen awasa-dans (schoonheidsdans) en kawina-muziek.
Dit jaar, na de coronapauze, wordt de wandelloop voor de 59ste keer georganiseerd. 'Dit is Surinaams erfgoed. Iedereen heeft dit gemist', zegt een dansende toeschouwer. 'Niet alleen werken maar ook genieten. Zo doen wij het.'
Toch was de voorbereiding veel zwaarder dan voorheen, vertelde Purcy Olivieira, voorzitter van de Bedrijven Vereniging Sport en Spel die de tocht organiseert. Veel grote bedrijven die het evenement traditioneel sponsorden haakten af. De gebruikelijke hotspots waar dansers op grote podia altijd extra hun best doen, ontbreken deze keer. 'Wat u hier ziet, is de weerspiegeling van de huidige situatie in het land. Daar moeten we allen van leren', zei Olivieira bij de start van de tocht.
Het aantal lopers is gehalveerd van 5000 in 2019 naar 2500 nu en grote bedrijven als Telecombedrijf Suriname (Telesur) en de Surinaamse Brouwerij NV (Parbo Bier), die nooit ontbraken tijdens de vierdaagse, waren nu mede door de slechte economische situatie in het land afwezig.
Minister Gracia Emanuel van Regionale Ontwikkeling en Sport onderkent de zware economische crisis en de gevolgen daarvan voor deze organisatie. Ze had daarom veel lof voor de deelnemers. 'Ondanks de economisch uitdagende tijd waarin we nu leven hebben jullie toch je best gedaan om dit voor elkaar te krijgen', zei ze.
Suriname verkeert in ernstige ﬁnanciële problemen. De regering van president Chan Santokhi trof bij aanvang, na het bewind van president Bouterse, een compleet lege staatskas aan. De nieuwe regering voert sinds april 2021 een herstelprogramma uit, mogelijk gemaakt door een lening van 690 miljoen dollar, verstrekt door het Internationaal Monetair Fonds. Onderdeel van het herstelprogramma is dat subsidies op bijvoorbeeld benzine, gas en elektriciteit geschrapt worden. Hierdoor zijn de prijzen in korte tijd drastisch gestegen. Een ontwikkeling waardoor veel Surinamers gedwongen zijn te bezuinigen op eerste levensbehoeften. Alleen tijdens de Avondvierdaagse willen ze hier even niet aan denken.