Dreigende energie

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
9 januari 2025
THEATER Gabbers waren we
Het podium is nog leeg, zoals de dansvloer leeg is, in de jaren negentig in een grote hal aan de rand van de stad, vlak voor de rave gaat beginnen. De dj komt op, geen onaanraakbare held zoals vandaag, maar een gewone jongen die iets uitzonderlijks kan met het aantal beats per minuut. In zijn kielzog danser Nestor Matytchak, die de dreigende energie in zijn lijf heeft die deel uitmaakt van dat aantrekkelijk krachtige imago van de gabber. Het is slim van regisseur Olivier Diepenhorst vanGabbers waren weom Matytchak in zijn eentje de hele rave te laten verbeelden. Zo alleen uitgelicht, alsof de gabber onder een vergrootglas ligt, beginnen we hem beter te zien. Zijn verwoede, wanhopige choreografie, zijn kracht. Zijn spreekwoordelijke middelvinger naar het systeem staat onmiddellijk in een hooggespannen contrast met de gevestigde orde.
Die arriveert dan ook gauw. We springen naar het heden. Alexandra heeft net met haar man nog een verdieping gekocht, boven op het appartement dat ze al hadden. Wat eigenlijk heel onhandig is, want nu weet je toch niet wat de echte voordeur is, vindt jeugdvriendin Monica. Ze is voor het eerst sinds jaren op bezoek om het over Alexandra's plan voor een podcast te hebben, en over hun gezamenlijke vriend Ben. Maar dat is Monica, die uit 'Cappie' - Capelle - is komen rijden, net iets te opportunistisch. Alexandra zal toch geen slaatje willen slaan uit de opkomst en ondergang van hun vriend? Ze heeft nog wel een paar vragen, over vroeger, over hun vriendschap, over wat er allemaal gebeurd is toen, met Ben. Die, zo begrijpen we nu, de ongenaakbare gabber is die we eerder troffen.
Door de lens van hun gezamenlijke, onwillige en ontwijkende terugkijken op het driemanschap dat ze vormden met Ben leren we over hun jaren in de gabberscene. Sophie HÃ¶ppener en Linda Zijl spelen de jonge vrouwen met het aanzienlijke klasse- en opleidingsverschil scherp, nerveus, vol onderhuidse spanningen. Zijl tovert een Monica tevoorschijn die met haar zenuwachtige warmte en vertwijfelde en narrige mimiek zonder omwegen raakt.
Klasse is de kern van deze zaak, want wat stond je nu eigenlijk uit te drijven op die dansvloer bij de Thunderdome-feesten? Je gegoede middenklasse-ouders die je te dicht op de nek zaten? Of het niet aflatende geweld thuis, de armoede?
De slim gedoseerde grote zaal-voorstelling begon op de Parade en is dieper uitgewerkt met behulp van schrijver Vera Morina. Morina's pen - geestig en hard - duwt de twee vriendinnen geroutineerd naar dat wat ze uit de weg gaan. Via Alexandra's opgenomen materiaal, op cassettebandjes, krijgen de snippers van vroeger langzaam betekenis. De steengoede dans van Matytchak doet de rest.
Wat niet uitgesproken wordt, en in stilte over het indrukwekkende eindbeeld hangt, is de slogan van de beweging. Tragisch, onverstandig, een motto dat het genadeloze ouder worden en het onvermijdelijke achter je laten van je adolescente subcultuur wil overstijgen. Voor even eren Monica en Alexandra dat fictieve luchtkasteel opgebouwd uit de geleende romantiek van hun vriend. Ben leeft, enhardcore never dies.
Han van Wieringen
Gabbers waren weis nog tot 18 januari te zien door heel Nederland