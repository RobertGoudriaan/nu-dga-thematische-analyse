Lieve boy

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
13 maart 2025
HIPHOP Dio
Ook een feestelijke, opgetogen rapper moet zich op een dag verhouden tot zijn persoonlijke trauma's. Ruim vijftien jaar geleden was Dio medeverantwoordelijk voor twee gigantische hiphophits in Nederland:Tijdmachine(met Sef) enDom, lomp & famous(met The Opposites en Willie Wartaal). Het waren aanstekelijke, voortdenderende nummers, gemaakt om zich in je geheugen te wurmen. Daarna bracht Dio nog van alles uit, soms deed hij opzichtige pogingen zijn succes te herhalen, maar dat lukte nooit.
De energieke jongeling van vroeger maakt nu plaats voor een introspectieve dertiger.De vluGtlaanis Dio's vierde album, zijn eerste in tien jaar, en het betekent een koerswijziging in zijn oeuvre - en hiermee volgt hij een trend die eerder door zijn generatiegenoten Sef en Willem werd ingezet. Er wordt niet meer gefeest, er wordt gereflecteerd.
Op heldere, ongewoon rustige wijze rapt Dio (1988) over zijn innerlijke complexen, zijn eindeloze twijfels, de verregaande invloed van zijn afwezige vader, hoe hij naar een school voor moeilijk opvoedbare kinderen werd gestuurd.
Hij typeert zichzelf aan het begin van de plaat als 'lieve boy' uit een 'vieze wijk' (Amsterdam-West), en wijst ook op andere momenten vormende omstandigheden aan. Gelukkig klaagt Dio niet. Hij is nooit een exceptionele rapper of tekstschrijver geweest, maar er zit altijd soepelheid in zijn dictie, en de mooiste momenten opde vluGtlaanzijn die waarop hij zo scenisch zijn leven beschrijft. 'Ik sta na 25 jaar oog in oog met mijn pa', rapt hij opTe laatover hun eerste ontmoeting. 'Zoveel vragen, waarom heb je ons verlaten?'
Een tekst met weinig ambivalentie, maar door Dio's voordracht werkt het. Je hoort in dit nummer de half onderdrukte pijn, de verbazing ook, voor zijn Surinaamse vader met wie hij het - zo blijkt - goed kan vinden maar voor wie hij altijd op zijn hoede blijft.
De begeleiding is steeds zeer minimaal. Dio durft te vertrouwen op zijn verhaal - de ronkende beats van voorheen zijn ingeruild voor alleen een ritmische drum en wat keyboardtonen, of zoals bijTe laatslechts een ingetogen pianoloopje.
'Niet bezig met een kind, ben er zelf een', rapt hij opPijnstillers.Weer zo'n zin waarbij je voelt dat er jarenlang interne dialoog aan voorafging. Dit element speelt natuurlijk mee in het wegen van Dio's nieuwste werk: ja,de vluGtlaanstaat op zichzelf, maar de teksten krijgen een extra laag door zijn eerdere succes als rappende wildebras.
'Met die huidskleur die ik heb', rapt Dio opVindersloon,een samenwerking met Typhoon. 'Moet ik drie keer harder werken dan de rest/ Maar we huilen niet/ We halen kracht uit verdriet.'
Een veelzeggend citaat. Ten eerste is het, zoals alles opde vluGtlaan,nogal letterlijk: Dio beschrijft veel grote emoties, alleen roept hij ze lang niet altijd op, en soms is vooral merkbaar dat deze nummers voor hemzelf veel betekenen. Maar daarnaast onderstreept de zin wel treffend wat Dio aan het doen is: alles wat hij jarenlang overstemde, deelt hij nu zonder voorbehoud.
Thomas Heerma van Voss
Dio -de vluGtlaan