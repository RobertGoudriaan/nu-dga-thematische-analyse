De reddingslijn voor bootvluchtelingen dreigt verloren te gaan

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
5 december 2024
Athene -Het is nog donker als in de vroege ochtend van 25 november een rubberboot met vijftig mensen de rotsen bij het Griekse eiland Samos raakt. In een oogwenk slaat de chaos toe. Water stroomt binnen, de koude zee slokt mensen op. Acht mensen - zes kinderen en twee vrouwen - verdrinken, drie anderen verdwijnen spoorloos. Diezelfde nacht verdrinkt een man bij Lesbos, en een vrouw wordt vermist na een schipbreuk bij Farmakonisi. De Egeïsche Zee blijft een dodelijke grens. Een plek waar de vlucht naar Europa te vaak eindigt in stilte.
Zonder organisaties als Aegean Boat Report (abr) zouden veel van deze tragedies onopgemerkt blijven. Deze vluchtelingen kunnen geen 112 bellen - zij bellen Tommy Olsen, oprichter van abr. Met alleen een laptop en een telefoon staat hij 365 dagen per jaar paraat. Vluchtelingen die gestrand zijn weten vaak niet eens waar ze zijn, of hebben gewonden aan boord. Olsen biedt advies, waarschuwt autoriteiten en documenteert misstanden.
Sinds 2017 legt abr illegale pushbacks vast: gewelddadige terugdrijvingen waarbij vluchtelingen letterlijk de zee op worden geduwd. Beelden tonen gemaskerde mannen die boten saboteren of zelfs beschieten. Dit bewijsmateriaal is cruciaal - niet alleen om verslag te doen, maar ook als bewijs voor toekomstige processen.
Olsen is ervan overtuigd dat deze mensenrechtenschendingen ooit berecht zullen worden. Dan zijn data essentieel, zegt hij.
Maar zijn strijd kent een prijs. Olsen is, zoals veel hulpverleners in Griekenland, aangeklaagd door de Griekse autoriteiten voor mensensmokkel en spionage. De aanklachten, die advocaten ongegrond noemen, hebben internationale fondsen afgeschrikt. Olsen verkocht zijn auto en zette zijn spaargeld in om abr overeind te houden, maar zonder steun stopt abr in december.
Het einde van abr betekent meer dan de teloorgang van een reddingslijn voor 54.000 vluchtelingen per jaar. Het betekent ook dat de wereld een cruciale getuige verliest van de mensenrechtenschendingen aan Europa's grenzen. Data van abr worden al jaren gebruikt door journalisten, europarlementariërs, advocaten en hulporganisaties.
Om dit te voorkomen is de Nederlandse stichting We Gaan Ze Halen een inzamelingsactie gestart. 'De valse aanklacht van de Griekse overheid tegen Tommy loopt al sinds 2020', zegt Rikko Voorberg, oprichter van de stichting. 'Die is nooit behandeld, maar ook nooit ingetrokken - bewust, om zijn werk te saboteren en anderen af te schrikken. Met de campagne "Vrienden van Tommy" proberen we ervoor te zorgen dat hij door kan gaan.'