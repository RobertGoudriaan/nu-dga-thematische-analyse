Vooroorlogse mandarijntjes Eetwezen Hiske Versprille

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
20 februari 2025
Iedereen weet het: elke mandarijn is anders. Maar de Amerikaanse schrijver M.F.K. Fisher had er drie of vier die haar onbevattelijk genot bezorgden.
Omdat het was gaan sneeuwen en ik met een kist mandarijntjes in de keuken zat, besloot ik eindelijk het mandarijnenrecept van M.F.K. Fisher te gaan maken. De Amerikaanse schrijver was nog maar net 21 toen ze, in de jaren dertig van de vorige eeuw, met haar eerste echtgenoot Alfred naar Frankrijk verhuisde. Na allerlei omzwervingen kwamen ze in Straatsburg terecht, waar hij poëzie ging doceren en zij het afschuwelijk vond. In het korte essayGrensgebied,opgenomen in haar debuutServe it Forth,vertelt de jonge Mary Francis hoe zij in februari ook nogal gedeprimeerd was geraakt in hun appartementje aan de Boulevard de l'Orangerie. 'Tegenover die treurige Zoo, halfvol vogels en dieren zo stijfbevroren dat ze zich niet eens meer lieten ruiken...'
Het echtpaar legt hun laatste geld bijeen en vertrekt naar een chic pension met grote ramen, witte gordijnen en, o ultieme luxe, centrale verwarming. Daar gaat zij bovenop zitten terwijl hij gaat werken, en ze pelt mandarijntjes die ze eerst urenlang op de loeiende radiator laat indrogen en daarna in de besneeuwde dakgoot afkoelt. De krokant geworden halvemaantjes maken haar bijna extatisch. 'Het genot is subtiel, voluptueus en volstrekt onverklaarbaar', schrijft ze. 'Ik kan niet uitleggen waarom ze zo magisch zijn. Misschien is het de manier waarop het huidje breekt onder je tanden, of de golf koud vruchtvlees, of het parfum. Ik kan het niet zeggen. Ik kan alleen vertellen hoe ze worden gemaakt.'
Over de herkomst van de mandarijntjes schrijft ze niks, maar gezien de plek en het seizoen zullen het zoete clementines van Corsica zijn geweest, die worden tot eind januari geoogst. Clementines zijn, net als bijna alle vruchten uit de extreem incestueuze citrusfamilie, een kruising, in dit geval van oermandarijnen en zoete sinaasappels. Tangerijnen, zoals Engelstaligen verwarrend genoeg álle mandarijnen noemen, zijn een ander soort, wat zuurder maar geurig, met een hobbelig velletje en vanuit China naar Europa gekomen via Marokko (en daarom vernoemd naar de havenstad Tanger). Mandarijntjes, iedereen weet dit, zijn sowieso allemaal anders. Niet alleen worden de honderden variëteiten vaak onaangekondigd door elkaar verkocht, zelfs in hetzelfde kistje kan de kwaliteit zeer verschillen. Vind je er één plomp en strak in z'n vel, bedwelmend aromatisch en sappig, dan kan de volgende wee, zacht en reukloos zijn, of zo uitgedroogd dat hij rammelt als een skelet. In een necrologie van wijnjournalist Nicolaas Klei, die vorige maand overleed, vertelt zijn weduwe als illustratie van zijn precieze, uitzoekerige karakter dat hij, als hij een mandarijn wilde, er altijd eerst minimaal twintig uitvoerig bestudeerde. Dat vond ik even ontroerend als veelzeggend. Een kind van vijf snapt al dat goede smaak en onderscheidingsvermogen minder gaat om het kunnen opdreunen van de 44 appellations van de Bourgogne, dan om het kunnen uitzoeken van die ene, allerbeste mandarijn op de fruitschaal.
Mandarijnen zijn ook het type handzaam kindervoedsel waar we net zo intiem mee vertrouwd zijn als met ons ouderlijk huis. Geroutineerd rollen we ze tussen onze handen of over de tafel om de schil los te krijgen. Als vanzelfsprekend constateren we het sissend opstijgen van de harsige, geraniumachtige geur bij het pellen. Ik kende een ijsmaker die jaarlijks voor vele duizenden euro's Siciliaanse mandarijnenschilolie liet aanrukken voor in zijn bitterzoete, knaloranje sorbet. 'Hermès stopt het in z'n parfum', zei hij, 'ik stop het in een hoorntje.' Dan zijn er ook mensen die ieder wit sliertje minutieus wegpeuteren en de partjes sapcel voor sapcel leegsabbelen. Zelf hou ik ervan ze tussen mijn kiezen tot pulp te kauwen, maar zo voorzichtig dat het velletje eromheen intact blijft, zodat ik het gezwollen partje daarna tegen mijn gehemelte tot ontploffing kan brengen met mijn tong. Dat soort dingen kun je allemaal moeilijk recepten noemen; het zijn gewoon dingen die we doen met ons eten.
Ook het 'hoe ze worden gemaakt' van Fisher is alleen een recept in de meest particuliere zin van het woord. Ga, in februari 1936, in Straatsburg, op de verwarming van je pension zitten. Pel mandarijntjes, drie of vier, leg ze te drogen op een krant, bij voorkeurL'Ami du peuple.Knik het kamermeisje bemoedigend toe. Ga uit lunchen met je man en drink een glasquetsch,leg de partjes even in de sneeuw. Eet ze op terwijl je buiten de kinderen uit school ziet komen, de kiosk ziet sluiten, de soldaten richting de Rijn ziet marcheren.
Toen mijn eigen mandarijntjes eindelijk heet en ingedroogd waren, was de sneeuw gesmolten. Ik legde ze een paar minuten in de diepvries, op de vissticks. Het velletje bleek taai en hard geworden, en het barstte als droge lippen. Het vruchtvlees had in afwezigheid van de aromatische olie uit de schil een onmiskenbaar kotsachtige smaak gekregen. Misschien waren die vooroorlogse mandarijntjes gewoon beter. Of misschien moest je om Fishers getransformeerde mandarijnen echt te kunnen waarderen, voor het eerst van je leven op een centrale verwarming zitten.
In de nieuwe rubriekEetwezenschrijft culinair journalist Hiske Versprille tweewekelijks over eten als cultureel fenomeen.
Met mandarijnen zijn we net zo intiem vertrouwd als met ons ouderlijk huis