'Jij kunt dit niet begrijpen' Israël een jaar na 7 oktober

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
3 oktober 2024
Terwijl de herdenking van de terreur van Hamas op 7 oktober 2023 voor de deur staat, zijn de Israëliërs onderling tot op het bot verdeeld over hoe het nu verder moet. Intussen helpt het extreem-rechtse deel van de regering bijna ongezien de democratie om zeep.
In de vroege ochtendwerd ik gewekt door de lange loeiende uithalen van het luchtalarm. Ergens huilde een hond. Een auto reed in volle vaart door de straat. Ik griste mijn mobieltje en oplader van het nachtkastje en rende naar de safe-room in mijn huis, die al jaren dienstdeed als opslagruimte omdat ons gebied rustig was. Ik struikelde over de dozen met plastic flessen, oude schoenen en kranten en trok de zware plaatstalen deur die allang niet meer was afgesloten met een klap dicht.
Tien minuten later zag ik de eerste nieuwsbeelden: een massa zwaarbewapende in het zwart geklede en gemaskerde mannen reed in Toyota pick-ups, op motoren en fietsen door een gat in de grensafscheiding met Gaza Israël binnen. Vervolgens zag ik de invasie van kibboets Kfar Aza, de beschietingen in het stadje Sderot, een bloedbad in kibboets Be'eri. Jongeren op de Nova Rave Party werden neergeschoten of gekidnapt en afgevoerd naar Gaza. Aan het einde van de dag dacht ik dat ik in een horrorfilm zat waaruit niemand kon ontsnappen. Morgen konden Tel Aviv, Jeruzalem, de dorpen in centraal Israël worden aangevallen en het leger was in geen velden of wegen te bekennen.
Dat gebeurde een jaar geleden op zaterdagochtend 7 oktober, maar voor de meeste Israëliërs is deze Zwarte Zaterdag nog steeds heel dichtbij, en dat is overal zichtbaar. In de steden en langs de snelwegen hangen posters met namen en foto's van de 101 gegijzelden in Gaza met de tekst'Bring them home'.Het plein voor het Israël Museum in Tel Aviv heeft permanente herdenkingen met fototentoonstellingen en muziekuitvoeringen. Men noemt het nu zelfskikar ha chatoefim,het plein van de gijzelaars.
Bij de ingang van de dorpen en kibboetsen zie je 101 gele vredesduiven, rijen grote en kleine stoelen en kinderschoenen die benadrukken dat ook kinderen gekidnapt zijn. Mensen en auto's zijn versierd met gele lintjes, een idee dat voortkwam uit de seventies-hitTie a Yellow Ribbon Round the Old Oak Tree. Iedere dag worden familieleden van gegijzelden op tv geïnterviewd en worden gedode gegijzelden herdacht. Wekelijks nemen duizenden Israëliërs overal in het land deel aan demonstraties voor hun terugkeer en voor een staakt-het-vuren.
Iedereen die op 7 oktober in Israël was, herinnert zich de exacte plek waar hij was en wat hij deed, alsof we onszelf in dit historische moment willen schrijven om ermee verbonden te blijven en duiding te geven aan die zwarte dag die we nog steeds niet kunnen verwerken. Zoals de generatie van mijn ouders de levensgeschiedenis verdeelde in de tijd vóór en na de Tweede wereldoorlog, zo heeft deze dag de Israëlische geschiedenis doorkliefd.
Door de Hamas-aanval, de evacuatie van de burgers uit het grensgebied van Gaza en Noord-Israël, het probleem om Hamas te verslaan, de gijzelaars uit Gaza te bevrijden en Hezbollah en Iran af te schrikken, stellen Israëliërs zichzelf de vraag of een joodse staat wel kan overleven in een Arabisch-islamitische regio waar de ene helft de vernietiging van Israël nastreeft, terwijl de andere helft het beloofde land in het gunstigste geval tolereert. Die existentiële angst waarmee de joodse samenleving door haar vernietigingsgeschiedenis toch al doordesemd is, staat weer boven aan de Israëlische agenda.
Als heldendaden worden op Hamas veroverde tunnels, geliquideerde kopstukken van Hamas, Hezbollah en Iran, en exploderende piepers in Libanon op tv getoond en terloops noemt de nieuwslezer de ongeveer 41.000 doden in Gaza. Als ik tijdens een etentje met joodse vrienden zeg dat onder die Gazaanse doden toch ook veel kinderen zijn en dat het leed in Gaza door de humanitaire ramp afschuwelijk is, vertelt een van de mannen dat op 7 oktober een Hamas-strijder de buik van een joodse zwangere vrouw heeft opengereten en het embryo eruit gerukt. Daarna werd ze verkracht, voegt zijn vrouw toe, alsof de trauma's van 7 oktober elk leed dat aan de bevolking van de vijand wordt toegebracht rechtvaardigen en het er eigenlijk niet toe doet.
Terwijl de wereldpers zich alweer focust op nieuwe ontwikkelingen van de Gaza-oorlog en het conflict tussen Israël en de As van het Kwaad, is de Israëlische bevolking in het trauma van 7 oktober blijven steken alsof er daarna niets is gebeurd. Er is een opvallende symmetrie tussen joden en Palestijnen. Volgens de laatste Palestijns-Israëlische opiniepeiling van het Palestinian Center for Policy and Survey Research in Ramallah en het International Program in Conflict Resolution and Mediation van de universiteit van Tel Aviv voelen beide dat hun slachtofferschap het geweld tegen de ander rechtvaardigt.
Israëlische joden voelen zich gewond en door de rest van de wereld verlaten en tachtig procent gelooft niet in een tweestatenoplossing. Eenzelfde percentage Palestijnen vindt dat hun decennialange lijden de aanslagen van 7 oktober rechtvaardigt. Nuffig zeggen Israëliërs tegen het buitenland: jullie kunnen er niet over oordelen, want jullie waren en zijn er niet bij, alsof de toevallige aanwezigheid in deze krankzinnige wereld iets heroïsch heeft en tot meer begrip zou leiden.
En steeds weer is er die dreiging die als een donkere onweerswolk boven onze hoofden hangt en elk moment kan losbarsten. Terwijl ik dit schrijf gaat in mijn directe omgeving het luchtalarm af. Hezbollah heeft een lange-afstandsraket op Tel Aviv afgevuurd. Israël en Hezbollah hebben elkaar nog steeds niet de oorlog verklaard, maar de intense Israëlische luchtaanvallen op Libanon en de constante raketaanvallen van Hezbollah op het noorden en nu ook het centrum van het land doen anders vermoeden.
Duizenden oververmoeide reservisten hebben 'Tzav 8' gekregen en zijn opgeroepen voor een mogelijk grondoffensief. Israëliërs zijn doodsbang, want dit is zoiets als Amerikaanse soldaten weer naar Vietnam sturen. Iedere Israëliër van boven de veertig herinnert zich de nederlagen van de twee Libanon-oorlogen waarbij zo'n duizend Israëlische soldaten omkwamen. Hezbollah heeft met meer dan honderdduizend strijders het zwaarst bewapende en best getrainde niet-overheidsleger ter wereld. Iedereen zag de door Hezbollah verspreide video van volledig ondergrondse militaire bases van misschien wel duizend kilometer lang.
Hezbollah koppelt een mogelijk staakt-hetvuren aan een bestand in Gaza en dat is voor Israël onverteerbaar. De sponsor van Hezbollah, Iran, wil de Israëlische aanslag op Hamas-leider Haniye in Teheran en de Iraanse ambassadeur in Libanon vergelden. Volgens Israël is er bewijs dat de As van het Kwaad een herhaling van 7 oktober heeft gepland. Op Israëlische peuterspeelzalen en kleuterscholen worden kinderen vanaf twee jaar gedrild om hand in hand naar de schuilkelder te lopen als het luchtalarm afgaat. Ze hebben daarvoor anderhalve minuut. Een buurman vertolkt het standpunt van de meerderheid. 'Laat ze Hezbollah nu flink aanpakken, dan krijgen we weer enkele jaren rust.'
Ik ontmoet Lior Nirgadinin Tel Aviv. Deze traumatherapeut kan het werk niet aan. Iedereen die 7 oktober en de oorlog heeft meegemaakt - joden, Palestijnen, bedoeïenen en anderen - is tot op heden zwaar getraumatiseerd en dat beïnvloedt perceptie en gedrag. 'Het wordt een enorme klus voor psychologen en psychiaters, want er is één grote gewonde, bloedende regio die in een eindeloos cyclisch ritme van vernietigen naar vernietigd wordt geslingerd. Je zult dit hele gebied van het Midden-Oosten moeten genezen. Moedig leiderschap en een paradigmaverschuiving, daarmee bedoel ik een verandering van de manier waarop we de werkelijkheid ervaren, zijn nodig, anders zullen we voor altijd met het zwaard leven.'
De sfeer onder de Israëlische burgers schommelt tussen hopeloosheid en de drang om te leven. Het is dansen op de vulkaan. Terwijl er dagelijks slachtoffers vallen, viert het escapisme hoogtij. Een Hebreeuws spreekwoord zegt: 'Je moet nu eten en drinken, want er is misschien geen morgen.' Er worden volop nieuwe theaterproducties en concerten uitgebracht. In het centrum van Israël zitten de restaurants en cafés tjokvol. Als je op een van die drukke terrasjes in de stad zit, zou je haast vergeten dat op nog geen negentig kilometer naar het noorden en naar het zuiden een vreselijke oorlog woedt. Het zware gebrom van een bommenwerper boven ons brengt ons terug naar de werkelijkheid.
Het is duidelijk dat in het nieuwe Israël de scheidslijnen in de samenleving nog scherper getrokken worden. Israël is het land van 'Am Israel', wat niet de Israëlische bevolking betekent maar het joodse volk. Sinds de invoering van de Natiestaat-wet was al duidelijk dat Israël zich profileert als joodse staat, maar na 7 oktober en de Gaza-oorlog is Israël meer dan ooit het exclusieve thuisland, de villa in de Arabische jungle, de veilige haven voor de joden.
Er is een essentieel verschil tussen 'volk' en 'bevolking'. Volk is een begrip dat anderen uitsluit, bevolking is de acceptatie van iedereen die samenleeft. In Israël horen niet-joden er niet bij. Dat maakt de situatie voor die twintig procent - Palestijnse ingezetenen van Israël, bedoeïenen maar ook niet-joodse Europeanen - problematisch. Zelfs als je Hebreeuws spreekt, een Israelisch paspoort hebt, in Israël woont en werkt en je familie hier al generaties woont, blijf je de vreemdeling.
Mijn Palestijnse vriendin Naama, ze wil niet dat ik haar echte naam publiceer, woont en werkt met haar man en twee kinderen in een joodse gemeente. Haar kinderen gaan naar de Democratic School, een openbare school voor joden en Palestijnen. Maar als ze met haar kinderen op straat loopt durft ze geen Arabisch te spreken. Ook in het Hebreeuws kan ze maar beter haar mond houden, heeft ze geleerd. Op de universiteit waar ze studeert werden moslimstudenten op het offerfeest Eid al Adha verplicht om aanwezig te zijn en een paper te presenteren. Naama protesteerde tevergeefs bij haar professor en gaf op de bewuste dag haar presentatie. Ze kreeg een onvoldoende vanwege haar gedrag. 'We moeten ons hoofd niet boven het maaiveld uitsteken, want dan krijg je problemen', is haar conclusie.
Ook ik voel als niet-joodse inwoner van dit land dat er de laatste tijd meer argwaan en verwijdering is.'Why don't you go home?'vraagt de man van demakollet,het plaatselijke buurtwinkeltje, terwijl ik hier al meer dan 25 jaar woon, werk en me als het wareembeddedvoel in de samenleving. 'Jullie Europeanen zijn pro-Palestijns, maar jullie krijgen het nog voor je kiezen want die Arabieren nemen je land over.' Dit zijn op zich legitieme vragen en opmerkingen, maar een joodse Amerikaan die twee jaar geleden naar Israël emigreerde wordt er niet mee geconfronteerd.
Als ik 's avonds met mijn uitermate liberale joodse vrienden na een lange tirade van een van hen over de corruptie, de regering en de ongelijke verdeling van fondsen vraag waarom zij hun heil niet elders zoeken en in het buitenland gaan wonen - ze hebben immers ook een buitenlands paspoort - wijzen ze op het antisemitisme in de wereld en dat Israël het enige veilige heenkomen voor joden is. 'Maar dat is toch een mythe!' zeg ik. 'Die zionistische gedachten zijn er bij jullie van jongs af ingeramd. Het is statistisch aantoonbaar dat er meer joden in Israël gedood worden dan waar ook ter wereld. Je kunt Israël dus gerust het meest onveilige land voor joden ter wereld noemen.'
Even is het stil. Ik bespeur enige ergernis in de groep als ze mij hoofdschuddend aankijken. 'Jij kunt dit helemaal niet begrijpen want jij bent niet joods.'
Bij aankomst op luchthavenBen Gurion merk ik ook een verandering. Met mijn permanente verblijfsvergunning mocht ik altijd via het douanehokje voor de Israeliërs naar binnen. Dat ging snel, want ik heb een vaste verblijfplaats en de beambte hoefde me geen moelijke vragen te stellen. Nu word ik naar de balie voor buitenlandse toeristen gedirigeerd, die gelukkig geen lange rijen kent, want buitenlandse toeristen - met uitzondering van de ramptoeristen, joden uit de diaspora die deelnemen aan de door de regering georganiseerde groepsreisjes, en buitenlandse familieleden van Israëliërs - zijn er nauwelijks. De douanebeambte kijkt me onderzoekend aan en vraagt:'What brings you to Israel?'Als ik in het Hebreeuws antwoord dat ik hier al jaren woon en werk, kijkt ze me glazig aan:'So, why don't you have an Israeli passport?'
Toch behoor ik nog tot de bevoorrechte buitenlanders, want niet-joodse asielzoekers krijgen geen verblijfsvergunning, zij het dat er sinds de Gaza-oorlog een uitzondering gemaakt wordt voor Afrikaanse asielzoekers. Volgens een onderzoek van de Israëlische krantHaaretzwordt hun een verblijfsvergunning en een maandelijkse toelage in het vooruitzicht gesteld als ze bereid zijn om aan soms levensbedreigende militaire operaties in Gaza deel te nemen. Medewerkers van het ministerie van Defensie verzekeren off the record dat het project goed georganiseerd en onder begeleiding van juridische adviseurs van defensie wordt uitgevoerd. Maar vraagt iemand zich af of die deals wel ethisch zijn? Overigens heeft tot op heden geen enkele asielzoeker die heeft bijgedragen aan de oorlogsinspanning een officiële status gekregen, aldus de Israëlische krant.
De status van buitenlanders is sowieso gevaarlijk, want als je gedood wordt of verminkt raakt in dit oorlogsgebied - zoals de 64 buitenlandse slachtoffers van 7 oktober - dan ben je niet beschermd en krijgen jij of je familieleden anders dan de Israëlische slachtoffers geen ondersteuning of vergoeding, heeft de minister van Financiën, Bezalel Smotrich, besloten. 'De man die de touwtjes in handen heeft, geeft niets om ons', zegt een Nederlandse vriendin die in Israël woont.
De Israëlisch-joodse samenleving,die voor de internationale wereld nog een eenheid lijkt, verkruimelt. Het cement dat de groepen nog bijeenhoudt is de strijd tegen de gemeenschappelijke vijand. De kloof tussen links georiënteerde en nationalistisch-rechts georiënteerde joden, tussen religieuze en vrijzinnige joden, wordt steeds groter. De nationalistische, religieuze regering kondigde bij haar formatie al aan dat alleen joden rechten hebben 'op het hele Land van Israël'. Maar sommige joden hebben er meer recht op dan andere. Seculiere, liberale joden associëren de orthodoxen vaak met de politieke partijen die hen in de regering vertegenwoordigen. 'DieDossim (slang voor orthodoxen - sk)gebruiken hun politieke invloed om meer overheidsfondsen voor hun jeshiva's en religieuze organisaties te krijgen ten koste van het reguliere onderwijssysteem', zegt Sheila Weinberg, die als gemeenteraadslid van een middelgrote stad de onderwijsportefeuille onder zich heeft.
Een ander pijnpunt is dat niet-orthodoxe joden dienstplicht hebben en moeten vechten in een oorlog die het hoogste aantal militaire doden en gewonden in jaren heeft geëist, terwijl Haredi-mannen, ultra-orthodoxen, volgens een recente wet daarvan werden vrijgesteld. Die wet is weliswaar onlangs door de Hoge Raad vernietigd en de regering moet alle volwassen Haredimannen onder de wapenen roepen, maar geeft daaraan nauwelijks gevolg. 'Het excuus is dat tora-studie gelijk staat met dienstplicht, omdat het Israël goddelijke bescherming geeft', lacht Weinberg honend.
Aan de andere kant worden vrijzinnige joden door rechts-orthodox Israël argwanend bekeken. De politie arresteerde al honderden 'linkse rakkers' die aan demonstraties voor een staakthet-vuren deelnamen. Militaire reservisten zijn gearresteerd bij protesten tegen de regering, docenten en hoogleraren zijn geschorst omdat ze studenten over het leed in Gaza vertelden, vrouwen die in een synagoge pamfletjes uitdeelden voor de terugkeer van de gegijzelden zijn aangehouden. Een Brits-joodse toerist die net de Alya-procedure - het aanvragen van de Israelische nationaliteit - in gang had gezet, werd bij een demonstratie voor de vrijlating van gegijzelden in Jeruzalem gearresteerd. Zijn Britse paspoort werd geconfisqueerd met de opmerking dat hij een criminele provocateur was. Hij kreeg geen verlenging van zijn visum en werd door de vreemdelingenpolitie het land uitgezet.'But I loved this country',schreef hij verontwaardigd in de krant.
Alsof het het programma van de Champions League is: Israëliërs tegen Palestijnen, joden tegen niet-joden, orthodoxen tegen vrijzinnigen, Mizrahim tegen Asjkenazim. Iedereen lijkt in dit land met elkaar in gevecht. Ik heb een piep in mijn oren door het geschreeuw tijdens overspannen discussies. Zelfs over de herdenking van 7 oktober kan men het niet eens worden. De Israëlische regering organiseert een staatsceremonie, die om protesten te voorkomen vooraf zonder publiek wordt opgenomen. Bijna alle kibboetsen in de getroffen gebieden in het zuiden en familieleden van de gegijzelden weigeren aan die herdenkingsceremonie deel te nemen, omdat de regering volgens hen haar verantwoordelijkheid voor de mislukking van een staakt-het-vuren verdoezelt. Zij organiseren hun eigen herdenking in Tel Aviv.
De regering-Netanyahu lijkt de laatste maanden haar eigen narratief te bestendigen. Dat zegt: de oorlog uitbreiden, de rechtshervormingsplannen doordrukken en de wetshandhavingsinstanties overnemen. Sommige Israëliërs geven Netanyahu de schuld van het saboteren van het staakt-het-vuren door aanhoudend aanvullende eisen te stellen, zoals het behoud van de controle over de Philadelphi-corridor in Gaza, en door plotselinge aanvallen, zoals de pieperontploffingen in Libanon en de raketaanvallen op Beiroet. In het Israëlische grensgebied met Gaza en het door Hezbollah beschoten noorden hebben meer dan 140.000 mensen hun huizen moeten verlaten en met het uitbreiden van de oorlog zal dat aantal slechts toenemen, maar Netanyahu lijkt de oorlog niet te willen beëindigen.
Hij is de langstzittende premier van Israël, een echte politieke survivor, die gelooft dat hij de beschermer van het joodse volk is. Deze Mr. Security weet dat de extreem-rechtse nationalisten in zijn coalitie - met name Itamar Ben-Gvir en Bezalel Smotrich - het kabinet zullen verlaten als hij een deal met Hamas sluit en dat zou tot nieuwe verkiezingen leiden. Daar zit hij niet op te wachten, want hij staat terecht voor omkoping, fraude en schending van het vertrouwen. Tegelijkertijd hangt een mogelijke internationale aanklacht voor oorlogsmisdrijven en grove nalatigheden als bestuurder als een zwaard van Damocles boven zijn hoofd. Als hij niet meer politiek beschermd wordt door zijn premierschap, kan hij worden opgepakt.
Voor andere Israëliërs - zoals Asaf, de eigenaar van het plaatselijke loodgietersbedrijf - maakt dat hem juist tot slachtoffer en niet tot dader. 'Er is geen betere leider die ons uit deze rampspoed kan redden', zegt hij. 'Die linksen richten alle peilen op Bibi.' Ook gelooft hij, net als Netanyahu, dat Israël nu tijd moet rekken in de hoop dat Donald Trump de presidentsverkiezingen wint. 'Trump is goed voor Israël', zegt Asaf. Als ik antwoord dat een trumpiaanse aanpak mogelijk tot een derde wereldoorlog kan leiden, schudt hij zijn hoofd, want ik begrijp het niet. 'Trump zal veel minder druk op Israël uitoefenen, Iran aanpakken en onze regering meer handelingsvrijheid geven.'
Intussen tovert Netanyahualweer een nieuw konijn uit de hoge hoed. Er is geen betere manier om de achterban - het rechtse blok - te verenigen dan door de rechtshervormingsplannen van vorig jaar weer uit de kast te trekken. Die serie wetsontwerpen zouden het rechtssysteem radicaal veranderen en de Israëlische Hoge Raad - het enige toetsende orgaan in de rechtsorde - buiten spel zetten. Vorig jaar leidden die plannen bijna tot een burgeroorlog omdat demonstranten voor en tegen de rechtshervorming met elkaar op de vuist gingen. Maar de aandacht van het volk is momenteel door de oorlog en het lot van de gegijzelden zo afgeleid dat die rechtshervorming zich in stilte kan voltrekken.
Ben-Gvir is niet slechts minister van Nationale Veiligheid, door een en passant goedgekeurde wet kreeg hij ook meer directe controle over de politie. Hij gaf direct na zijn aantreden al de opdracht aan hooggeplaatste politie-officieren om demonstraties hardhandig neer te slaan. Onlangs schreef de vertrekkende hoofdcommissaris van de Nationale Politie, Kobi Shabtai, dat Ben-Gvir agenten had bevolen om humanitaire hulpkonvooien die op weg waren naar Gaza en werden aangevallen door rechtse activisten, niet te beschermen.
Populisme en favoritisme voeren de boventoon. Het regent ontslagen en vervroegde pensioneringen van wetshandhavers. De korpschef van de politie, het hoofd van de militaire inlichtingendienst, de commandant van de Gaza-divisie, minister uit het oorlogskabinet Benny Gantz en het hoofd van de inlichtingendienst van de politie Gadi Eisenkot, zijn allemaal afgetreden. De positie van de minister van Defensie, Yoav Gallant, hangt al maanden aan een zijden draadje. BenGvir heeft volgensHaaretzzonder tussenkomst van de juridisch adviseur van zijn ministerie en de toezichthoudende ambtenaren zelfstandig nieuwe politiefunctionarissen benoemd. Hij promoveerde een politieman die vorig jaar een verdovingsgranaat naar demonstranten gooide en degradeerde een andere politiecommandant die protesteerde tegen het gebruik van bruut geweld.
Deze situatie is gevaarlijk, want als de scheiding tussen wetshandhavers en politici vervaagt of verdwijnt, zal de politie niet meer onafhankelijk zijn en slechts als dienaar van politiek rechts Israël fungeren.
Het instituut van de Hoge Raad loopt ook gevaar. De voormalige liberale president van de Hoge Raad, Esther Hayut, is onlangs met pensioen gegaan en de waarnemend president is binnenkort gepensioneerd. Opvolgers zijn er nog niet. Intussen probeert de Israëlische minister van Justitie, Yariv Levin, door een wetsvoorstel dat de justitiële benoemingscommissie moet wijzigen, meer invloed te krijgen op de benoeming van rechters om het onafhankelijke liberalisme van de Hoge Raad onderuit te halen. Het aantal liberale raadsheren is dan niet meer in de meerderheid om de verschillende rechtshervormingsvoorstellen te vernietigen.
De pijnlijke conclusie is dat zolang de oorlog wordt voortgezet en vele burgerslachtoffers eist, de regering aan de macht kan blijven, en als de regering aan de macht blijft, zal haar constitutionele staatsgreep doorgaan en wat nog resteert van de democratie vernietigd worden, zodat ze de verantwoordelijkheid voor 7 oktober en de oorlog kan ontlopen. Het Israëlische volk verliest op alle fronten.
Alsof dat nog niet angstig genoeg is,staat Israël een jaar na 7 oktober voor de grootste economische uitdaging in jaren. Het bruto binnenlands product daalde na de Hamas-aanslagen met 6,61 procent. Die daling heeft zich door de nationale staking van 1 september verder voortgezet. De langdurige oorlog schaadt de Israëlische financiën, bedrijfsinvesteringen en het vertrouwen van de consumenten en heeft een diepgaande impact op specifieke sectoren van de economie. De bouwsector liep bijvoorbeeld de eerste twee maanden al met een derde terug en de productie in de landbouw daalde in sommige gebieden met een kwart.
Er zullen arbeidstekorten ontstaan door de verplichte militaire reserve, waarvoor elke Israëlisch joodse man tot de leeftijd van 41 jaar oproepbaar is, en door het verbod aan de 140.000 in Israël werkende Palestijnse werknemers om in Israël te werken. Men schat dat tegen het einde van 2024 zo'n zestigduizend Israëlische bedrijven de deuren hebben moeten sluiten vanwege personeelstekorten, verstoringen in de toeleveringsketen en afnemend ondernemersvertrouwen.
Tegelijkertijd stellen veel bedrijven nieuwe projecten uit. Nu de gevechten in Gaza nog niet zijn beëindigd en het conflict met Hezbollah steeds heviger wordt, schat de Israëlische Bank dat de kosten van de oorlog tegen 2025 oplopen tot 67 miljard dollar. Zelfs met het militaire hulppakket van de Verenigde Staten van 14,5 miljard dollar zijn Israëls financiën mogelijk niet toereikend om deze kosten te dekken. Het gevolg is dat de belastingen moeten worden verhoogd en begrotingstekorten mogelijk toenemen. Met een krappe staatsbegroting komt Israël voor de moeilijke keuze te staan hoe de resterende middelen worden verdeeld. Scholen, ziekenhuizen, wegen en openbaar vervoer zullen vechten om een stuk van de subsidietaart.
Uiteraard heeft de Palestijnse economie veel grotere klappen gekregen. In Gaza is de handel volledig stilgevallen, belangrijke communicatiekanalen zijn afgesneden en de infrastructuur is vernietigd. Op de Westoever zit de Palestijnse Autoriteit met een enorm begrotingstekort. Israël heeft maandenlang de belastinginkomsten achtergehouden die het namens de Palestijnen int. Er worden nu weer mondjesmaat betalingen verricht, maar volgens de Palestijnen is de achterstand nog zo'n zes miljard sjekel. Ontelbaar veel Palestijnen zijn werkloos.
Kortom, alleen een permanentstaakt-het-vuren en jarenlange herstelwerkzaamheden zullen de situatie in Israël en de Palestijnse gebieden kunnen verbeteren. Geen wonder dat tienduizenden vaak seculiere Israëliërs - soms zelfs families met meerdere generaties - uit Israël vertrekken. Die exodus begon al vorig jaar met de rechtshervormingsvoorstellen en escaleerde tijdens de oorlog. Het exacte aantal landverlaters is niet vast te stellen omdat je sinds 7 oktober een nieuw fenomeen hebt: de stille uittocht. De landverlaters hangen hun vertrek niet aan de grote klok. Sommigen schamen zich voor hunjerida,oftewel 'daling' zoals een vertrek van joden uit Israël wordt genoemd. Maar de vlucht is grootschalig.
'Vertel maar niet meer dat we verhuizen', zegt mijn buurvrouw tegen haar dochter, die door een vriendinnetje voor landverrader is uitgescholden. Ze hebben een huis in de buurt van Thessaloniki gekocht waar al vele Israëliërs wonen. Ze hebben hun baan opgezegd, zijn nu nog aan het opruimen en inpakken, maar vertrekken over een half jaar voorgoed. Mijn buurvrouw is in de jaren tachtig met haar Amerikaanse ouders naar Israël gekomen. Echte zionisten, vertelt ze, die hier een nieuw leven opbouwden. Maar van de dromen van haar ouders is weinig terechtgekomen. 'De democratie is uitgehold. Er is hier geen plaats meer voor seculiere liberalen. Natuurlijk was 7 oktober afschuwelijk, maar wij kunnen niet meer leven in een land dat zo'n verwoesting en zoveel leed aanricht. Het leven is hier te moeilijk geworden.'
Kinderen van ballingen worden nu dus zelf weer ballingen. Dat durft ze niet aan vrienden en andere buren te vertellen, want achterblijvers reageren met onbegrip. Als de honderdduizenden Israëliërs die de economie en de academische wereld draaiende houden, vertrekken, is de schade niet te overzien.
Van de Israëliërs die vertrokken zijn, keert tachtig procent niet meer terug, blijkt uit een onderzoek van Hebrew University. Er is nog wel een influx van veelal orthodoxe joden, maar hun aantallen zijn geringer dan voor de oorlog. Volgens het ministerie van Immigratie en Integratie zijn er in 2024 ongeveer 28.000 joden naar Israël geëmigreerd en daar komen tot het eind van het jaar nog een paar duizend immigranten bij. In 2023 lag het aantal op 46.600.
Er zijn ook Israëliërs die nog niet vertrokken zijn, maar het gevoel hebben dat ze hier eigenlijk niet meer thuishoren of het verlangen hebben om in een ver land in vrede en rust te wonen. Zij zijn de potentiële vluchtelingen. Volgens een recent onderzoek van het Jewish People Policy Institute van juli zouden één op de vier Israëlische joden en vier op de tien Palestijnse Israëliërs Israël verlaten als ze de praktische mogelijkheid hadden om dat te doen. Maar de meerderheid van de Israëliërs - zo'n zestig procent - heeft geen buitenlands paspoort en onvoldoende middelen. Ze leven nu als het ware in ballingschap in hun eigen land.
De joodse familie van Ran, de plaatselijke klusjesman, is in de jaren vijftig uit Irak naar Israël gevlucht. Ran en zijn gezin hebben alleen een Israëlisch paspoort. Het aanvragen van een Iraaks paspoort is geen optie en andere landen houden hun grenzen potdicht. Hij verdient een bescheiden inkomen en kan zich ook geen luxe verhuizing naar Cyprus of Griekenland permitteren. Ran is tegen de huidige regering en de oorlog, maar zit muurvast. 'Dus zeg ik tegen mezelf:ze ma jesh (dit is wat er is - sk).Het is mijn land, al is het moeilijk, mijn kinderen zijn hier geboren en we proberen te overleven.'
Na 7 oktober vreesden Israëliërs dat Hezbollah, Palestijnen van de Westoever en Iran in een gemeenschappelijke actie Israël in korte tijd zouden aanvallen en mogelijk bezetten. Maar dat gebeurde niet. Een jaar later lijkt de kans dat Israël door Arabische mogendheden wordt ingenomen erg klein. Maar er dreigt ondertussen een veel groter gevaar. Israël is de grootste vijand van zichzelf geworden. Zolang er oorlog woedt is 'Am Israel' nog verenigd. Zonder gemeenschappelijke vijand bestaat het risico dat de joodse samenleving implodeert en verwordt tot een kleine, uitermate militante en theocratische gemeenschap in de grote islamitische wereld.
Is er dan geen lichtpunt in dit verhaal? Toch wel. Zoals zovele andere journalisten mag ik deze kritiek op de regering, de politiek, de oorlog, nog in vrijheid uiten, terwijl dat in de omringende landen veel problematischer is. Vooralsnog kom ik hiermee weg.
...