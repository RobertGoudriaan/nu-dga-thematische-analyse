Chinese migranten krijgen hun achtergelaten kinderen terug

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
11 april 2024
Beijing -Al lang werd de dertienjarige Wang uit het Noord-Chinese stadje Handan door drie klasgenootjes verschrikkelijk gepest. De laatste pesterij was de diefstal van al zijn geld. Daarna sloegen ze hem dood. Ze verstopten zijn lichaam onder een zeil in een vervallen broeikas. De dadertjes zijn aangehouden. Alle drie behoren ze tot het legioen van de 67 miljoen achtergelaten kinderen. Zo heten in China boerenkinderen die hun ouders bijna nooit zien, want die werken en wonen in een verre stad. Aan die massale wantoestand kan eindelijk een eind komen.
Het Chinese economische wonder, dat jarenlang een groei van rond de tien procent liet zien, is te danken aan binnenlandse arbeidsmigranten. Zij hebben de steden op de schop genomen en de glanzende wolkenkrabbers, eindeloze rijen woonflats en hypermoderne hogesnelheidstreinen gebouwd. Zij fabriceren de goedkope spullen en elektronica voor de export. Zij zijn de maaltijdbezorgers, schoonmakers, dienstverleners. China kan niet zonder hen. Maar door de overheid worden ze behandeld als uitschot: belabberde behuizing, geen bestaanszekerheid en geen verblijfsvergunning.
Die discriminatie is een gevolg van het nog uit Mao's tijd stammendehukou-systeem. Een hukou is een soort binnenlands paspoort, bedoeld om de boeren aan hun grond te binden. Alleen in hun geboortestreek hebben ze recht op sociale voorzieningen. Dit systeem kwam in crisis toen na Mao grote economische hervormingen begonnen. Miljoenen arme boeren trokken naar de steden. Daar hebben ze recht op niets, ook niet op zorg en onderwijs. Ze kunnen er niet eens trouwen of legaal begraven worden. Hun kinderen blijven in de regel achter bij hun grootouders. Het is heel gewoon dat kinderen hun ouders maar één keer per jaar zien, tijdens Chinees Nieuwjaar. Vaak krijgen ze ernstige psychische problemen. Zoals die moordenaartjes in Handan.
Vóór corona telden de Chinese steden 286 miljoen binnenlandse migranten. Vanwege gebrek aan werk zijn het er nu zo'n 250 miljoen. De regering wil hen gaan gebruiken om de consumptie aan te zwengelen en daardoor de kwakkelende economie op te krikken. Het is de bedoeling dat ze een stedelijke verblijfsvergunning krijgen, waardoor ze in aanmerking komen voor sociale voorzieningen. Ze hebben dan dertig procent meer te besteden. En ze zullen zich kunnen herenigen met hun achtergebleven kinderen.