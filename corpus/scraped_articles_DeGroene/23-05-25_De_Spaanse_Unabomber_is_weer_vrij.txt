De Spaanse Unabomber is weer vrij

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
25 mei 2023
Barcelona- Na drie maanden cel is Pompeyo González weer thuis in zijn flatje in Miranda de Ebro. Aangezien de Spaanse justitie niet de gewoonte heeft om lichtzinnig om te gaan met terreurverdachten, kunnen we dus concluderen dat het met de 74-jarige 'Spaanse Unabomber' achteraf allemaal nogal meevalt.
Zes bombrieven - het gerechtelijk onderzoek reduceert ze tot 'pakjes zelfgemaakt vuurwerk' - had Pompeyo tussen eind november en begin december vorig jaar verstuurd. Ze waren gericht aan premier Sánchez en zijn minister van Defensie. Twee andere aan de Oekraïense en Amerikaanse ambassade in Madrid. Nummer vijf was voor een wapenfabriek die granaatwerpers aan Oekraïne levert, de zesde voor een Spaans satellietcentrum dat strategische inlichtingen doorstuurt naar de regering in Kyiv.
Het nieuws ging de wereld rond, veelal aangevuld met de suggestie dat de Russen erachter zaten. Dit ondanks het feit dat de pakjes volgens de Spaanse politie niet echt een professionele indruk wekten. Ze veroorzaakten één lichtgewonde. Terwijl het onderzoek nog liep schreefThe New York Timesin januari dat de Spaanse bombrieven inderdaad het werk waren van 'Russische agenten. Het Kremlin zou een extreem-rechtse club van Russische witte supremacisten hebben ingezet voor de bommencampagne. Bron van het verhaal waren anoniemeU.S. officials.
Toonaangevende media in Spanje (en elders) namen het stuk over. Gezond wantrouwen jegens oncontroleerbare beweringen van een partij in het conflict was ver te zoeken - ook bij media die kort tevoren nog de vloer hadden aangeveegd met Seymour Hersh omdat hij in zijn onderzoek over het opblazen van de Nord Stream-pijpleidingen anonieme bronnen had opgevoerd.
Drie dagen na hetbreaking newsinThe New York Timeswerd Pompeyo González gearresteerd. De Spaanse politie had het spoor van de pakjes gevolgd en de zaak opgehelderd. Niks Moskou, niks obscure club van racistische Russen. De man achter de bombrieven was een gepensioneerde eenzame wolf uit een slaperig stadje aan de Ebro. Dat wel: hij had een poster van Che Guevara aan zijn muur en volgde door Europa verboden media als Russia Today en Sputnik. En hij was inderdaad tegen Spaanse inmenging in de oorlog.
Onlangs mocht hij naar huis. De onderzoeksrechter zag geen gevaar voor herhaling. Pompeyo wordt berecht wegens ernstige verstoring van de openbare orde.