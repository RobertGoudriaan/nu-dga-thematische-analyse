De Griekse premier vecht voor zijn politieke leven

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
20 april 2023
Athene- 'Nee tegen de privatiseringen!' schreeuwde de voorzitter van Eyath, het Thessaloniki Waterdistributie- en Rioleringsbedrijf op het podium. Tienduizenden stadsgenoten op het centrale Aristotelesplein applaudisseerden die zondagavond oorverdovend. De voorzitter citeerde de woorden van de beroemde verzetsheld die tijdens de Duitse bezetting de Griekse vlag hees op de Akropolis en de latere linkse EU-parlementariër Manolis Glezos, twee jaar geleden op 98-jarige leeftijd overleden: 'Als je leeft, vergeet me niet. Als je danst, dans dan ook voor mij.' Bij ieder protest tegen EU-privatiseringen worden zijn woorden van stal gehaald.
Die avond was er een spontaan protestconcert georganiseerd tegen de recente privatisering van water. De burgemeester van Thessaloniki had nog getracht het evenement te verbieden. De Eyath-voorzitter herdacht tegelijkertijd de 57 geïdentificeerde slachtoffers, vooral Griekse studenten, van de treinramp op 28 februari. Er vielen veel meer doden, vooral vluchtelingen zonder status en papieren die dus anoniem zullen blijven.
De treinramp wordt door velen in verband gebracht met de door de EU opgelegde privatiseringen en de onvrede raast door het land. En wat doet de rechtse ND-regering van Kyriakos Mitsotakis? Nóg meer privatiseringen ten gunste van de oligarchen? De verkiezingsoverwinning van premier Mitsotakis stond deze lente nog vast, sinds de treinramp niet meer. Verbeten probeert hij het tij te keren. Eerst wilde hij de aprilverkiezingen uitstellen. Dat viel verkeerd. Twee uur na de paniekerige aankondiging van de algemene verkiezingen op 21 mei was erbreaking news:de Griekse geheime dienst had een 'ernstige terroristische aanslag' verijdeld. De Griekse media brachten het met veel hoempapa. De onafhankelijke pers kwam niet meer bij: twee Pakistanen gearresteerd, geen wapens, geen explosieven. De veiligheidsdienst waar de premier volgens nieuwe wetgeving zélf verantwoordelijk voor is, ligt al een jaar onder vuur vanwege het afluisterschandaal Greek Watergate. Doorzichtiger kon niet.
Daarna reisde Mitsotakis af naar de rivier de Evros langs de grens met Turkije, waar hij een persconferentie hield vol xenofobe antivluchtelingenretoriek. Met op de achtergrond de dertig kilometer lange muur tegen vluchtelingen die hij via zijn zwager bouwde en die hij met 37 kilometer wil verlengen. 'Mitsotakis met zijn rug tegen de muur', kopten de onafhankelijke kranten.