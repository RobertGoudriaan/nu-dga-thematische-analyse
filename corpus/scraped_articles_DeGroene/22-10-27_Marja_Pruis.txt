Marja Pruis

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
27 oktober 2022
Ik zoek haar op in het ziekenhuis, in beide armen heeft ze een infuus. Deze doet een beetje zeer, zegt ze, wijzend op haar rechterarm. Zoals ze 'zeer' zegt, zo zou onze moeder het ook zeggen. Op haar borst en benen zitten plakkertjes, ze tilt haar broekspijpen een beetje op zodat ik ze kan zien. Die gaan er zo af, zegt ze. En dat ene infuus gaat er zo uit.
Ze is me aan het geruststellen.
Wat zit je haar leuk, zeg ik.
Ze kijkt of ik haar in de maling neem, voelt aan haar haren met een verontschuldigend lachje.
Ik meen het, zeg ik. Die haarband, leuk.
We hebben het over onze levens. De keuzes die we hebben gemaakt. Waar je trots op bent, en waarvan je spijt hebt. De vergissingen. Dat we van elkaar houden.
Nee hoor,have we met. We hebben het nergens over, de opperste vorm van liefde. We hebben het over de maaltijd die ze geserveerd krijgt: vis met broccoli en aardappeltjes. Vla toe zeker, zeg ik. Ze lacht: ja, vla.
Wil je wat drinken? vraagt ze. Je kunt ook cola pakken, hè.
Mijn familie en cola.
Zelf drinkt ze melk bij haar aardappelen. Daar zijn we groot mee geworden.
Stel dat ik een zus had, denk ik wel eens. Hoe zou die dan zijn?
Je gaat hier niet over schrijven, hè. Dat is mijn dochter. Mijn zus heeft het al lang uit handen gegeven. Het, mij. Je bent altijd al heel dominant geweest, zegt ze.
Als ik bij haar thuis kom, stap ik bij mijn moeder over de drempel. Meteen links de kamer met strijkplank, troepjes, alles ruikend naar wasverzachter. Ik voel mijn oogleden zwaar worden als zij het koffieapparaat aanzet, vraagt of ik een stroopwafel wil.
Je bent nu net je zus. Dit zeggen mijn kinderen, heel vaak, en eigenlijk bij alles. Als ik een verhaal vertel, schreeuwend. Of als ik lach terwijl verder niemand lacht. Of als ik iets kwijt ben. Een mededeling eindig met: of ben ik nou gek.
Sorry hoor, zegt ze als de zuster komt kijken of ze al klaar is met eten. Ik vond het niet zo lekker.
Kan ik wat anders voor u halen? vraagt die.
Toen ik een keer in het ziekenhuis lag, had ze een Nuts en een Bounty voor me meegenomen. Tegen de vriendin die ook op bezoek was en die zij niet kende, zei ze: dat vindt m'n zus lekker. Ik laafde me aan het bezitterige in haar toon, kon rustig achterover liggen.
Heb je je pyjama wel meegenomen? vraag ik. Wat ik bedoel: heb je de pyjama die ik voor je kocht bij je?
Ze schuift de bovenste la van het bedkastje open. Gisteren speciaal gewassen, zegt ze. Wil je een dropje? Koekje?
Onze moeder naaide vroeger onze kleding. We liepen in varianten op hetzelfde, ondanks dat ik drie jaar ouder ben dan zij. Technisch gezien ben ik eerder aan de beurt om ziek te worden.
Hoe het technisch zit met de ontwikkeling van nieuwe geneesmiddelen had ik me een paar avonden eerder laten uitleggen. Een hoogleraar biochemie lichtte op een avond georganiseerd door de KNAW toe wie de Nobelprijs voor scheikunde had gekregen, ik deed dat voor literatuur.
Hij vertelde over pas ontdekte manieren om moleculen aan elkaar vast te klikken. Hij werkte in Boston toen hij voor het eerst over die vinding las. Waarom heb ik dat niet bedacht, dacht hij. Het raakte me, zijn lange gestalte, zijn jaloezie, zijn sheets.
Na hem had ik het over processen en verwachtingen zo oud als de mensheid. Niets opmerkelijks onder de zon. Uit plotseling opkomende schaamte probeerde ik over het woord 'sperma' heen te lezen.
Toen ik weer in de zaal naast hem ging zitten, en iemand anders het inmiddels over de Nobelprijs voor economie had, zei hij zachtjes tegen me: Ik denk niet dat die boeken iets voor mij zijn.
Nee, fluisterde ik. Ik denk het ook niet.
Het geeft niet, wilde ik zeggen. Zorg jij maar dat mijn zus beter wordt.
'Vind je het choquerend dat ik je dat vertel?'
Annie Ernaux,Meisjesherinneringen