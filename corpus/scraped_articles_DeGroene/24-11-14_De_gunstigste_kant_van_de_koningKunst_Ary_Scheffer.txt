De gunstigste kant van de koning Kunst Ary Scheffer

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
14 november 2024
Kunstschilder Ary Scheffer (1795-1885) en zijn Franse tijdgenoten zijn nu te zien in het Dordrechts Museum. Waarom was Charles Baudelaire niet te spreken over Scheffers kwaliteiten?
1830 was een druk jaarvoor Ary Scheffer. Hij werd vader van een dochter, die hij Cornelia noemde, naar zijn eigen moeder. Wie de moeder van het kind was, heeft hij nooit bekendgemaakt. De kunstenaar betrok ook een nieuw, pas opgeleverd huis in de hipste kunstenaarswijk van Parijs van dat moment, Nouvelle Athènes - vrijwel in oorspronkelijke staat bewaard dankzij toedoen van diezelfde dochter, en nog steeds te bezoeken als het Musée de la Vie romantique. Tegelijk voltrok zich in 1830 in de straten van Parijs een revolutie, de tweede binnen vijftig jaar. Scheffer kende de nieuwe koning, Lodewijk Filips I, persoonlijk. De kunstenaar mocht de komende tijd koninklijke opdrachten verwachten.
Kortom: Scheffer was goed op weg. Bij de tentoonstelling Nederlanders in Parijs, in 2017 in het Van Gogh Museum, werd hij zelfs omschreven als 'een van de beroemdste en invloedrijkste kunstenaars van zijn tijd'. Deze winter wijdt het Dordrechts Museum een grote tentoonstelling aan Scheffer en zijn tijdgenoten:Liberté! Ary Scheffer & de Franse Romantiek.Met bruiklenen uit Franse musea van kunstenaars die niet of nauwelijks in Nederlandse collecties aanwezig zijn: van Pierre Guérin, Jean-Auguste-Dominique Ingres, Eugène Delacroix en Horace Vernet.
Zelf bezit het Dordrechts Museum de grootste collectie werken van de kunstenaar dankzij de nalatenschap van Scheffers dochter. De meeste van die werken zijn nogal melodramatisch qua onderwerp en zacht gepolijst qua schilderstijl. Het waren die schilderijen die Charles Baudelaire ertoe aanzetten naar aanleiding van de Salon-tentoonstelling van 1846 een tirade tegen Scheffer op te schrijven.
Ary Scheffer was geen geboren schilder, vond Baudelaire. Hij veroordeelde Scheffer tot een van desinges du sentimentoftewel sentimentele na-apers: hij zou te veel leunen op het verbeelden van de poëzie en te weinig op de eigen kracht van de schilderkunst. Maar dat Scheffer niet door al zijn tijdgenoten als sentimentele schilder gezien werd, kan al blijken uit het feit dat zijn Franse kunstenaarsvrienden, waaronder Ingres, Delacroix en Vernet, ervoor zorgden dat er in 1862 in Dordrecht een standbeeld voor Scheffer kwam. Toch ligt het niet voor de hand Scheffer ook als politiek geëngageerde kunstenaar te zien, zoals de titel in Dordrecht suggereert.
Uit een kleine rondganglangs Scheffers werk in Parijs komt een genuanceerder beeld naar voren. In het Louvre hangt werk van Scheffer tussen de Franse kunstenaars. Het schilderijDe vrouwen van Soulidat Scheffer in 1827 op de Salon presenteerde, toont de groep wanhopige Griekse vrouwen die liever hun kinderen van een klif gooien en er vervolgens zelf vanaf springen dan in handen te vallen van de Turken. Ertegenover hangtHet vlot van de Médusavan Théodore Géricault uit 1816 met de uitgeputte en net zo wanhopige schipbreukelingen. Er is ook Delacroix'De dood van Sardanapalus uit 1827, te zien, de onlangs prachtig gerestaureerde weergave van de chaos rond het bed van de Mesopotamische koning die volgens Lord Byron bekend stond om zijn losbandigheid. Het werk veroorzaakte veel rumoer op de Salon van 1827 vanwege de chaotische compositie. Al die kunstwerken kwamen meteen vanaf de Salon in de collectie van de koning, toen nog Karel X.
Dát er zoveel grote, gewaagde kunstwerken van jonge kunstenaars ontstonden, is vooral te danken aan het Louvre zelf, vertelt conservator Côme Fabre in zijn werkkamer met uitzicht op de Tuilerieën. Dankzij Napoleons verzamelwoede was er voor het eerst een ongekende internationale kunstverzameling die de jonge kunstenaars konden kopiëren. Scheffer, een zoon van twee kunstenaars, was op zijn zestiende, na het overlijden van zijn vader, met zijn moeder van Dordrecht naar Parijs vertrokken en had daar Delacroix en Géricault leren kennen, tijdens hun gezamenlijke lessen van Pierre Guérin.
Nooit eerder hadden kunstenaars de Romeinse beelden, de Hollandse meesters en de werken van Titiaan in het echt bij elkaar kunnen zien, dus niet eerder was er zo veel kleur geweest in de canon. Deze jonge schilders werden 'novateurs' oftewel hervormers, baanbrekers genoemd - het stempel Romantiek werd immers pas in de tweede helft van de eeuw bedacht, net als overigens de zogenaamde rivaliteit tussen de bravoure van Delacroix en het Neoclassicisme van Ingres. Côme Fabre was in 2018 een van de samenstellers van de tentoonstelling over Delacroix in het Louvre, en benadrukt dat die juist overtuigd traditionele idealen had. Delacroix las Ovidius en Dante ter inspiratie. Chopin mocht dan een huisvriend zijn van hem en Scheffer, als hij werkelijk een groots componist was geweest had hij wel opera's gemaakt.
Een tweede reden dat er zo veel werken van jonge novateurs in het Louvre hangen, is het aankoopbeleid van het museum. Al direct na het vertrek van Napoleon in 1816 kocht het museum op aanraden van een vooruitstrevende conservator het werk van deze jonge kunstenaars meteen aan, zelfs wanneer de boodschap van het werk kritisch was op de machthebbers - bijvoorbeeld in het geval van GéricaultsVlot.
Dat aankoopbeleid veranderde drastisch met de komst van Lodewijk Filips. Anders dan zijn voorganger, die duidelijke familiebanden had met de eerdere vorsten, moest de 'Burgerkoning' alle zeilen bijzetten om zijn legitimiteit als koning te tonen. Daarbij kwamen de hedendaagse kunstenaars goed van pas. Hij investeerde fors in het decoreren van openbare gebouwen en zag er persoonlijk op toe dat de boodschap die daaruit te lezen was, de geschiedenis van Frankrijk in het algemeen en zijn persoonlijke positie in het bijzonder van de gunstigste kant belichtte. Hij bezocht de kunstenaars in hun atelier en stuurde hen bij. Bij een ruiterportret dat Scheffer voor de revolutie van 1830 had gemaakt, liet de nieuwe koning zelfs door een onbekende andere kunstenaar een hoed op het hoofd van de ruiter plaatsen. Ter verdediging verklaarde de koning dat het ongebruikelijk was om zonder hoofddeksel op het slagveld te verschijnen.
Zijn grootste bouwproject was het Chateau de Versailles: het vroegere pronkpaleis van Lodewijk XIV, een van de voorouders van de nieuwe koning. Hij restaureerde het oude deel en bouwde er nieuwe vleugels bij zodat de mythe van de Zonnekoning als onderdeel van een museum van de geschiedenis van Frankrijk, gewijd aan'toutes les gloires de la France', openbaar toegankelijk zou worden, als tegenhanger van het Louvre, waar de oudere kunst te zien was.
In Versailles geeft conservatorFrédéric Lacaille graag een rondleiding langs de eregalerijen van Lodewijk Filips. Die zijn tegenwoordig niet allemaal open voor publiek, maar Lacaille heeft de sleutels. De koning liet veel veldslagen schilderen; hij vond dat de legitimiteit van de soeverein afhing van de bereidheid de wapens op te nemen. Horace Vernet, specialist op het gebied van het schilderen van veldslagen, reisde persoonlijk naar vroegere slagvelden om de situatie zo accuraat mogelijk weer te geven.
We staan in de 'Salles d'Afrique et de Crimée', bij een schilderij van 22 meter lengte. Het heetLa prise de la smala d'Abd-el-Kader,en Vernet heeft pijnlijk nauwkeurig weergegeven hoe de Franse soldaten een verrassingsaanval uitvoerden op de volgelingen van de emir die zich met een guerrilla-oorlog al meer dan vijftien jaar succesvol verzet had tegen de Franse kolonisatoren. Vernet schilderde gedetailleerd, de scènes zijn bloederig. Misschien is het ook wel tactisch om dit schilderij niet permanent aan een internationaal publiek te tonen.
Hoewel Scheffer prachtigde Julirevolutie van 1830 wist te verbeelden in een schilderij dat sterk doet denken aan het beroemdeLiberté-schilderij van Delacroix - het siert het omslag van de catalogus van de tentoonstelling in Dordrecht - lag zijn voorkeur bij het weergeven van historische gebeurtenissen. Scheffer was een perfectionist, hij werkte minder snel dan Vernet. In de meer dan honderd meter lange Galerie des Batailles liet de koning historische veldslagen verbeelden, van Clovis tot Napoleon, burgeroorlogen zoals de Franse Revolutie werden bewust overgeslagen. Aan Scheffer de eer om die eerste te verbeelden: in deBataille de Tolbiactoont hij Clovis in 496 als held te paard. Op een tweede schilderij verbeeldt hij Wittekind die zich in 785 bij Paderborn aan Karel de Grote onderwerpt.
Of Scheffer deze onderwerpen ook gekozen had als hij een vrije keuze had gehad, is niet te zeggen. Hij was persoonlijk bevriend met een koning die hem grote opdrachten kon geven, en die opdrachten voerde hij consciëntieus uit. Maar om te stellen dat hij daarbij een 'na-aper' was, zoals Baudelaire suggereerde, is te kort door de bocht. Natuurlijk waren er composities en thema's die 'in de lucht' hingen en waar ook Scheffer als kunstenaar zijn eigen draai aan wilde geven. Tegelijkertijd heeft het werk van Scheffer ook anderen geïnspireerd. Scheffer presenteerde op de Salon van 1819 een verbeelding van een historische gebeurtenis uit 1342, waarbij zes burgers van Calais zich tijdens de Honderdjarige Oorlog zouden hebben willen opofferen om de stad te redden. Een schets van het schilderij hangt in Dordrecht, het uitgewerkte doek is permanent te zien in de Assemblée nationale, in de Salle des Conférences, de ruimte waar de kamerleden zich voorbereiden op het debat. Zes mannen staan blootsvoets, gehuld in lange witte gewaden, op de voorgrond. Koningin Filippa van Henegouwen werpt zich op de grond en vraagt haar man, de koning van Engeland, om mededogen.
Scheffer koos het chauvinistische onderwerp als student, dus nog voordat hij banden had met de koninklijke familie. Maar het bleek een schot in de roos. Na het tonen van het werk in de Salon van 1819 zijn niet alle critici positief, maar François Gérard, hofschilder van Karel X, zag potentie. Karel X kocht het werk en hing het meteen in de Assemblée, en dankzij Gérard zou Scheffer uiteindelijk ook in contact komen met Lodewijk Filips. Bijna zeventig jaar later zou Auguste Rodin het werk zien en als voorbeeld nemen voor een beeldhouwwerk voor de stad Calais. Maar niemand die het in zijn hoofd zou halen om hém een sentimentele na-aper te noemen.
De tentoonstellingLiberté! Ary Scheffer & de Franse Romantiekis tot 23 maart 2025 te zien in het Dordrechts Museum. Het Musée de la Vie romantique in Parijs is wegens verbouwing gesloten en heropent in maart 2026
Stellen dat Scheffer een 'na-aper' was, zoals Baudelaire suggereerde, is te kort door de bocht
Dordrechts Museum | Boven: Ary Scheffer, Mesdemoiselles de la Fayette, 1825. Olieverf op doek;