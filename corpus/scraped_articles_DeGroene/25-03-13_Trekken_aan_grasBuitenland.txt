Trekken aan gras Buitenland

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
13 maart 2025
Een vriend van me, bepaald geen fan van president Trump, appt me vanuit het buitenland. 'Soms denk ik stiekem dat het misschien toch goed is dat Trump aan de macht is gekomen. Hij kan de wereld een andere richting op duwen. En dan niet per se de kant op die hij zelf wil, maar hij kan wel iets losmaken.' Mijn vriend schaamt zich voor die gedachte. Maar er zijn genoeg andere mensen die ook een diepe afkeer hebben van Trump, en die zich toch net als mijn vriend afvragen of Trumps vreemde methodes er soms toe kunnen leiden dat er eindelijk beweging komt in conflicten die al jaren of decennia duren.
Om veranderingen af te dwingen, bedrijft Trump geen conventionele diplomatie. Het is eerder een soort anti-diplomatie: sturen op bliksemsnel resultaat, geen enkel begrip of respect tonen voor de positie van de ander. Renée Jones-Bos, voormalig ambassadeur in zowel Washington als Moskou, verbaast zich daarover als ze in februari te gast is bijNieuwsuur.Ze legt uit dat diplomatieke onderhandelingsprocessen normaal beginnen op het laagste niveau, om dan langzaam bij de ministers van de respectievelijke landen uit te komen. 'En dan, als er voldoende substantie is, dan vindt de ontmoeting [tussen regeringsleiders] plaats', zegt ze. 'Maar dat duurt vaak maanden, zo niet jaren. Dat zijn heel lange processen.' Ze heeft er dan ook een hard hoofd in dat Trump met zijn bliksemaanpak veel zal bereiken. De eerste gesprekken met Rusland zijn niet erg productief geweest, vindt ze. Niet gek ook, zegt ze, want 'zonder voorbereiding gaat het niet'.
Trump heeft zijn bliksemdiplomatie eerder uitgeprobeerd op de Noord-Koreaanse leider Kim Jong-un. Hij zou toen wel even een akkoord sluiten met Kim, de Amerikaanse aartsvijand van dat moment. Dan kon hij de held worden bij het voorkomen van een oorlog die hij eerder zelf juist leek uit te lokken. Hij had tegen Kim gepocht dat hij een grotere nucleaire knop had dan de Noord-Koreanen, eentje die bovendien altijd onder handbereik was op zijn bureau. Ook toen keek hij al met een schuin oog naar de Nobelprijs. Hij zei over zichzelf: 'Iedereen kan oorlog voeren, alleen de allermoedigsten kunnen vrede bewerkstelligen.'
Hij voerde de onderhandelingen eerst in 2018 in Singapore (veel prachtige beelden, geen concrete stappen) en vervolgens in 2019 in Hanoi. Ik herinner me hoe wij journalisten met een stuk Vietnamees stokbrood en een flesje mineraalwater zaten te wachten op de aangekondigde persconferentie. Die stond gepland na een gezamenlijke lunch. Maar, net als bij het bezoek van de Oekraïense president Zelensky aan Trump van eind vorige maand, ook in Hanoi werd die feestmaaltijd nooit meer genuttigd. Er kwam geen lunch en er kwam ook geen akkoord.
Waar ging het mis? Beide partijen bleken er op het moment suprême toch heel andere opvattingen op na te houden over wat er in het akkoord moest komen te staan. Zo zou Trump de Noord-Koreanen op de laatste dag van de onderhandelingen een papiertje hebben toegeschoven met een eis: het land moest al zijn nucleaire wapens en brandstof in één keer opgeven in ruil voor een akkoord, iets wat Noord-Korea al herhaaldelijk had verworpen. Volgens de Amerikanen wilden de NoordKoreanen dat alle sancties zouden worden opgeheven, dat was voor Trump onacceptabel. Volgens de Noord-Koreanen zelf ging het maar om de opheffing van een deel ervan. Kortom: spraakverwarring en uiteenlopende verwachtingen alom, met een abrupt afgebroken topontmoeting tot gevolg.
Kim en Trump hebben de draad daarna nog een keer proberen op te pakken. Trump stapte toen in de gedemilitariseerde zone tussen Noord- en Zuid-Korea over de scheidslijn tussen beide landen en gaf Kim een hand. Kim zette omgekeerd een paar stappen in Zuid-Korea. Dat bezoek had Trump kort tevoren via een tweet aan Kim voorgesteld, het was na nog geen dertig uur voorbereidingstijd tot stand gekomen. Het leverde spectaculaire televisie op, de beelden overtroffen zelfs de eerdere uit Singapore en Vietnam. Maar daarna vielen de besprekingen stil, en een akkoord ligt er na bijna zes jaar nog steeds niet.
Trumps manier van diplomatie bedrijven lijkt een beetje op trekken aan gras in de hoop dat het dan sneller gaat groeien. Dat is zelden het geval. InDe toegewijde tuinier,een roman van John le Carré, vraagt iemand (als ik het me goed herinner) hoe het toch komt dat de gazons in het Verenigd Koninklijk er allemaal zo prachtig groen en gelijkmatig bij liggen, zonder gaten en kale plekken. Het antwoord luidt iets als: dat is niet het werk van één dag, maar van constante aandacht, bijhouden en water geven. Zo'n mooi gazon ontstaat alleen met trage toewijding. Precies waar het Trump aan ontbreekt.
Net zomin als onlangs met Zelensky kwam er destijds een lunch met Kim Jong-un