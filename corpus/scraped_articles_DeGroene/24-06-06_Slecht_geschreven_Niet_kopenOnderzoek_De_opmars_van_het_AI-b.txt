Slecht geschreven! Niet kopen! Onderzoek De opmars van het AI-boek bij bol.com

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
6 juni 2024
Net als Amazon biedt Bol steeds meer boeken aan die niet door een mens, maar door kunstmatige intelligentie zijn geschreven. Niet alleen is de kwaliteit slecht, er schuilen ook gevaren.
'Helaas is dit boek erg saai.De eerste twee delen zijn erg slecht geschreven. De schrijver blijft zichzelf elke paragraaf herhalen, en dan ook nog eens in vage termen en omschrijvingen, waardoor je na 100 pagina's nog niks geleerd hebt. Hoe vaak kun je herhalen dat hij een briljante wetenschapper met goed organisatorisch inzicht was?'
Zo'n tien keer, concludeert deze reviewer op tweederde van het boekOppenheimer: Father of the Atomic Bomb.Hij geeft het één ster op Bol, plus de vernietigende beoordelingen 'slecht geschreven', 'geen diepgang' en 'veel te veel herhaling van teksten'. Een recensie waardoor je je als auteur wellicht een dag lang thuis zou willen verschansen met de gordijnen dicht. Maar de schrijver van dit boek zal er niet van wakker liggen, die bestaat namelijk helemaal niet. En degene die hem heeft verzonnen heeft een paar knaken verdiend.
Wie bekend is met de schrijfstijl, herkent het meteen: dit boek is niet door een mens, maar door kunstmatige intelligentie geschreven. Een openingszin met'Welcome to',het herhaaldelijk gebruik van het Engelse'delve',de overvloed aan uitbundige bijvoeglijke naamwoorden -'unimaginable', 'profound', 'pivotal', 'extraordinary', 'captivating'- aan al deze kenmerken wordt alleen al op de eerste pagina voldaan.
Daarmee is het boek onderdeel van een grotere trend in online boekhandels als Amazon en Bol. Vooral die laatste klacht, veel herhaling, komt regelmatig terug bij boeken van dit type. Andere conclusies van verbolgen klanten: 'saai', 'waardeloos', 'weinig info', 'geen echt boek'.
Je kunt discussiëren overwanneer een boek 'echt' is, maar wat deze boeken bindt is dat ze niet het product zijn van een mens. En of het nou audio-verhalen, e-books of werkelijk gedrukte exemplaren zijn, AI-boeken rukken op Bol in hoog tempo op, blijkt uit een analyse vanDe Groene Amsterdammeren Data School van de Universiteit Utrecht. Zeker sinds de introductie van ChatGPT, voor iedereen beschikbare software die in een oogwenk lappen tekst bij elkaar verzint over elk willekeurig onderwerp, is het percentage met de robotpen volgeschreven boeken in de webshop omhooggeschoten. Bol stelt dat een auteur moet aangeven of een boek met behulp van AI is geschreven, maar dat vonden we nergens terug.
Met behulp van zelfontwikkelde software analyseerden we nieuwe boektitels in ruim tachtig genres die worden verkocht op de populairste online boekhandel van Nederland. In totaal ontdekten we meer dan 6500 aangeboden titels die grotendeels of volledig door kunstmatige intelligentie zijn geschreven. Ze zijn stukken goedkoper, richten zich op specifieke niches en staan geregeld bovenaan in de zoekresultaten. Het gros is Engelstalig, maar ook in het Nederlands vonden we honderden AI-titels. In sommige categorieën, zoals Engelstalige zelfhulpboeken, is inmiddels ruim een op de zeven recent aangeboden titels neergepend door een chatbot. De oordelen zijn vernietigend: 'NIET KOPEN, is een kat in de zak!'
De opmars van AI-boeken zet zich in hoog tempo voort, zo blijkt uit onze analyse. Eind 2022, kort na de introductie van ChatGPT, was minder dan één procent van de boeken automatisch gegenereerd. Inmiddels is dat percentage gestegen tot 4,2, ruim één op de 25 boeken. Zeker sinds de introductie van GPT-4 begin vorig jaar is de stroom aan AI-boeken nauwelijks meer te stoppen, met elke maand honderden nieuwe titels.
En dan zijn zulke boeken op het eerste gezicht ook nog eens moeilijk als zodanig te herkennen. Dat is vervelend voor wie een miskoop doet en daardoor een boek met 'veel herhaling' erin moet lezen. Problematischer is dat het grootste deel van de Nederlandstalige boeken in onze dataset medische en psychologische onderwerpen behandelt. En AI-boeken wemelen van de fouten.
Wat op Bolgebeurt, zien we overal sinds de opkomst van gemakkelijk beschikbare generatieve AI: het internet slibt ervan dicht. De saaie, mechanische stem van ChatGPT vinden we in bot-posts op X, op Instagram worden de eerste AI-modellen beroemd, het TikTok-algoritme slaat aan op automatisch gegenereerde compilaties, op Spotify zingen de stemmen van bekende artiesten plots bizarre teksten en in wetenschappelijke papers schieten typische ChatGPT-woorden omhoog. Online publicaties experimenteren met AI-gegenereerde nieuwsberichten en spelen elkaar zelfs uit de markt door nieuwtjes te produceren die precies goed aanslaan bij (AIgedreven) zoekmachines. En heb je altijd al zelf een boek willen uitbrengen, zonder dat je het hoeft te schrijven? Dan kan dat op Amazon, of in Nederland op Bol.
We produceren al veel meer content dan we ooit kunnen consumeren, en nu hoeven we die niet eens meer zelf te maken. Paradoxaal genoeg zijn generatieve modellen als ChatGPT en DALL-E, die grotendeels zijn getraind op online content, een soort gif voor het internet. Grote platforms als Google, YouTube en Amazon maken gebruik van algoritmes om de eindeloze stromen aan inhoud te organiseren en aan te bevelen. Maar posts, boeken en foto's die door AI zijn gemaakt, kunnenjuistheel goed inspelen op de zwakke plekken van zulke algoritmes, waardoor ze bovenaan in de zoekresultaten terechtkomen.
Een voorbeeld: na alle schandalen geeft Facebook expliciet de voorkeur aan niet-politieke posts, en nu stroomt het vol met kunstmatige afbeeldingen van nep-kinderen die knutselwerkjes maken en griezelige plaatjes van mensen die taarten bakken. Wat we te zien krijgen, dat wat volgens diezelfde platforms populair is en viraal gaat, wordt langzamerhand steeds minder menselijk.
Uit onze analyse blijkt dat AI-boeken geregeld boven aan de zoekopdrachten van Bol komen te staan. Wie zonder account op een gloednieuwe computer zoekt naar een Engelstalige biografie over Robert Oppenheimer met de termen'oppenheimer biography',krijgt direct bovenaan niet één, maar vier spotgoedkope door AI geschreven titels aangeraden, terwijl het bekroonde
American Prometheusniet in de resultaten is terug te vinden. Dat komt doordat ze speciaal gemaakt zijn om bovenaan in zoekresultaten te verschijnen: AI-boeken hebben vaak heel letterlijke titels en spelen zo slim in op de werking van Bols zoeksysteem.
Dan de inhoud. We bestelden voor bijna dertig euro een kinderboek over de dood, met zowel teksten als afbeeldingen die duidelijk niet van een mensenhand kwamen: vingers die dwars door deuren gaan, angstaanjagend vervormde dieren, tekeningen waarop een kind drie benen heeft en in de tekst een combinatie van clichés en bizarre dialogen. Volgens de aanbieding streeft het boek ernaar 'om kinderen te helpen hun gevoelens van verdriet, verwarring en soms boosheid te begrijpen en te uiten'. De verhalen in het boek gaan over elke vorm van rouw: 'Van het overlijden van een huisdier tot het afscheid nemen van een familielid zoals een opa, oma, of zelfs een ouder of ongeboren broertjes of zusje (sic).'
Leeg van betekenis, slecht geschreven en herhalend. Of met zo'n sterke voorkeur voor gemeenplaatsen dat het ongemakkelijk botst met het onderwerp. Een AI-gegenereerd boek over Anne Frank, dat grotendeels lijkt te zijn gebaseerd op de Wikipedia-pagina, eindigt bijvoorbeeld met de zin: 'Nu we aan het eind komen van onze reis door Anne Franks opmerkelijke leven.' Een boek dat aanvankelijk onthullend lijkt over de donkere hoofdstukken en onvertelde verhalen van misbruik in de katholieke kerk, concludeert: 'Een van de belangrijkste lessen die uit de misbruikcrisis van de Katholieke Kerk naar voren is gekomen, is het cruciale belang van transparantie en verantwoordelijkheid.'
AI-troep vervuiltonze cultuur, schreef neurowetenschapper Erik Hoel afgelopen maart inThe New York Times:'Er staat veel meer op het spel dan wat we op onze schermen zien.' Hoel heeft het in het bijzonder over de ontwikkeling van het kinderbrein, dat niet alleen vaker wordt geconfronteerd met vreemde, narratiefloze en soms ronduit schadelijke boeken, maar ook met onnavolgbare verhaallijnen in bijvoorbeeld YouTube-filmpjes.
Wat Hoel zorgen baart aan de opmars van AI is niet zoiets als robots die de wereld overnemen, maar het effect van automatisch gegenereerde teksten en video's op onze manier van denken, bijvoorbeeld ons vermogen om een verhaal te herkennen. 'Is het niet mogelijk dat de menselijke cultuur cognitieve micronutriënten bevat - zaken als samenhangende zinnen, vertellingen en continuïteit van personages-die ontwikkelende hersenen nodig hebben?' Hij haalt een vermeende uitspraak van Einstein aan: als je intelligente kinderen wil, lees ze dan sprookjes voor. Als je heel intelligente kinderen wil, lees ze dan meer sprookjes voor. 'Maar wat gebeurt er als een peuter voornamelijk door AI gegenereerde droom-prut consumeert? We zitten midden in een groot ontwikkelingsexperiment.'
Dat gaat verder dan alleen de vraag of kinderen in hun ontwikkeling worden geschaad wanneer ze verhalen voorgeschoteld krijgen die elke vorm van samenhang missen.
'Er is nu zoveel synthetisch afval op het internet dat AI-bedrijven en -onderzoekers zich zorgen maken', schrijft Hoel. 'Niet over de gezondheid van de cultuur, maar over wat er gaat gebeuren met hun modellen.' Het internet is nu al zo verzadigd van AI, dat die output in nieuwe trainingssets zal lekken, wat dan weer leidt tot een toekomst waarin kunstmatige intelligentie kopieën op kopieën bouwt, met een steeds verder geconcentreerde hoeveelheid voorspelbare content.Model collapse,heet dat.
Die trainingsdata zijn bovendien vaak bevooroordeeld, en stereotypen worden herhaald en versterkt in de nieuw gegenereerde inhoud. Die verzadiging noemde datawetenschapper Jathan Sadowski'Habsburg AI',naar de koninklijke familie die berucht was om een vanwege adellijke inteelt wel heel prominente kaak.
'Een van de belangrijkste momenten in het leven van een vrouw', zo staat in een van de boeken die we beoordeelden, 'is wanneer ze de menopauze bereikt.' In het boekHow to Become a High-Value Mangaat het om 'positieve energie, anderen inspireren en een doelgericht leven leiden'; in het boekHow to Become a High-Value Womanom 'het vermogen om je eigen emoties te begrijpen en te beheersen, en empathie te tonen voor anderen'. In het kinderboek over de dood komt de moeder in elf verhaaltjes voor, steeds als troostende verzorger, terwijl de vaderfiguur slechts drie keer ten tonele verschijnt.
Wat we nu op Bol en Amazon zien,zijn tekenen van wat journalist Cory Doctorow de'enshittification',of het 'platformverval' van het internet noemt. Grote platforms fungeren als tussenpersonen tussen gebruikers en degenen die hun iets willen verkopen. Ze doorlopen volgens Doctorow steeds hetzelfde traject. 'Eerst zijn ze goed voor hun gebruikers; vervolgens misbruiken ze hun gebruikers om het voor hun zakelijke klanten beter te maken; ten slotte misbruiken ze deze zakelijke klanten om alle waarde voor zichzelf terug te vorderen. Dan sterven ze.' Dat proces leidt volgens Doctorow en andere analisten tot het einde van het openbare internet. Het zal steeds moeilijker worden om zelf te zoeken, laat staan te vinden wat je zoekt.
De boekenwebshops parasiteren als het ware op zichzelf. Economisch is het heel voordelig om zulk goedkoop spul als AI-boeken het internet op te pompen: het slaat aan bij algoritmes die het bij mensen aanbevolen; weergaven, kliks en aankopen worden gemaximaliseerd; en pas op de lange termijn - als de winst allang binnen is - blijkt hoe vervuilend, onnodig en leeg al die content eigenlijk was, en hoe funest voor het voortbestaan van het platform zelf.
Niet alleen platforms,ook particuliere ondernemers spelen handig in op de AI-boom. De meeste Nederlandse AI-auteurs (zeventien procent) geven hun boeken uit via het zelfpublicatie-platform van Singel Uitgeverijen, Brave New Books. Dertien procent publiceert via mijnbeststeller. nl. Reclame voor en advies over het gebruik van ChatGPT om 'digitale producten' te maken vonden we bij inﬂuencers die hun volgers willen helpen ﬁnanciële vrijheid te behalen. 'ChatGPT heeft het schrijven van een best-selling e-book versimpeld', 'een fantastische tool voor inspiratie', 'hoe je een boek schrijft binnen vijftien minuten', 'nieuwste online verdienmodel', 'verdien geld terwijl je slaapt'.
Sommige schrijvers van AI-boeken kwamen we tientallen tot honderden keren tegen. In enkele gevallen schrijven zij variaties op steeds hetzelfde thema, zoals bij de Engelstalige 'Aurora Brooks' die meer dan honderd publicaties op haar naam heeft over baby's en hun voeding. Andere auteurs vallen op omdat ze van wel heel veel verschillende zaken verstand hebben. Zo publiceerde de Nederlandse Gerard de Vogel binnen één maand meer dan veertig boeken over populaire onderwerpen zoals dyslexie, zelfbeheersing, gemotiveerd blijven, spanning en stress, stoïcijns denken en seriemoordenaars.
Hoewel de huidige generatieAI-chatbots de reputatie heeft om zomaar feiten te verzinnen, domineren AI-boeken vooral de non-ﬁctielijsten. Van de non-ﬁctieboeken in onze dataset die verschenen na de introductie van ChatGPT is 3,81 procent door AI geschreven - ongeveer één op de dertig boeken. Voor ﬁctieboeken ligt dit percentage veel lager: 0,30. De kans dat je een AI-boek koopt, is dus voor non-ﬁctie zo'n tien keer groter dan bij ﬁctie.
De genres waarin AI-gegenereerde boeken het sterkst in opmars zijn, zijn niet onschuldig. Zo prijkt in het Nederlands de categorie 'geneeskunde en verpleging' op de lijst met het hoogste percentage AI-gegenereerde boeken, met onder andere boeken over kanker, stoppen met wiet roken, hoe om te gaan met stress, en ook over de vermeende gezondheidsvoordelen van kokosolie. In het Engels staat deze categorie eveneens hoog in de lijst, en ook boeken over 'lichaam en gezondheid' zijn in zwang onder de AI-auteurs. Dat wordt gevaarlijk wanneer het advies van bijna medische aard is. Een Nederlandstalig boek met de naamHelp, ik heb psychische problemenadviseert om een moestuin aan te leggen als krachtige manier om de lichamelijke en geestelijke gezondheid te ondersteunen, 'zelfs als het maar op een balkon of vensterbank is. De voordelen voor uw mentale gezondheid kunnen aanzienlijk zijn.' Direct daaronder staat de optie medicatie 'als tijdelijke (sic) of als laatste redmiddel'.
Hoe de 'auteurs' hun onderwerpen kiezen, valt niet exact te zeggen. Maar deels wordt ook die beslissing gemaakt door kunstmatige intelligentie, blijkt uit instructievideo's die circuleren op sociale media. In deze ﬁlmpjes wordt aanbevolen om AI zelf onderwerpen te laten bepalen, op basis van boeken die goed verkopen. Dat lijkt te kloppen. We vinden relatief veel AI-boeken terug in de populaire categorieën 'managementboeken', 'persoonlijke ontwikkeling', 'koken' en 'reizen'.
Om zulke boeken nog een stukje aantrekkelijker te maken: ze zijn meestal hartstikke goedkoop. Een 'echt' boek is gemiddeld zo'n drie keer duurder dan een AI-boek. Met de aangekondigde btw-verhoging voor boeken zal dat verschil alleen nog maar toenemen.
Daarbij komt dat AI-boeken zich op soms heel speciﬁeke niches richten. De kostenoverwegingen die professionele uitgevers moeten maken bij het uitgeven van een boek - is het publiek groot genoeg om niet al te veel verlies te draaien? - zijn voor AI-boeken vrijwel niet van toepassing. Dit betekent dat je AI over elk denkbaar onderwerp kunt laten schrijven. Sterker nog: omdat de concurrentie juist daar beperkt is, kan dat een vruchtbare strategie voor verkopers van AI-boeken zijn.
Hoe vaak de AI-boeken precies verkocht zijn, valt niet op te maken uit gegevens van Bol. Maar dát ze verkopen, blijkt uit de recensies die klanten achterlaten. Gemiddeld krijgt een AI-boek zo'n anderhalve ster minder dan een boek geschreven door een mens - en dat is inclusief nep-recensies die verkopers voor de geloofwaardigheid onder hun AI-boeken neerpennen. Laten we die erbuiten, dan krijgt een AI-boek vaker niet meer dan twee sterren toebedeeld.
Het valt de gemiddelde lezer blijkbaar op dat er iets niet pluis is. De AI die we nu kennen is helemaal niet ontworpen om zulke lange teksten te produceren. Sterker nog, het kan behoorlijk lastig zijn om ChatGPT uitgebreid te laten schrijven omdat het, zoals de naam suggereert, bedoeld is om mee te chatten. Maar het mes snijdt aan twee kanten. Waarschijnlijk wordt de stijl van AI-boeken in de toekomst beter te pruimen, maar dat zal het voor zowel de lezer als het platform moeilijker maken echt van nep te onderscheiden.
Bol was niet bereikbaar voor commentaar