Getrouwd met de PVV In Den Haag

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
19 december 2024
Het liberalisme is 'het enige antwoord' op het populisme en zal het uiteindelijk 'verslaan', zei Dilan Yesilgöz op het najaarscongres van de VVD. Dat is nogal een hersenkraker van de leider van de partij die in het kabinet-Schoof gemene zaak maakt met de PVV, een politiek verbond waarvan Yesilgöz in haar congresrede zelf zei: 'Nu hebben we eindelijk een meerderheid om onze oplossingen door te voeren.'
Met haar aanmatigende uitspraak diskwaliﬁceerde zij impliciet de sociaal-democratie en de christen-democratie als ideologische wapens tegen de rechts-populistische eenmanspartij van Geert Wilders, hoewel GroenLinks-PvdA en het CDA anders dan de VVD juist vasthielden aan hun principiële 'nee' tegen regeringssamenwerking met de PVV.
Alleen dat al maakt Yesilgöz' stelling dat het liberalisme 'het enige antwoord' is op het populisme nogal vergezocht. En dan nog: van haar partij moeten we het in dat geval niet hebben. Onder Yesilgöz' leiding is de VVD in debatstijl en inhoudelijke keuzes meer een na-aper dan een bestrijder van het populisme. Dat wringt nogal eens met politieke tradities en beginselen die je tot die van de liberale democratie kunt rekenen.
Zoals de traditie van redelijkheid in het parlementaire debat, die veronderstelt dat politici op de argumenten van hun opponenten met tegenargumenten reageren en niet met verdachtmakingen of dooddoeners. In het debat over immigratie en integratie doet Yesilgöz dat uitentreuren, door tegenstanders die een andere benadering kiezen telkens weer van 'wegkijken' te betichten. Op de keper beschouwd zegt zij daarmee dat een discussie met haar over dit thema alleen zin heeft als de ander de 'oplossingen' van de VVD bij voorbaat onderschrijft. Zo niet, dan bezondigt hij zich aan 'wegkijken'. De opponent niet serieus nemen door hem te bespotten en niet naar zijn argumenten te luisteren, dat is eerder de debatstijl van de rechts-populisten dan een wapen om het populisme 'te verslaan'.
De VVD schuift ook in de populistische richting met haar neiging de staat te laten ingrijpen in het maatschappelijk leven. In een speech waarin Yesilgöz haar 'vrijheidsagenda' presenteerde nam zij een voorbeeld aan Frits Bolkestein. Als VVD-leider vond hij dat de overheid met harde hand in het geweer mocht komen tegen een religie of cultuur die vrouwen of homo's in een tweederangspositie dwingt: 'De onderdrukking van een cultuur of religie is dan de bevrijding van het individu.'
Evenmin als Bolkestein staat Yesilgöz stil bij de vraag of dat goede doel het middel van staatsrepressie heiligt, een dilemma dat liberalen al hoofdbrekens bezorgt sinds ze zich in de negentiende eeuw in partijen organiseerden. In de VVD liepen in Bolkesteins tijd de gemoederen hoog op nadat de Teldersstichting, het wetenschappelijk bureau van de partij, voor een 'moraliserende overheid' had gepleit. VVD-leden die wilden vasthouden aan een moreel strikt neutrale staat dreigden toen partijgenoten die nog één keer het woord 'moraliseren' in de mond namen met 'pek en veren' uit de zaal te verwijderen.
Het is twijfelachtig of gemeenschappen die het doelwit zijn van overheidsrepressie zich in het liberale gareel laten dwingen. Het averechtse eﬀect kan juist zijn dat zij van de weeromstuit nog verder het veilig geachte isolement van de eigen cultuur en religie opzoeken. Een ander argument om terughoudend te zijn met overheidsinterventie in het maatschappelijk leven is dat de staat ook ooit in handen kan vallen van misogyne, xenofobische, homofobe politici. Machthebbers dus die het tegenovergestelde van Yesilgöz' vrijheidsagenda nastreven, zoals Wilders' politieke vriend Viktor Orbán in Hongarije.
Dan kunnen politici maar beter vertrouwen op het vermogen van de samenleving om zelf haar morele conﬂicten beheersbaar te houden. Dat oogt minder daadkrachtig dan rechts-populistisch spierballenvertoon, maar kan in werkelijkheid juist doeltreﬀender zijn. Kijk naar het succes dat Kick Out Zwarte Piet in tien jaar tijd had met haar maatschappelijke druk om het Sinterklaasfeest van racisme te ontdoen, een actie die de PVV nog onschadelijk wilde maken door van de kleur van Zwarte Piet een wettelijke verplichting te maken.
Het zit er dik in dat de VVD een politiek gebaseerd op vertrouwen in de weerbaarheid van de samenleving tegen kwade krachten schmierend zal afdoen als 'wegkijken', ook al lijkt dat alternatief voor liberalen meer geëigend dan de weg inslaan waar aan het einde de repressieve, autoritaire staat van de rechts-populisten wacht.
Yesilgöz' uitspraak dat de VVD 'nu eindelijk een meerderheid heeft om onze oplossingen door te voeren' duidt er op dat haar wending naar de PVV een doelbewuste politieke keuze was, ingegeven door een ferme politieke wil. De VVD heeft zich daarmee overgeleverd aan een partij die ondanks alle blaﬀende blufpraat nog nooit iets constructiefs tot stand heeft gebracht. Andere partijen zullen dus de rechtspopulisten moeten 'verslaan', en daarbij het oog gericht moeten houden op de PVV én de VVD.
Onder Yesilgöz is de VVD meer een na-aper dan een bestrijder van het populisme