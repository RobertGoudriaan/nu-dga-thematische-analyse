De montagekamer van de propaganda Idfa The March on Rome

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
3 november 2022
InThe March on Romeontleedt de Ierse filmcriticus Mark Cousins de eerste nepnieuws-documentaire uit de geschiedenis. De Mars op Rome van eind oktober 1922 werd in opdracht van Mussolini stevig verknipt vastgelegd inA Noi!,de pr-operatie die de wereldgeschiedenis veranderde.
De ontdekking dat Mussolini'sMars op Rome een staaltje blufpoker was waar eerst Italië en vervolgens de hele wereld in stonk, is niet aan Mark Cousins te danken. Dat is al lang bekend en al door velen geschreven en gezegd.
Als de koning van Italië Victor Emanuel III in de nacht van 27 oktober 1922 gewoon de staat van beleg had getekend die de toenmalige premier Luigi Facta hem dringend onder de neus drukte, had de geschiedenis van Italië - en dus van de wereld - er wellicht anders uit kunnen zien. Maar het onzekere koninkje van het Huis van Savoye (Victor Emanuel III mat slechts 1 meter 53) weigerde te tekenen en zond op 29 oktober een telegram naar Milaan, waar Mussolini op de redactie van zijn fascistische krantjeIl Popolo d'Italiazat te wachten op de dingen waarvan hij hoopte dat ze komen gingen. Hij was dus helemaal niet aan het marcheren, hij zat gewoon achter zijn bureau. Strompelen door het modderige platteland richting Rome liet hij door anderen doen. Het regende pijpenstelen eind oktober 1922.
In zijn hoofdredactionele commentaar van die dag - zoals altijd breeduit op de voorpagina - had hij geschreven: 'Dit is de situatie: het grootste deel van Noord-Italië is volledig in handen van de fascisten. Heel Centraal-Italië wordt op dit moment bezet door de Zwarthemden, op weg naar Rome. De politieke autoriteiten hebben de beweging niet het hoofd kunnen bieden. Het is duidelijk dat een fascistische regering onontkoombaar is. Iedere andere oplossing is verwerpelijk. Het groteske onbenul van bepaalde politici in Rome is levensgevaarlijk. Laten ze eindelijk beslissen! Het fascisme wil de macht en zal die krijgen.'
Het was totale blufpoker, maar het zwakke koninkje zond diezelfde ochtend van 29 oktober een telegram naar Milaan of de heer Mussolini zich alstublieft zo snel mogelijk naar Rome wilde begeven om een fascistische regering te vormen. Mussolini nam zijn tijd en vertrok pas met de nachttrein uit Milaan. Toen hij op 30 oktober om 10:50 uur op station Roma Termini arriveerde was Italië al van hem, zes militaire vliegtuigen boven Rome begroetten zijn komst, om 11:05 uur beklom hij de treden van de koninklijke Quirinaal, en toen hij er even later uit kwam, was hij benoemd tot de nieuwe premier van Italië.
'Benito Mussolini, de zoon van de timmerman, een politieke zigeuner, autodidact van de macht, was op zijn 39ste de jongste premier ooit van Italië geworden, de jongste ter wereld op dat moment, hij had geen enkele ervaring met regeren en het beheren van de administratie van een staatsapparaat, maar een feit was: daar kwam hij van de hoogste trap van de macht afstappen in zijn zwarte hemd', aldus de omschrijving van Antonio Scurati in zijn boekM. De zoon van de eeuw(2018), het eerste deel van zijn gigantische drieluik over Mussolini's gestes, die vrij baan hadden in een fundamenteel zwak land dat altijd gevoelig is gebleven voor de sterke man of vrouw met eenvoudige oplossingen voor complexe problemen, zie de net benoemde fascistische premier Giorgia Meloni, exact een eeuw na de Mars op Rome, en ook nog exact in dezelfde maand, oktober.
Wat wel de grote verdienste is van Mark Cousins' filmThe March on Romeis de ontleding van hóe Mussolini zijn blufpoker had georganiseerd. Filmcriticus Cousins kan vooral verschrikkelijk goed kijken, weet de liefhebber van zijn serieThe Story of Film: An Odyssey,vijftien uur door de filmgeschiedenis, alle geniale momenten van regisseurs, cameramensen en acteurs op een rij, doorspekt met gesprekken met de groten der aarde. Vijftien uur aaneengepraat door dat ongelooflijk slepende, zware Ierse accent van Cousins, waar je in het begin gek van wordt maar waar je uiteindelijk een soort van verslaafd aan raakt.
Ook inThe March on Romeis het weer Cousins' stem die ons op sleeptouw neemt, deze keer voor de minitieuze ontleding van de 'documentaire' die Mussolini in oktober en november 1922 liet maken van 'zijn' Mars, hoewel hij helemaal niet meeliep. De documentaire heetA Noi!('Aan ons!'), en ineens bedenk je met schrik hoe vaak dat 'Noi!' ('Wij!') ook nu weer klinkt in Italië. Wie zich aangesproken voelt begrijpt het heel goed, dat wij, en wie niet ook; de wij-tegen-zij-maatschappij.
En dit is niet het enige wat je door Mark Cousins' geduldwerk in de montagekamer beseft. Hij heeft weken en weken doorgebracht met het beeld voor beeld uitpluizen van deze 'documentaire' uit 1922, die helemaal geen documentaire is. Regisseur van dienst Umberto Paradisi heeft een perfecte nepnieuws-film gemaakt in de tijd dat niemand nog op dat idee was gekomen. Bedacht door wie, dat laat zich raden. Niet voor niets opent Cousins met een reusachtig kartonnen sjabloon van Benito Mussolini die door de lens van een camera kijkt, begeleid door een banier waarop in koeienletters'La Cinematografia è l'arma più forte'staat:
'Cinematografie is het sterkste wapen'. Want dat had Mussolini al perfect in de smiezen, nog lang voor hij de Duce was geworden. Met beeld kun je manipuleren.
Alle propagandafilms die náA Noi!kwamen hebben die les goed geleerd van 'Hanoi', zoals Mark Cousins het steeds blijft uitspreken omdat de staccato Italiaanse dictie moeilijk te verenigen is met de slepende Ierse. Ook Leni Riefenstahl, dertien jaar later, zij het datTriumph des Willenseen topproduct is in zijn genre en tijdperk, terwijlA Noi!eigenlijk broddelwerk is. Maar zeer effectief broddelwerk in een nog maagdelijke wereld op het gebied van beeldmanipulatie.
'A Noi! started a ball rowling',zegt Mark Cousins. Een fascinerende pr-constructie die van bijna niets iets maakte wat leek op een massale mars van de Italianen naar de hoofdstad om de macht op te eisen. Van de mars door het platteland richting Rome is niets te zien in deze 'documentaire', want dat was een jammerlijke mislukking, groepjes schorriemorrie twee dagen baggerend door de blubber en de stromende regen, zonder duidelijke orders, niets te eten, geen onderdak, geen geld.
Het was een peulenschil geweest voor het Italiaanse leger om de uitgeputte 'troepen' van Mussolini bij de poorten van Rome een ferm halt toe te roepen, de meesten waren bewapend met knuppels en kapmessen, een doodenkeling droeg een geweer, maar zonder munitie. Oppakken en afvoeren was geen enkel probleem geweest. Maar het gebeurde niet.
Regisseur Umberto Paradisi laat zijn drie camera's (een enorme luxe, want het mocht wat kosten) pas los op de troepen als ze Rome al binnen zijn. En slaat dan aan het knippen en monteren, omdat het beeld nog steeds niet is wat zijn opdrachtgever - Mussolini uiteraard - bedoelt. Zo worden de beelden van 28 en 29 oktober, wanneer de Mars feitelijk plaatsvond, niet gebruikt, omdat uitgeputte mannen die door een regengordijn een verlaten stad binnenstrompelen weinig heldhaftig oogt. Wat de toeschouwer vanA Noi!te zien krijgt, zijn de beelden van 30 en 31 oktober, toen de zon weer scheen, de Mars al achter de rug was, en Mussolini benoemd was tot de nieuwe premier. En dan nóg zie je Mussolini niet op kop van de troepen lopen richting het Altaar van het Vaderland op het Piazza Venezia, want Mussolini hield zich die dagen schuil op een hotelkamer in Rome om alle dealtjes achter de schermen voor zijn nieuwe regering te kunnen sluiten.
'There was a bigger story',zegt Mark Cousins, en die story laatA Noi!natuurlijk niet zien. Het eindpunt van de Mars, het eerbetoon aan de onbekende soldaat die begraven ligt in het enorme witte altaar op het Piazza Venezia (bijgenaamd 'De Suikertaart'), is een debacle. Mussolini is er niet, want die is elders in Rome druk aan het onderhandelen op zijn comfortabele hotelkamer. De troepen zijn uitgehongerd, uitgeput en razend, omdat de massale knokpartij die hun in het vooruitzicht was gesteld uiteindelijk niet doorgaat. Er hoeft niet meer geknokt te worden, want Mussolini heeft de buit binnen. En dus zie je, dankzij het scherpe oog van Mark Cousins, hoe de beelden vanA Noi!zorgvuldig geknipt en geplakt zijn om de ontreddering op het Piazza Venezia te verdoezelen.
Ah, daar komt hij dan ineens toch het Piazza Venezia op marcheren, Mussolini! Maar dat was op 4 november, dagen later dus, om alsnog het eerbetoon aan de onbekende soldaat te brengen. Niet als slotakkoord van de Mars op Rome, maar als nieuwe premier van Italië op de nationale herdenkingsdag van 4 november, toen voor Italië de Eerste Wereldoorlog was afgelopen. InA Noi!wordt gesuggereerd dat het 29 oktober is, alsof Mussolini op dat moment de macht grijpt.
The March on Romevoelt alsof je naast Mark Cousins mag zitten in de montagekamer tijdens de ontleding van de eerste beeldmanipulatie uit de geschiedenis met wereldwijde gevolgen. 'A Noi!helped make waves, waves that changed the twentieth century',zegt zijn trage voice-over, en we zien een zeemeeuw op een gevorkte tak die uit de Tiber steekt waar het water omheen rimpelt. Dit soort poëzie is duidelijk de kers op de taart voor Cousins, die zoals iedere filmverslaafde eigenlijk het liefst zélf filmer zou willen zijn. Daarom is hij ook zo trots op de kleine cameo'tjes die worden gespeeld door Italië's grote actrice Alba Rohrwacher, die staat voor het verneukte Italiaanse volk dat zich met huid en haar overlevert aan een man die het regelrecht naar de afgrond zal leiden.
'Ik ben in 1943 van honger, uitputting en wanhoop gestorven ergens in de buurt van Napels - geloof ik', zegt Rohrwacher met haar breekbare stem en gezicht. Een auteursdingetje dat je Mark Cousins graag vergeeft, want zijn ontleding van de pr-operatieA Noi!is in 2022 nog helemaal niet overbodig.
Palomar / Istituto Luce-Cinecittà | Links: pas na 17 minuten doemt Mussolini's gezicht op in de documentaire over de Mars op Rome A Noi! (1922). 'Is this meant as a horroreffect?' vraagt Mark Cousins zich af;