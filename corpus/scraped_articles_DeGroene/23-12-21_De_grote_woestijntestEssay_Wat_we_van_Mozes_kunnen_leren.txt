De grote woestijntest Essay Wat we van Mozes kunnen leren

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
21 december 2023
Geeft veertig jaar dolen door dorre vlakten je recht op melk en honing? Worden lijden en opoffering altijd beloond? Ware gelovigen weten dat dat zo is. En ook dat je daarvoor een ander moet kunnen negeren.
Een man dwaalt in de woestijn.
Misschien is dwalen niet het juiste woord - zoals je je gedachten soms de vrije loop kan laten gaan, zo kun je ook je voeten loslaten. Vrij spel geven. Niet omdat je iets zoekt, maar omdat je vertrouwt op de serendipiteit waarmee je zult vinden.
Een man loopt wat door de woestijn met de schapen en geiten van zijn schoonvader. Het landschap is kaal, geeltinten, oranjetinten, brokken droge aarde breken onder zijn sandalen. Zijn huid is vast verrimpelend, als een leren tas, zijn haar stug en stevig van het niet-uitgespoelde zweet. De flanken van een berg lopen trapsgewijs omhoog en op zo'n trede ziet hij een doornstuik opvlammen. Wat hij ook ziet is dat de doornstruik niet door het vuur wordt verteerd. In de meest recente bijbelvertaling (2021) staat het er zowel monter als nuchter: 'Hoe kan het dat die struik niet verbrandt? dacht hij. Ik zal dit wonderlijke verschijnsel eens van dichtbij bekijken.'
De berg is de Horeb, de man is Mozes, de God die zich vanuit de doornstruik tot hem richt is Jahweh.
Kom niet dichterbij, spreekt Jahweh hem toe, en trek je sandalen uit, want de grond onder je voeten is heilige grond. Mozes trekt zijn sandalen uit, voelt het zand tussen zijn tenen. Ik ben de God van je vader, de God van Abraham, de God van Isaak en de God van Jakob. 'Mozes bedekte zijn gezicht, want hij durfde niet naar God te kijken.'
Jahweh komt met een opdracht; zijn volk wordt onderdrukt en uitgebuit in Egypte. De farao liet de Israëlieten in slavernij bakstenen bakken. Hij, Mozes, moest naar Egypte gaan en zich bij de farao melden om te zeggen dat die de Israëlieten moest vrijlaten. 'Maar wie ben ik dat de farao naar mij zou luisteren?' vraagt Mozes zich af en God zegt dat Hij via Mozes zal spreken, en dat Hij Egypte zal straffen met wonderbaarlijke daden als Egypte niet luistert.
Mozes moet een afstand voelen - tussen zijn eigen wankele inborst en tussen de overtuiging waarmee deze God spreekt. 'Ze zullen me vast niet geloven en zeggen dat de heer helemaal niet aan me is verschenen' zegt hij. 'Wat heb je daar in je hand?', vraagt God. 'Een staf', zegt Mozes. 'Gooi hem op de grond', zegt God, en zodra Mozes dat doet verandert de staf in een slang. Wanneer hij de slang bij zijn staart grijpt (is een slang niet niets anders dan een staart?) verandert hij weer in een staf.
Mozes blijft klagen, twijfelen; God praat op hem in, toont hem meer wonderen, verliest zijn geduld. Uiteindelijk brengt Mozes zijn schapen en geiten terug naar zijn schoonvader, zet zijn vrouw Sippora en hun kinderen op hun ezel en vertrekt naar Egypte.
Nog voor Mozes in Egypte aankomt,staat er een onverklaarde passage: 'Onderweg, toen Mozes en de zijnen ergens overnachtten, kwam de heer op hem af en probeerde hem te doden. Sippora pakte een scherpe steen, sneed van de voorhuid van haar zoon weg en raakte daarmee Mozes' voeten aan, terwijl ze zei: "Een bloedbruidegom ben jij voor mij." Toen liet de heer hem met rust.'
Om een aantal redenen is het vreemd. Allereerst, toch, omdat er staat 'probeerde hem te doden' en je zou denken dat God, in zijn almacht, nooit iets probeert, maar simpelweg doet. Het was, meen ik, Thomas van Aquino die beweerde dat de theologische almachtparadox 'Kan God een steen maken die Hij niet kan tillen?' beantwoord moet worden met 'Ja - en vervolgens zou Hij die steen optillen'.
Maar het voorval is vooral vreemd omdat Gods toorn en Sippora's passende antwoord niet worden uitgelegd - de Duitse theoloog Hugo Gressman noemde de korte passage 'een prehistorische zwerfkei', een restant van een veel oudere vertelling dat in deze is komen aanrollen en in het eeuwenlange maakproces van de bijbel in deze tekst is blijven liggen, alsof iemand vergeten is iets te deleten.
Terwijl de bijbel niet uitweidt over de moordpoging, verbeeldt Guus Kuijer hem in het tweede deel van zijn geliefdeDe bijbel voor ongelovigen:'Ze hadden ergens onderdak gevonden buiten de grenzen van Midjan en Mouses lag al in bed, toen Sippora hem hoorde schreeuwen. Ze rende naar zijn slaapvertrek en zag daar Mouses liggen, kronkelend op zijn bed, zijn beiden handen in een wurggreep om zijn keel geslagen. Sippora probeerde zijn handen los te trekken, maar dat lukte niet. "Wat doe je?" gilde ze. "Waarom keel je jezelf?" "Ik ben het niet", kreunde Mouses. "Het is God die mij wilde doden.'''
Kuijers Sippora moedigt Mouses aan zich te verzetten, tegen God te vechten. Dat heeft Jakob toch ook gedaan? 'Niet echt', kreunt Mouses. 'Dat verhaal moet je symbolisch opvatten.' Sippora grijpt het stenen mes, ziet dat er een symbolische oplossing nodig is, besnijdt haar zoon en werpt de voorhuid op Mozes' voeten met een 'Hier, klootzak'.
Roberto Calasso (1944-2021), de Italiaanse uitgever en allesweter die zijn leven besteedde aan een reeks boeken die de religies en mythen van zo'n beetje de hele wereld samenbrengen, ziet het incident juist in de context van de straffen die God voor ogen heeft voor Egypte, namelijk het doden van alle eerstgeborenen. Een strategische straf, suggereert Calasso in zijn laatste boek,Het boek van alle boeken(2022). Hij ziet de God van de Israëlieten als eenupstart- een hongerige sociale klimmer, een ijverige verschijning. Het is geen toeval dat deze God juist Egypte wil tarten, want Egypte is van oudsher 'het moederhuis van de goden', hij wil laten zien dat hij de beste god is. Dus God drijft de patstelling tussen de farao en Mozes op de spits, doordat hij actief en herhaaldelijk het hart van de farao 'laat verharden'; alsof God de hardst mogelijk confrontatie wil. Wat is de beste manier 'het uitsterven van de goden in gang te zetten'? Door van hun gelovigen de kinderen weg te nemen. De besnijdenis dient zodat God Mozes' kinderen kan onderscheiden.
Kuijer schrijft het nog iets sardonischer op: de verteller is Mozes' Egyptische moeder, zij die hem uit het mandje heeft geplukt. Ze moet haar lachen inhouden als ze hoort dat Mozes kennis heeft gemaakt met de God 'Jahweh', wat 'Ik-Ben-Er' betekent, 'want ik ben er ook, en u bent er en de olifant is er en de luis en de kakkerlak. Wie is er in godsnaam niet?' Maar dan snapt ze het: deze specifieke godheid wilde zich met zijn naam niet van andere goden onderscheiden, omdat hij de enige god wilde zijn die er bestond. Tegen beter weten in: als één god alles zou bestieren, zou er niet zo'n chaos zijn. 'Iedereen met een beetje verstand ziet dat er tegengestelde krachten aan het werk zijn.'
God alscorporatemoloch, op zoek naar een monopolie. Het is maar een theorie. Calasso noemt andere Schriftgeleerden, die weer andere theorieën hebben, zoals die die erop wijzen dat Mozes God eerder afwisselend Elohim en Jahweh noemt, alsof de Goddelijkheid nog geen vaste vorm heeft, of in ieder geval buiten Egypte een net andere vorm heeft dan in Egypte, en Sippora snapt dat de God in deze vorm een nieuw offer vraagt.
Want alles in het verhaal heeft een prijs: toegang tot Egypte, toegang tot de farao, het breken van de wil van de farao, het vertrek uit Egypte, richting het Beloofde Land. Niks gaat zonder bloedvergieten. Want dat is wat de bijbel uiteindelijk is: een boek van offers.
Het cliché wil dat 'de geschiedenis wordt geschrevendoor de overwinnaars'. Maar dat klopt niet. Denk aan de Amerikaanse burgeroorlog. De inkt op de overgave was nog niet droog of de Zuidelijke staten gaven al vorm aan hun mythe van delost cause,hetGone with the Wind-achtige wereldbeeld waarin het Zuiden werd bevolkt door nobele cavaleristen die door het corrupte, kapitalistische, zielloze, massale Noorden waren platgedrukt. De 'lost cause' loopt nog steeds als een breuklijn door de VS. Of denk aan de Duitsers, die de Eerste Wereldoorlog verloren maar geloofden in de 'dolkstootlegende', die ervoor zorgde dat de nazi's dat verlies konden omzetten in een waan van rancune en racisme.
Niet dat de bijbel met die twee vergeleken moet worden, maar de grootste verdienste van de bijbel, zo schreef Adam Gopnik, de huisessayist van deNew Yorker,eerder dit jaar, is dat verlies wordt omgezet in winst. Gopnik schrijft: 'De Joden zijn de Grote Lijders van de oude wereld - vervolgd, verbannen, catastrofaal verslagen - en toch is het verhaal van hun uitverkorenheid, en van de demiurg die, vanuit het perspectief van de ongelovige, elke belofte aan hen niet nakwam, het meest bewonderde, invloedrijke en permanente van alle geschreven teksten.'
Wat de bijbel leert, is dat je alleen vooruitkomt door te lijden, je jezelf alles waardig toont door te verliezen. Kijk eens naar Italiaanse kerken, zegt Gopnik, en vergelijk het aantal beelden van Christus' kruisiging (eindeloos veel) met die van zijn wederopstanding (weinig). 'Christelijke kunst focust zich op een moment van angst en verlies.' Zelfs Exodus, het bijbelboek dat vertelt van de bevrijding van het volk Gods, kent in feite maar één moment van overwinning.
Voordat we daar zijn is het eerst een slachting. Mozes gaat naar Egypte, vergezeld door zijn broer Aaron. Mozes is tachtig, vermeldt de bijbel, Aaron drieëntachtig. Eerst moeten ze de farao overtuigen hun volk te laten gaan. Opnieuw klinkt de bijbel bijna koddig, zo Jeff-Bezosiaans klinkt de farao: 'Hoe durft u het volk van zijn werk te houden? Vooruit, aan het werk!'
De Israëlieten worden nog harder behandeld, nog strenger onderdrukt en afgeranseld. 'Lui zijn jullie, alleen maar lui!', roept de farao. En weer twijfelt Mozes; zorgt God er niet juist voor dat zijn volk nog slechter wordt behandeld? Maar God zegt: 'Nu zul je zien wat Ik de farao aan zal doen.'
Wanneer jeExodusleest, is het venijn van God niet te missen: al voordat de farao überhaupt heeft kunnen overwegen zijn volk te laten gaan, heeft hij al zijn plagen paraat. Hij verheugt zich erop, zou je denken. En dus verandert water in bloed, de vissen gaan dood, kikkerplagen, steekvliegen, luizen, zweren, hagel, sprinkhanen. En daarna 'gaat Hij rond' door Egypte 'en dan zullen alle eerstgeborenen in het land sterven, van de eerstgeborene van de farao, zijn troonopvolger, tot de eerstgeborene van de slavin die de handmolen bedient, en ook al het eerstgeboren vee. Overal in Egypte zal luid gejammerd worden, zo luid als men nog nooit heeft gehoord en ook nooit meer zal horen.'
In die nacht van gehuil eet Mozes' volk ongedesemd brood en haast het zich weg, door het dorre land richting de zee. De Israëlieten zien de paarden, wagens en de ruiters van de farao naderen en doen hun beklag bij Mozes - met een passief-agressief sarcasme waar Philip Roth tevreden om zou zijn: 'Waren er soms in Egypte geen graven, dat u ons hebt meegenomen om in de woestijn te sterven?'
Hier volgt dan de grote triomf: het splijten van de Rode Zee blijft het grootste wonder van de bijbel. Jezus wekt een dode tot leven, maar dat gebeurt inmiddels wekelijks in ziekenhuisseries. Noah en zondvloed zijn door de klimaatcrisis een stuk voorstelbaarder geworden. Het splijten van de Schelfzee, of Rietzee in weer andere vertalingen, is daarentegen ongeevenaard. In Cecil B. DeMille'sThe Ten Commandments(1956), na inflatiecorrectie nog steeds de achtste meest succesvolle film ooit, speelt Charlton Heston Mozes alsof hij Louis van Gaal op het Museumplein is; Onze God is de Beste! Onze God is de Beste van Amsterdam! En van Rotterdam! Onze God is de Beste van Egypte! Staande voor de Schelfzee heft hij zijn hand en schreeuwt alsof zijn schreeuw het water zal doen splijten:'The Lord of hosts will do battle for us! Behold his mighty hand!'En warempel, als twee schuifdeuren opent de zee zich.
In Disney'sPrince of Egypt(1998) zegt de geanimeerde Mozes helemaal niets. Met zijn gemillimeterde baard en grote, gevoelige ogen is deze Mozes een kind van de jaren negentig, een zachte metroman. Maar wanneer hij zijn staf in het water slaat, lijkt het nog het meest op die scène in apocalypsfilmDeep Impact,ook uit 1998, waarin een meteoriet de oceaan raakt en het water in wolkenkrabberhoge golven wegschiet.
In de bijbel staat het net iets milder. Het wordt niet beschreven als een spectaculair wonder, maar bijna als een meteorologisch verschijnsel: 'De heer liet de zee tergwijken door gedurende de hele nacht een krachtige oostenwind te laten waaien. Hij veranderde de zee in droog land.'
Het volk steekt over, de zee uit, de woes-tijn in. De achtervolgende Egyptenaren worden verzwolgen. Het lijkt victorie; het is een straf. De Israëlieten moeten veertig jaar in de woestijn dolen.
Hoe moet je die veertig jaarin de woestijn zien? Je kunt het zien als een test - over en weer. God test de Israëlieten, of ze wel waardig zijn. Hij straft ze wanneer ze een Gouden Kalf bouwen, hij verordonneert hoe ze priesterkleding moeten breien, hoe ze hun zoons moeten besnijden, hoe een tabernakel te bouwen, hoe een geit te slachten. Hij nodigt Mozes uit voor lange gesprekken en stuurt hem terug naar het volk met tien wetten: vereer naast Mij geen andere goden. Maak geen godenbeelden, geen enkele afbeelding van iets wat in de hemel hierboven is. Misbruik de naam van de heer, uw God, niet. Houd de sabbat in ere als een heilige dag. En zo verder.
Maar je kan ook zeggen dat de Israëlieten juist God testen. Zo ziet Guus Kuijers vertellende moeder het: dat tweede gebod vindt ze maar komisch. 'Waarom zou een god die almachtig is en heerst over alle andere goden jaloers zijn? Was hij afhankelijk van onze onverdeelde aandacht?'
Je kunt die veertig jaar ook zien als een geschiedenis die blijft echoën door de eeuwen heen: aanvankelijk stuurt Mozes van elk van de twaalf stammen van Israël een verkenner naar het Beloofde Land. Na veertig dagen komen de verkenners terug en ze bevestigen; 'werkelijk, het land vloeit over van melk en honing'. Ze hebben druiventrossen afgesneden zo groot, dat ze die met z'n tweeën aan een stok moeten dragen.
Het volk veert op, maar stort dan weer in als het hoort dat er sterke stammen wonen in ommuurde steden. De belofte komt niet uit, jammeren ze, 'waren we maar in Egypte gestorven'. En weer ontsteekt God in een toorn en laat een plaag uitbreken onder de Israëlieten; de verkenners sterven omdat ze ongunstig over het Beloofde Land hebben gesproken. De ware gelovige ziet de stammen niet, ziet geen legers, geen ommuurde steden; die ziet alleen het land en vertrouwt op Gods woord dat dat land van hem zal worden.
Precies die echo hoor je terug inMijn beloofde land(2014), Ari Shavits boek over de ontstaansgeschiedenis van Israël dat sinds de gruwelijke Gaza-oorlog dit najaar weer op tafeltjes in boekhandels ligt. Shavit beschrijft hoe zijn over-overgrootvader Herbert Bentwich in 1897 vanuit Londen in Jeruzalem arriveert. Bentwich is een Victoriaans heer, pedant,
rigide, zelfverzekerd, vol vertrouwen in het Britse Rijk, dankbaar voor de kansen die dat rijk hem heeft gegeven - toen hij vijftien was, was hij de eerste jood die werd toegelaten tot Oxford. Op zijn 29ste was hij de eerste jood in het Hogerhuis. En hij is een romanticus, met een zwak voor mystiek. Zijn verlangen naar een Zion, een joodse thuisstaat, definieert zijn identiteit.
En dus, schrijft Shavit, reist hij in een koets door Jeruzalem 'en hij ziet het land niet zoals het is'. In zijn koets reist hij van Jaffa naar Mikveh Yisrael en ziet hij het Palestijnse dorp Abu Kabir niet. Als hij naar Rishon Zion gaat, ziet hij het Palestijnse dorp Yazur over het hoofd. Op weg naar Ramla ziet hij het Palestijnse dorp Sarafand in zijn geheel niet. Er wonen op dat moment meer dan een half miljoen Arabieren, Bedoeïenen, Druzen in Palestina en Bentwich staat op een uitkijktoren in Jeruzalem en ziet ze geen van allen.
Ik begrijp hem helemaal, schrijf Shavit. Mijn over-overgrootvader ziet niks omdat hij gemotiveerd wordt door de behoefte niks te zien. Hij ziet niet, omdat als hij wel ziet, hij rechtsomkeert zal moeten maken, zijn droom opgeven. En dat kan hij niet.
Dit is de les, dan, wanneer twee geloven op dezelfde grond botsen - om hun beloofde land te krijgen, moeten ze blind blijven voor elkaar. Of eigenlijk zou de les iets anders moeten zijn; dat je geleden hebt voor een beloofd land betekent niet dat je er meer recht op hebt dan wie er minder, of anders, voor heeft geleden. Lijden maakt je niet per se waardig, het maakt je enkel ongelukkig.
En er is een les voor Mozes.Mozes die wat met zijn schapen en geiten liep te dolen en op een brandende doornstruik stuitte. Nergens heeft hij om gevraagd, maar nu is hij er, in de woestijn, wachtend tot zijn God besluit dat hij Kanaän in mag. Maar God zegt: Mozes, jij mag Kanaän niet in. Wel je volk, maar jij niet.
Ook dat echoot door de bijbel heen. David wordt de machtigste van alle joodse koningen, maar God geeft hem te verstaan dat hij in zijn leven nooit de Grote Tempel zal zien, het grootste, machtigste, heiligste joodse bouwwerk. David heeft te veel oorlog gevoerd om dat te mogen; hij mag enkel de bouwmaterialen voor de Tempel verzamelen.
Mozes heeft in een moment van dorst en paniek bij zijn volk met zijn staf water uit een rots geslagen. Dit is zijn straf. David legt zich er niet bij neer en stelt zijn sterven - toch een bijzonder talent - zo lang mogelijk uit. Mozes accepteert zijn lot en God begraaft hem in de woestijn waar niemand hem zal vinden.
Dit is een wezenlijk dilemma, zoals de bijbel vol geloofsdilemma's staat: geloof je ook in het Beloofde Land als het niet voor jou is? In feite is dit een vraagstuk over sterfelijkheid - het doet denken aan de lijst 'Lastige vragen' van de Zwitserse romanschrijver Max Frisch. Daartussen stond de vraag: 'Als u geen kinderen hebt, kunt u dan oprecht zeggen dat u zich bekommert om het voortbestaan van de mensheid?'
Dit is een vraag die, in feite, de huidige politiek domineert, en het morele geweten van de westerse mens bezet: er zijn mensen die zich voor die vraag willen openstellen, en er zijn mensen die doen alsof de vraag niet bestaat. Die laatste groep was vast wél tevreden met de verkiezingsuitslag (van kort geleden).
Wil je meewerken aan een beloofd land ook als jij die belofte niet in vervulling zult zien gaan? Ben je bereid opofferingen te doen - vlees, je auto, je citytrip naar Barcelona - waar niet jij op de lange termijn van profiteert, maar dat anderen dat wél doen?
Mozes wordt 120 en antwoordt 'Ja' op die vragen. Maar de meesten van ons - wij zijn blijkbaar zo ver nog niet.
Niks gaat zonder bloedvergieten. Want dat is wat de bijbel uiteindelijk is: een boek van offers