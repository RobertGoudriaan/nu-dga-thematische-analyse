Burgerschap In Den Haag

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
13 juli 2023
De val van een kabinet over het dierenvraagstuk zou vooralsnog ondenkbaar zijn. Zouden dieren niet veel meer politieke rechten moeten krijgen?
Wanneer komt een land waarin de grootste regeringspartij erop staat dat kinderen van erkende oorlogsvluchtelingen langer weg moeten blijven toe aan de vraag of we dieren niet meer verplicht zijn? Dit is een van de vragen die zich opdringt nu het onafwendbaar lijkt dat de bbb komende tijd veel aan invloed zal winnen: voor het dier niet bepaald goed nieuws. In het recente artikel van Ewald Engelen inDe Groeneover het nieuwe boek van Martha Nussbaum somde hij zowel nuchter als evident woedend de verschrikkingen op die de mensheid de dieren aandoet. Ik zal het niet weer doen, lees het stuk maar. 'Vreedzaam en redelijk dénken wij te zijn, wreed en harteloos is wat we werkelijk zijn', besluit hij.
Veel valt te zeggen en te verzuchten over huidig politiek Den Haag, maar zeker ook: als het op dierenleed aankomt, is de gemiddelde Nederlandse politicus en kiezer ongevoelig voor de rede en de feiten. Neem het laatst geklapte landbouwakkoord: zowel de initiële ambities als het uiteindelijke vastlopen ervan hadden niets te maken met de gruwelen van de Nederlandse bio-industrie, onder meer recent opgetekend door undercover-klokkenluider Roel Binnendijk in zijn boekOnder de beesten.Ook is het ondenkbaar dat ons kabinet zou vallen zoals het afgelopen week deed, vanwege, zeg, dat in Nederland gemiddeld twaalfhonderd dieren per minuut worden geslacht. Tijdens de urenlange crisissessies legden vele honderdduizenden dieren het loodje (reken maar uit); het bleef veronachtzaamd en onbesproken.
In het boekZoopolisformuleren Will Kymlicka en Sue Donaldson een politieke theorie waarin (vooral gedomesticeerde) dieren veel meer rechten krijgen, burgerschap zelfs. Koeien, honden en varkens als medeburgers dus. In de kern rust hun theorie op twee argumenten. Ten eerste benadrukken zij dat veel dieren in staat zijn tot communicatie, het aangeven van voorkeuren en, daarmee, tot politieke participatie. Filosoof Eva Meijer draagt met haar oeuvre ook bij aan de boodschap dat de mens veel meer moet kijken en luisteren naar dieren, onder meer in haar proefschriftPolitical Animal Voices.'Veel mensen denken dat andere dieren niet in staat zijn tot politiek handelen, maar dat dachten we vroeger ook van zwarte mensen en vrouwen', zei ze in een interview. Ook Kymlicka en Donaldson merken op dat in de menselijke geschiedenis het idee van een 'capaciteitscontract' vaak de kop op heeft gestoken. Dit houdt in dat bepaalde capaciteiten, zoals 'rationaliteit', noodzakelijke voorwaarden zouden zijn voor burgerschap. Door de tijd heen zijn steeds meer groepen mensen ingesloten in dit capaciteitscontract - hun vermogen tot rationaliteit werd erkend - en kregen steeds meer groepen volwaardig burgerschap.
Toch gaat het tweede argument van Kymlicka en Donaldson een stap verder. Het bekritiseert het uitgangspunt dat capaciteiten als rationaliteit of politieke deliberatie überhauptvereistenzouden zijn voor burgerschap. Zij stellen dat dit niet alleen filosofisch inconsistent is, maar dat we ook, feitelijker, gewoonweg niet zo met burgerschap omgaan. Een baby, bijvoorbeeld, is niet in staat tot politieke deliberatie, maar krijgt wel juridisch burgerschap. Ook vinden wij niet dat mensen met ernstige handicaps of mentale problemen, voor wie politieke participatie lastig of zelfs onmogelijk is, hun burgerschap algeheel moeten verliezen. Kennelijk draait burgerschap in essentie toch om iets anders dan in staat zijn tot cerebraal overleggen op habermasiaanse wijze.
Kymlicka en Donaldson concluderen dat politieke participatie onmiskenbaar eenideaalvan burgerschap is. Deze participatie dient daarom, waar mogelijk en zoveel mogelijk, gefaciliteerd en ondersteund te worden voor eenieder die burgerschap heeft. Maar bepalen wie burgerschapkrijgtdraait om iets anders: morele status en relatie. Heeft deze man/vrouw/dier/wat-danook met wie ik samenleefvoldoende waardeom (mede)burgerschap te krijgen?
Of de politieke filosofie van Kymlicka en Donaldson helemaal standhoudt, daar ben ik niet zeker van. In ieder geval tonen ze overtuigend aan dat de dooddoener dat de mens nu eenmaal de slimste diersoort is en daarmee bovenaan in de voedselketen staat niet afdoende is.
Vergeef me één gedachte-experiment. Stel, morgen zouden de buitenaardse wezens landen. En zij zouden, zonder twijfel, verfijnder, socialer en intelligenter zijn dan wij. Sterker nog, zij zouden vermogens tot communicatie en collectieve samenwerking hebben die de pet van de simpele mens ver te boven zou gaan. Hebben zij dan het recht ons massaal en industrieel op te sluiten, kwellen, vergiftigen, doden en consumeren?
In Nederland ligt het dierenvraagstuk, ondanks het bestaan van een dierenpartij, niet fundamenteel op tafel. Gezinshereniging - concreet: kinderen en ouders bij elkaar - bleek het ultieme twistpunt. De huidige wereld zal daarom van ons allen veel cognitieve dissonantie vergen. Zo lees ik elke avond mijn tweejarige zoontje verhalen voor waarin allerlei dieren de meest fantastische avonturen beleven. Blije biggetjes, dappere witte tijgers, kwakende eenden. Hij moest eens weten, denk ik dan soms, als ik terloops naar zijn geboeide gezichtje kijk. De minuten tikken weg.
Blije biggetjes, dappere witte tijgers, kwakende eenden. Mijn zoontje moest eens weten...