Toast met gerookte zalm, maar geen voorwaarden De Egypte-deal Wat kan Europa terugverwachten?

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
30 januari 2025
De EU zegde vijf miljard euro steun toe aan Egypte, dat miljoenen vluchtelingen opvangt en kampt met een economische crisis. President Sisi leidt zijn land met harde hand. Gaat Europa zijn repressieve regime onvoorwaardelijk steunen?
Caïro.Handen slaan snel op de kleine witte trommels, diepe tonen van de houten dwarsfluit vullen de ruimte, mengen zich met die van de oed, gitaar, synthesizer. Het ritme is opzwepend en melancholisch tegelijk. Als Khalid begint te zingen, luid, dan opeens heel zacht, joelen, klappen en zingen zo'n veertig mensen, jong en oud, met hem mee. Ze lachen, zitten op de grond om hem heen, leunen tegen de muur op de 'Arabische' bank met traditioneel geweven kleden. De ruimte is niet meer dan een kamer op tweehoog in een flatgebouw in Faisal, een wijk in Caïro, omgedoopt tot cultureel centrum, de muren bedekt met afbeeldingen van Egyptische actrices en het beroemde Café Riche in Caïro.
Elke zaterdagavond komen ze hier bij elkaar, dichters, muzikanten, kunstenaars. Ze maken muziek en luisteren naar elkaars werk. Twee jaar geleden nog hadden ze samen dit soort avonden in Khartoem. Na het uitbreken van de oorlog in Soedan op 15 april 2023 zijn ze gevlucht. In Khartoem is alles kapot, vertellen ze, zelfs het Nationale Museum met duizend jaar oude mummies en de bibliotheek van de Omdurman Ahlia Universiteit met handgeschreven manuscripten en zeldzame boeken.
'We zitten hier met een gebroken hart', zegt Khalid (41), een in Soedan bekende zanger die uit veiligheidsoverwegingen niet met zijn echte naam wil worden genoemd. 'We proberen te overleven. We zijn arm, maar hier komen we samen, delen we. Het is een vorm van troost, zonder dat je het uit hoeft te spreken.'
Via de open balkondeuren dringen de geluiden van de straat naar binnen. Khalid is een onopvallende tengere man, in een vaalgrijs T-shirt met skinny spijkerbroek, maar als hij begint te zingen - 'Over het meisje met de zwarte huid, hoe mooi ze is, hoe ik altijd aan haar denk...' - verandert hij in een charismatische popster en swingt de ruimte. In Khartoem werkte hij als muzikant en als docent Engels aan de universiteit. Hij schreef zelf nummers. Soedanese folk, westerse muziek, flamenco, daar houdt hij van. Maar sinds de oorlog speelt hij niet meer. 'Mijn ziel is weg', zegt hij. 'We hebben alles verloren, zelfs de passie.'
Behalve vanavond. Vanavond heeft even niemand het over de oorlog of de Egyptische politie die razzia's uitvoert. 'Vanavond zing ik voor jullie, mijn gasten.' Khalid staat op en pakt zijn gitaar.
Als ik later even op het balkon ga staan,zie ik in de verte de punten van de Piramides van Gizeh die jaarlijks toeristen van over de hele wereld trekken. Beneden op straat, in de wijk Faisal, begint 'Klein Khartoem'. Hier wonen tienduizenden Soedanese vluchtelingen; in de smalle straatjes runnen verkopers winkeltjes met levende eenden en konijnen in een kooi, hangen stukken schapenvlees aan grote haken, bakken vrouwen kifla's en zetten anderen Soedanese koffie. 'Ik ruik Soedan', zei Khalids vriendin toen ik samen met hen de wijk in liep. 'Zweet, koffie, mais...', zei ze zoekend naar woorden.
Egypte herbergt miljoenen vluchtelingen. Niet alleen Soedanezen, maar ook tienduizenden Syriërs, Jemenieten, Eritreeërs en Palestijnen uit Gaza, ook al erkent Egypte die niet als vluchteling. Hoeveel het er precies zijn, weet niemand. Officieel staan 850.000 vluchtelingen vermeld bij de Hoge Commissaris voor de Vluchtelingen van de VN (unhcr), dat namens de Egyptische regering vluchtelingen registreert. Maar dat is een fractie van het werkelijke aantal. De meeste vluchtelingen laten zich niet registreren. Volgens de laatste cijfers van de Egyptische regering zijn sinds de oorlog alleen al ruim een miljoen Soedanezen naar Egypte gevlucht.
Jarenlang was het heel makkelijk voor vluchtelingen en arbeidsmigranten - samen zo'n negen miljoen mensen - om in het land te wonen en werken. Vanuit regeringskringen waren er vaak niets dan lovende woorden over hen. Egypte doet ook niet aan vluchtelingenkampen - 'Daar zijn we tegen', zal Mahmoud Fawzi, minister van Parlementaire Zaken, later in zijn werkkamer in Nieuw Caïro zeggen. 'Wij zetten onze broeders niet in kampen.'
Maar die positieve houding is aan het veranderen. De regering kampt met hoge inflatie en een ernstige economische crisis, mensen klagen over stijgende voedselprijzen en opgedreven huren. In het afgelopen jaar geven regeringsfunctionarissen steeds vaker migranten en vluchtelingen daarvan de schuld, wat gepaard gaat met xenofobe en racistische uitlatingen, online en in de media, schrijft Amnesty International in het rapport'Handcuffed like dangerous criminals'van afgelopen zomer. Met name Soedanezen krijgen te maken met razzia's, deportaties en detentie in mensonterende kampen. 'Ze pakken willekeurig zwarte mensen op', aldus het Amnesty-rapport. 'Dat kan dan ook gaan om mensen die al langer in het land wonen of mensen die een geldige vluchtelingenstatus hebben.'
Het zijn ook deze miljoenen vluchtelingen die Egypte gebruikt om de Europese Unie onder druk te zetten.
Een week eerder.In een Libanees restaurant, in de lommerrijke wijk Garden City aan de Nijl, praat europarlementariër Tineke Strik (GL/PvdA) samen met haar drie medewerkers aan een ronde tafel op zachte toon met Elena Pichler, de Oostenrijkse vrouw van de 28-jarige Badr Mohamed. Badr is een van de tienduizenden politieke gevangenen in Egypte. Hoe zijn de omstandigheden in de gevangenis? Waarom werd hij opgepakt? Strik wil alles weten.
Haar werkbezoek is nog niet eens officieel begonnen, maar Strik wil elke minuut daarvan nuttig besteden. 'Een uur lunchtijd in Aswan?' zei ze eerder tijdens de briefing in het hotel. 'Zonde, kunnen we niet nog een afspraak inplannen?' Ze is onlangs voor vijf jaar benoemd tot Egypte-rapporteur voor het Europees Parlement. Dit is haar eerste bezoek aan het land. Wat volgt is een duizelingwekkende week vol afspraken met ministers, ambassadeurs, vluchtelingen, vertegenwoordigers van ngo's en mensenrechtenactivisten. Eenfact-finding missionom een beter beeld te krijgen van de staat van de democratie in het land. Het zal spitsroeden lopen zijn, weet ze - de vorige EP-rapporteur mocht na een eerste bezoek het land niet meer in.
Er staat veel op het spel. Onlangs sloot Ursula von der Leyen namens de Europese Commissie een deal met president Abdel Fatah al-Sisi van Egypte ter waarde van vijf miljard euro, waarvan een miljard al is gegeven. Een ongekend hoog bedrag. Veel meer ook dan de paar honderd miljoen die de EU toezegde in migratiedeals met bijvoorbeeld Tunesië en Libië. 'De Egypte-deal is anders dan alle andere deals', zegt Strik in het autobusje op weg naar het restaurant. 'Het is bedoeld om Egypte financieel en economisch te steunen. In een instabiele regio met Gaza, Soedan en Libië als buurlanden is een stabiel Egypte geopolitiek van groot belang voor Europa.'
De vraag is: wat gaat Europa terugvragen voor die resterende vier miljard euro steun? Egypte is met zo'n 113 miljoen inwoners het grootste land in de regio. Ook is het een van de meest repressieve en militaristische landen. Het regime van president Sisi wordt vergeleken met dat van de onlangs ten val gebrachte Syrische president Bashar alAssad. Tienduizenden politieke gevangenen zitten net als Badr Mohamed zonder eerlijk proces vast onder, zoals Amnesty International benadrukt, 'wrede en onmenselijke omstandigheden' en zonder toegang tot adequate medische zorg.
'We hebben elkaar ontmoet tijdens een feestje op een feloek op de Nijl', vertelt Elena Pichler. De traditionele zeilboten zijn een populaire plek voor jongeren om elkaar te ontmoeten en alcohol te drinken. Wat ze toen niet wist, was dat Badr eerder, op zijn zeventiende, was opgepakt bij de zogenaamde tweede Egyptische revolutie van 2013. Zo'n veertien miljoen mensen waren de straat op gegaan om te protesteren tegen de regering van Mohamed Morsi, de leider van de Moslimbroederschap. Maar na een paar dagen pleegde het leger een staatsgreep en nam de huidige president Sisi de macht over. Daarmee kwam een eind aan het democratische proces dat was begonnen na de Arabische Lente, de eerste revolutie in 2011 op het Tahrirplein. President Hosni Moebarak was afgetreden, maar het regime van Al Sisi is nog onvrijer, ondemocratischer en repressiever, aldus ingewijden. Veel inwoners kunnen bovendien nauwelijks het hoofd boven water houden.
Badr was in eerste instantie vrijgelaten, vertelt Elena. In die periode hadden ze elkaar ontmoet. Ze trouwden en ze werd zwanger. Maar toen werd hij, drie jaar later, weer gearresteerd, en veroordeeld tot vijf jaar gevangenis. Terwijl hij gevangenzat, werd hun dochter geboren. Eind 2024 zou het Hof van Cassatie zich buigen over zijn beroep, dat is met twee maanden uitgesteld. 'Er is geen bewijs dat hij deelnam aan de protesten', schrijft Amnesty. 'Laat staan dat hij geweld zou hebben gebruikt.'
Deze week, op 30 januari, stemt de buitenlandse-zakencommissie van het Europees Parlement in Brussel over het toevoegen van voorwaarden, zoals het bevorderen van democratie en mensenrechten, aan de steun van vier miljard euro. Het is de laatste kans; in het huidige wetsvoorstel van Von der Leyen worden geen concrete voorwaarden genoemd. 'Het is cruciaal dat het EU-steunpakket ook wordt ingezet om de mensenrechten en democratie in Egypte te verbeteren', zegt Strik, die zich hier als EP-rapporteur voor Egypte hard voor maakt. Door haar werkbezoek is ze hier nog meer van overtuigd geraakt.
Het witte taxibusjemet europarlementariër Tineke Strik en haar medewerkers toetert zich de volgende dag een weg door de stroom auto's op de Qasr al-Nil-brug over de Nijl. Ertussendoor rijden brommers, een fietser met een blad torenhoog opgestapelde broodjes op zijn hoofd, een oude ezelkar. De stad, waar officieel twaalf miljoen mensen wonen, onofficieel miljoenen meer, beweegt dag en nacht. Bijna organisch. Na ruim een uur rijden, komen we aan bij het pand van Save the Children aan de oostkant van de stad.
Een stuk of tien Soedanese kinderen zitten voorovergebogen in een kring op de grond. Met viltstift krassen ze op een wit blaadje. Eerder maakten ze kleine figuren van klei. Een jongen in een zwart trainingspak houdt verlegen de zijne omhoog: een tafereel van een huisje met ernaast een olifant, kameel en, van dezelfde grootte, een baby. 'Dit doet hem denken aan thuis', zegt zijn Egyptische begeleider. 'Het is goed voor de kinderen hun emoties uit te drukken door kunst.'
Save the Children is een van de weinige ngo's die hier mogen opereren, vertelt senior projectmanager Rabab Mansour na de rondleiding. Er is in Egypte weinig geregeld voor vluchtelingenkinderen. 'Soedanese vluchtelingen, voor zeventig procent vrouwen en kinderen, zijn kwetsbaar', zegt ze. 'De overheid heeft onlangs zelfs alle Soedanese scholen gesloten.' Door de toegenomen spanningen tussen vluchtelingen en Egyptenaren is de kans op uitbuiting groter. Ook de intensieve politieoptredens raken hen. Zo moeten Soedanezen nadat ze in het zuiden de grens zijn overgestoken, eerst naar het unhcr-kantoor in Caïro zien te komen om zich te registeren. 'Onderweg moeten ze langs talloze check-points en kunnen ze elk moment worden opgepakt.'
'Aswan, land of gold'staat er op kleine bordjes op de boulevard - goud wordt hier al sinds de oude wereld gevonden. Vanaf het balkon van de hotelkamer kijkt Tineke Strik met een glas wijn in de hand uit over de Nijl, die hier breed uitloopt. De zon is onder, aan de overkant is er niets anders te zien dan wat lichtjes en een pikzwarte nacht in de woestijn. Nog diezelfde avond zijn we op het vliegtuig gestapt naar Aswan, de zuidelijkste stad in Egypte en de eerste grote plaats waar vluchtelingen uit Soedan aankomen. 'Morgen gaan we naar de grens', zegt ze. 'Ik ben benieuwd, ik wil horen hoe het daar gaat.'
Ook Khalid, de muzikant uit Caïro, is een jaar geleden hier aangekomen. Twee weken nadat de oorlog was uitgebroken, vertrok hij vanuit Khartoem naar de Soedanese grensstad Wadi Halfa om daar een visum aan te vragen bij het Egyptische consulaat. Zijn vader die in Caïro woonde, was stervende. Hij wilde hem zien en afscheid nemen, maar de grens tussen Egypte en Soedan, voorheen altijd open, was net door de Egyptische overheid gesloten. Na zeven maanden wachten op zijn visum, was zijn paspoort verlopen. 'Het is een triest verhaal', zei hij. 'Het gaat allemaal om geld. Als je genoeg hebt, koop je een visum. Bij het consulaat vroegen ze tweeduizend dollar.'
Hij had geen onderdak en leefde, samen met duizenden andere vluchtelingen, op straat. 'Wadi Halfa is voor toeristen heel mooi', zegt Khalid, rondom de stad liggen Nubische opgravingen uit de Oudheid. 'Maar als vluchteling is het een zware plek. Het ligt in een vallei, in de zomer wordt het er heel heet, soms zelfs 56 graden, in de winter heel koud.' Hij denkt niet graag terug aan die tijd.
Ten einde raad besloot hij tweehonderd dollar aan een smokkelaar te betalen om hem over de grens te brengen. Samen met 26 anderen zat hij achter op een pick-up. Mannen aan de buitenkant, benen buiten de auto hangend, vrouwen en kinderen binnenin. Ze waren rondom vastgebonden met een touw, zodat ze er niet uitvielen. Hij wist dat het geen garantie was, soms vallen mensen van de pick-ups, die dan gewoon doorrijden.
Ze reden twee dagen, waren nog midden in de woestijn, toen de motor oververhit raakte. Ze konden niet verder. Met alleen wat dadels en biscuits en te weinig water moesten ze wachten tot er reserveonderdelen werden gebracht. De smokkelaars mengden water met gas, zodat ze er maar heel weinig van konden drinken. Na zes dagen kwam er iemand. 'Dat was net op tijd', zegt Khalid. Maar toen hij eindelijk in Aswan aankwam, hoorde hij dat zijn vader was overleden. Hij was te laat.
In Caïro probeert hij nu te overleven. Khalid heeft zich bij het unhcr-kantoor laten registreren als vluchteling - dat beschermt hem in theorie tegen deportaties. Zijn grootste zorg is geld verdienen. 'Ik werk als schoonmaker, bediende, alles wat ik kan vinden. We krijgen niets van de staat, dat willen we ook niet, Soedanezen zijn trotse mensen, we zorgen voor onszelf.'
Vanuit Aswan rijdenwe de volgende ochtend met een taxibusje langs de Nijl via de oude Aswandam, ooit gebouwd door de Britten, door de woestijn naar Karkar, dat aan de grens met Soedan ligt. Toen in de jaren zestig de nieuwe dam werd gebouwd, verdwenen veel Nubische dorpen en daarmee de eeuwenoude cultuur. Ter compensatie bouwde de Egyptische regering zo'n tien jaar geleden verderop een nieuw dorp, in Nubische stijl. Families die waren vertrokken kregen recht op een huis. Maar aangezien Karkar nu niet meer aan de vruchtbare Nijloever ligt maar midden in de woestijn, kwamen maar zo'n paar honderd families terug, de rest van de ruim tweeduizend huizen staat leeg. Die komen nu van pas.
Als we de moskee van Karkar binnenlopen, zit een grote kring mensen te wachten; dorpsbewoners en vluchtelingen samen. Nadat we een flesje limonade hebben gekregen, staat de dorpsleider op. Kort na het uitbreken van de burgeroorlog in Soedan, in april 2023, stapten de eerste vluchtelingen uit bij de bushalte, vertelt hij. Karkar is de eerste stop na de grens. Mensen uit het dorp gaven water en voedsel, boden hun onderdak. Steeds meer mensen kwamen de grens over, al snel niet meer met de bus, vanaf het moment dat de grens dicht was, illegaal. Nu verblijven er zo'n 1150 families - deels in de leegstaande huizen die worden verhuurd door de Nubische eigenaren. 'Het is een zware belasting voor de dorpsbewoners', zegt hij ten slotte. 'We kunnen heel goed steun gebruiken.'
'We zouden ons hier moeten kunnen registeren', zegt een van de vluchtelingen die is opgestaan om iets te zeggen. 'Het is gevaarlijk om naar Caïro te reizen.'
'We hebben niets', zegt een oudere vrouw in een zwarte jurk.
'Ik heb geen papieren', zegt een man in een versleten Adidas-trui. 'Ik ben bang voor arrestaties, maar hier is geen werk te vinden.'
'Kinderen kunnen niet naar school', zegt een ander.
'De oorlog kwam uit het niets...' Terwijl het gesprek in de moskee doorgaat, loop ik het dorp in. De zon schijnt warm op het gele zand, alles is kaal, geen boom die verkoeling biedt. Een paar kinderen rennen een hoek om, verder is het leeg en stil. In een van de huisjes staat een oudere vrouw in de deuropening en wenkt om binnen te komen. Ze woont er met drie gezinnen in twee kamers. De muren zijn kaal, in een kamer ligt de vloer bedekt met matrassen. In de andere zitten vrouwen gehuld in kleurige doeken op de grond te eten uit een grote schaal. De kinderen, zo'n veertien stuks, staan op een kluitje op de binnenplaats. Ze vervelen zich. 'Inshallah', zegt een meisje van een jaar of tien verlegen vanachter de rug van haar oma, 'gaat de school snel open.'
'Zodra ons land weer stabiel is,zal 95 procent van de mensen teruggaan', zegt de Soedanese consul met zachte stem. Dat weet hij zeker. We zijn terug in Aswan en zitten op het Soedanese consulaat dat boven aan een weg op een helling ligt. In zijn werkkamer staat een paarse bank met aan weerszijden de Soedanese en Egyptische vlag. De consul zit aan het hoofd van een lange tafel, zijn medewerkers aan beide kanten naast hem. Hij pleit onder andere voor een mobiel unhcrbusje zodat mensen zich ook hier kunnen registreren en daarmee beter beschermd zijn tegen uitzetting. Strik belooft hem dat ze het Europees Parlement om meer steun zal vragen voor vluchtelingen in Egypte. 'En ik zal benadrukken dat een deel van het geld ook hier wordt besteed.' De consul knikt.
Ondanks nationale en internationale kritiek heeft president Sisi afgelopen december een nieuwe asielwet geratificeerd. Hiermee zal de verantwoordelijkheid voor het registreren van asielzoekers en het bepalen van hun vluchtelingenstatus verschuiven van de unhcr naar de Egyptische regering. Mensenrechtenorganisaties, waaronder Amnesty International, hebben veel kritiek op de wet en zien geen goede waarborgen voor de rechten van vluchtelingen. 'Zeker tegen de achtergrond van massa-arrestaties en onwettige deportaties door de Egyptische politie', schrijft Amnesty in een statement.
Ook Strik is kritisch. 'Er is daarnaast een apart financieel pakket van tweehonderd miljoen vanuit Europa voor migratiesamenwerking', zegt ze. 'Het meeste daarvan gaat nu naar grenscontrole en terugkeer, maar een heel klein deel naar bescherming. Dat zou anders moeten, de balans is zoek.'
Nieuw Caïro.'Welkom in de nieuwe hoofdstad', zegt Mahmoud Fawzi, minister van Parlementaire en Juridische Zaken en Politieke Communicatie bij binnenkomst in zijn ruime werkkamer op het ministerie. Sinds 2015 bouwt president Sisi aan een nieuwe hoofdstad, zo'n vijftig kilometer ten oosten van Caïro, midden in de woestijn. De stad moet 'de grootsheid van de Egyptische geschiedenis' weergeven. Het resultaat is een megalomane stad met brede straten, promenades, glimmend marmer en spiegelende ramen, de hoogste wolkenkrabber van de wereld, in de vorm van een obelisk, de hoogste vlaggenmast, de hoogste toren, de grootste moskee van Afrika, de grootste koptische kerk van het Midden-Oosten. Kosten: zo'n 53 miljard euro. Het parlement en ministeries zijn al naar de nieuwe stad verhuisd.
De minister wijst europarlementariër Strik een stoel naast de zijne. 'Ik zou graag praten over functionaliteit', begint hij na de officiële plichtplegingen. 'Egypte is een groot land. We praten over een relatie die niet wordt gekarakteriseerd door voorwaarden.' Het zijn dezelfde woorden die Strik al eerder van autoriteiten hoorde. De minister wil niet dat de EU zich bemoeit met mensenrechten, democratie en vrijheid van meningsuiting als voorwaarde voor de vier miljard die het krijgt. Hij ontkent dat er politieke gevangenen zijn, maar zegt later wel dat er veel zijn vrijgelaten. Ook ontkent hij dat er mediawebsites zijn geblokkeerd, behalve als het gaat om 'terroristen'.
'Egypte komt nu in het tijdperk van openheid', vervolgt de minister. Hij deelt een brochure uit met als titel: 'De Nationale Dialoog, de weg naar de Nieuwe Republiek'. Deze 'dialoog' moet het land, aldus de politieke leiders, naar een nieuwe toekomst brengen waarin mensenrechten worden gerespecteerd.
Er worden borden vol hapjes - toast met gerookte zalm, wraps, brownies - onder plasticfolie en een glas verse sinaasappelsap gebracht. Net zoals die ochtend, toen we dat ook kregen tijdens het beklemmende bezoek aan de 10de van Ramadangevangenis, officieel 'Correctie en Rehabilitatie Centrum'. Na de weigering door de autoriteiten om een bezoek te mogen brengen aan de 28-jarige politieke gevangene Badr Mohamed, werd Strik in deze andere gevangenis met alle egards ontvangen. Tijdens de rondleiding lieten de autoriteiten gedetineerden zien die kunst maakten, een studie volgden, boeken lazen in de bibliotheek, voetbalden, zongen in een koor, een mis in een kerkzaal bijwoonden, overheerlijk eten kregen - zoals rijkgevulde schalen met onder andere kip met rijst en saffraan - en in een hypermodern en technisch hoogstaand ziekenhuis behandeld werden. 'Egypte weet goed wat voor beeld het moet laten zien aan Europa', zei Strik achteraf.
Mensenrechtenorganisaties schetsen een grimmiger werkelijkheid. Ze beschrijven hoe mensen willekeurig worden opgepakt. Dat iedereen bang is. Dat de 10de van Ramadangevangenis die Strik bezocht, een centrum voor politieke gevangenen is, 'waar gedetineerden worden onderworpen aan verschillende vormen van psychologische en fysieke marteling, evenals medische verwaarlozing en beperkingen op bezoek', zoals het Committee for Justice schrijft. Dat daar op 4 januari een hongerstaking is uitgebroken uit protest tegen hun langdurige voorarrest - soms tot zeven jaar zonder proces en zonder duidelijke reden - en de mensonterende omstandigheden. Dat gevangenen soms jaren in eenzame opsluiting zitten, met 24-uur het licht aan. Dat in gevangenissen de meest basale mensenrechten niet worden gerespecteerd en dat die schendingen gestaag toenemen.
Ze melden ook dat die zogenaamde 'Nieuwe Republiek' niet is geïmplementeerd. Dat de hele Nationale Dialoog een pr-instrument is. Dat het aantal politieke gevangenen is gegroeid. Dat sinds 2013 het juridische stelsel systematisch is afgebroken. Dat er geen onafhankelijke pers is. Dat de repressie steeds verder wordt opgevoerd, dat het in tweehonderd jaar niet zo erg is geweest. Dat ze tijdens Trump I de grootste repressie sinds het interbellum meemaakten en dat ze bang zijn voor wat gaat komen onder Trump II.
Door de ramen vanuit de ministeriële werkkamer is de grote moskee te zien, ernaast hoge hijskranen die verder bouwen aan de nieuwe stad. 'We doen ons best om alle illegale immigratie met boten richting Europa tegen te houden', zegt de minister ten slotte. Hij gaat achteroverzitten en glimlacht. 'Ik ben benieuwd wat er zou gebeuren als we onze grenswachters een maand met vakantie sturen.'
'Egypte heeft dat geld echt nodig', zegt Strik later terug in het busje. 'In tegenstelling tot de miljarden die bijvoorbeeld de Verenigde Arabische Emiraten investeren in het bouwen van een nieuwe stad aan zee, mag de Egyptische regering met de Europese miljarden doen wat ze wil. Daar mogen we wel wat voor terugeisen.'
Wat ze nodig hebben, zeggen mensenrechtenorganisaties, is al een klein beetje minder repressie. Zodat ze kunnen ademen.
Caïro.Als ik op een terrasje in Faisal een glaasje Soedanese koffie drink, komt Mukasef (55), een man met een zwarte wollen muts, zwartleren jas, zwarte spijkerbroek tegenover me aan tafel zitten. Hij komt hier elke dag. 'Om de oorlog te vergeten', zegt hij. Hij had een mooi leven in Khartoem. 'We verloren elkaar, dat is het ergste.' Hij kan zijn tranen niet bedwingen. 'Wij, de Soedanese bevolking, zijn één. We willen vrede. Ik vraag aan het Strafhof en aan de wereld: probeer de oorlog te stoppen.'
De echte naam van de Soedanese zanger Khalid is bekend bij de redactie
... ...