Genoeg aan zichzelf

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
6 juni 2024
InBetoverende stiltekiest Florian Illies de anekdotes omtrent de schilder Caspar David Friedrich zorgvuldig. De optelsom leidt tot een interessante conclusie over kunst.
Verdomme, Florian Illies- waarom heb ik dat niet bedacht? Hoeveel exemplaren verkocht de Duitse kunsthistoricus en veilingmeester in 2012 met1913?Bijna een miljoen, wereldwijd?
1913was geschiedenis als fait-divers. Een omgekeerde snoeppot. Illies reeg anekdotes aaneen uit de dagboeken van dichters, denkers, psychoanalisten en andere hemelbestormers. En dan niet de obscure, originele figuren, maar de Alma Mahlers, de Picasso's, de Max Webers, de Stalins. De tijdsbepaling 1913 was genoeg om de anekdotes gewicht te geven, omdat elke lezer wist dat de wereld van Illies' personages met het uitbreken van de Grote Oorlog in 1914 voorgoed voorbij zou zijn.
Maar goed, dat geldt voor elk logisch idee: verzin het eerst maar eens. Iemand moet de eerste paperclip gebogen hebben.
Illies' nieuwste,Betoverende stilte,is een dominovertelling, maar nu met de Romantische schilder Caspar David Friedrich als continu omvallend steentje. De timing is slim, aangezien dit Friedrichs 250ste geboortejaar is. Illies' methode gaat als volgt: als onhandige leerling-schilder maakte Friedrich een portret van een man en vrouw voor de resten van hun afgebrande huis. Friedrich, een beetje monomaan, een beetje een einzelgänger, snapt niet dat het sombere tafereel niet verkoopt. Als kind was hij altijd al gefascineerd door vuur en keek hij vol verbazing 'naar de gloed die het metaal van hoefijzers en ijzerbeslag deed smelten'.
Zijn geboortehuis in Greifswald brandt honderd jaar later af, in 1901. Een paar schilderijen, nog op zolder, worden gered. In 1935 reist Walt Disney door Duitsland, bezoekt kunstboekhandel na kunstboekhandel en raakt geïnspireerd door de landschappen van Friedrich; die landschappen in combinatie met Felix Saltens boek over een kleine ree leiden tot de tekenfilmBambi,waarin Bambi moet vluchten voor een grote bosbrand. Terwijl het boek van de joodse Felix Salten in 1933 nog op de nazistische brandstapels belandde, kijkt Hitler in 1943 naar Disneys tekenfilm en raakt erdoor ontroerd. In 1943 worden verschillende schilderijen van Friedrich vernietigd bij een geallieerd brandbombardement op Leipzig, bedoeld om Hitlers oorlog te stoppen. Et cetera.
Als student was Friedrich teruggetrokken, maar als brievenschrijver bleek hij later frivool, flirterig. Met kinderen haalde hij graag geintjes uit - de solitaire, melancholische romantiek in zijn schilderijen was duidelijk maar één kant van zijn persoonlijkheid. Nu was dit de kant die de nazi's nodig hadden. In de eeuw na Friedrichs dood (1840) was hij nagenoeg vergeten, maar nazi-kunsthistorici als Kurt Karl Eberlein diepten hem op uit archieven en bedachten dat hij een Germaanse held kon zijn. Zijn schilderijen van schepen op stille wateren, of droeve zonnen die ondergaan in de zee, rekende Eberlein tot 'kust-kunst', de 'koningsdiscipline' van kunst van 'het noordse ras'. De Romantiek was het bewijs van het 'Duitse zielenleven'.
In 1940 wordt een grote overzichtstentoonstelling geopend - door hoge nazi's in gala-uniform die twee dagen later Nederland zullen binnenvallen. Die herontdekking slaat aan, maar niet zoals nationaal-socialisten als Eberlein hopen. De Romantiek van Friedrich is die van het individu, niet van de massa, het volk. Zo duikt Friedrich op in de dagboeken van Ernst Jünger, de oude, Eerste-Wereldoorlogheld wiens cynische, geweld verheerlijkende romans in het interbellum successen waren. Als officier in de commandostaf die de bezetting van Parijs overziet, houdt Jünger huis in een suite in Hotel Majestic; hij voelt zich innerlijk verscheurd tussen zijn vrouw, thuis in Duitsland, en zijn Franse minnares. Hij ziet zichzelf als Friedrichs monnik opDer Mönch am Meer(1808-1810): 'Als ik mijn ogen sluit, zie ik soms een zwart landschap met stenen, klippen en bergen aan de rand van de oneindigheid. (...) Dat is mijn vooruitgeschoven positie, vlak bij het niets - daar, bij de afgrond, vecht ik voor mezelf.'
Volgens de nazi's gaat een schilderij alsMann und Frau in Betrachtung des Mondes(1824) over twee mensen die zich geborgen voelen in het landschap en vertrouwen hebben in hun levenslot. Bloed en bodem. Maar voor Samuel Beckett, die het schilderij in die tijd voor het eerst ziet, is het een inspiratiebron voorWaiting for Godot(1952):twee mensen verloren in een onverschillige wereld.
Weer een generatie later wordt hij verguisd, door de 68'ers, de revolutionaire studenten die Friedrichs nadrukkelijke aanwezigheid in de nationale musea exemplarisch vinden voor de sufheid van de musea. 'De boeren op zijn schilderijen blijven als mist over de akker trekken', schrijft Illies. Zijn stelletjes op stranden ondergaan lijdzaam het wereldgebeuren, zonder enig teken van verzet of bemoeienis. Zodoende, schrijft een criticus uit de studentenbeweging verwijtend, wil Friedrich 'de passiviteit van zijn klassen, de kleine burgerij, ideologisch legitimeren'.
Illies is een charmante, aangename verteller - en dus kun je stellen dat Gerrit Bussink en Izaak Hilhorst charmante, aangename vertalers zijn - al zal hij geleerde kunsthistorici nog steeds gek maken omdat hij weinig meer doet dan anekdote aan anekdote rijgen. Maar zijn zorgvuldig gekozen anekdotes maken deze keer een interessante optelsom: heel ongedwongen, heel speels illustreert Illies zo de ongrijpbaarheid van kunst. De betekenis staat nooit vast.
In zekere zin eindigt Illies zijn boek net te vroeg, of in ieder geval komt hij niet toe aan Kehinde Wileys update van Friedrich. De Amerikaanse Wiley schilderde een paar jaar terug een eigen variant van Friedrichs iconischeDer Wanderer über dem Nebelmeer(circa 1818), waarbij de solitaire wandelaar die van een bergkam over het nevellandschap uitkijkt, vervangen is door een zwarte jongen, met ingevlochten haar en een paar hippe laarzen. Het citaat was duidelijk; wat Wiley wilde zeggen ook. Hij plaatste een zwarte man in de Europese canon.
Interessant is dat de persoonswissel niets aan de betekenis van het schilderij verandert. Het is en blijft een monument van de mens in solitaire toestand, en in die solitaire positie superieur, want hij kijkt niet uit naar de wereld, maar kijkt omlaag en overziet alles. Illies kan niet helemaal uitleggen waarom Friedrichs bekendste werk lang onbekend was. Ook toen zijn werk postuum een comeback maakte lieten verzamelaars het aan zich voorbijgaan.Der Wanderer über dem Nebelmeerlijkt misschien iconisch voor de Romantiek, schrijft Illies, maar in feite was het 'op een onrustbarende manier modern': de wandelaar kijkt niet meer naar de hemel, maar kijkt op de hemel neer. Hij heeft geen voorgeschreven God nodig, maar alleen zichzelf. Kortom, de nazi's begrepen er niets van, de 68'ers ook niet. De mens staat op zichzelf, en dient zijn goede geweten uit zijn eigen ziel te trekken. Akkoord.
Museum der bildenden Künste Leipzig | Caspar David Friedrich, Lebensstufen, circa 1834. Olieverf op canvas, 72,5 x 94 cm  FLORIAN ILLIES Betoverende stilte: Caspar David Friedrichs reis door de tijd Vertaald door Gerrit Bussink & Izaak Hilhorst. Alfabet, 236 blz.