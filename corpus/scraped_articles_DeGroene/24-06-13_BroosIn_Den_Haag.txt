Broos In Den Haag

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
13 juni 2024
Dat Pieter Omtzigt rechterlijke toetsing van wetten aan de grondwet heeft bedongen, betekent niet per se dat hij de rechtsstaat heeft versterkt.
Afgelopen week vonden niet alleen de Europese verkiezingen plaats, het was ook de 'Week van de Rechtsstaat'. Het is het tweede jaar dat deze georganiseerd wordt. De tijdgeest is altijd goed af te lezen aan wat men met nadruk zegt. Dit werkt ongeveer ook zo bij vriendschappen. Zodra vrienden de noodzaak voelen om expliciet uit te wisselen wat de wederzijdse verwachtingen zijn, dan is de relatie meestal al langere tijd aan slijtage onderhevig. In tijden van voorspoed bespreek je kernwaarden niet
Nu antirechtsstatelijke partijen op ons continent electorale winst blijven boeken, mag het daarom niet verbazen dat Thom de Graaf, vice-president van de Raad van State, in zijn toespraak bij de opening van de Week van de Rechtsstaat opriep tot investeren in een 'rechtsstatelijke cultuur'. In zijn toespraak noemde hij de democratische rechtsstaat een 'broos kunstwerk dat tot voorzichtigheid en omzichtigheid noopt'. Hij besprak ook het voorstel uit het recente hoofdlijnenakkoord om rechterlijke toetsing van wetten aan de grondwet in te voeren. Die toetsing zal regering en parlement niet ontslaan van de verplichting er ook zélf voor te waken dat wetsvoorstellen niet in strijd zijn met constitutioneel recht, stelde De Graaf.
Pieter Omtzigt lijkt hier anders over te denken. Tenminste, het is inmiddels duidelijk dat hij in zee gaat met de PVV en antirechtsstatelijke politici de sleutels tot de macht gunt. Wel bedong Omtzigt dat in het hoofdlijnenakkoord staat dat het toetsingsverbod uit de grondwet (artikel 120) geschrapt moet worden. Dit toont dat Omtzigt vermoedelijk denkt dat met de juiste staatsinrichting - in dit geval eentje die constitutionele toetsing door rechters toestaat - de schade van antirechtsstatelijke krachten binnen de regering voldoende opgevangen kan worden. Oftewel, dat hij denkt: rechtsstatelijkestructuuris belangrijker dan rechtsstatelijkecultuur. Hierin staat hij niet alleen. Zo schreef Immanuel Kant in 1795 in zijnNaar de eeuwige vrededat de juiste regeringsvorm, wetten en sancties zelfs 'een volk van duivels' kan verenigen.
Dit lijkt mij een grove misvatting - en in dit concrete geval een overschatting van wat constitutionele toetsing van wetten door rechters vermag. Allereerst vermoed ik dat zodra Nederlandse rechters wetgeving als ongrondwettelijk mogen beoordelen zij dit niet vaak zullen doen. Althans, het is onwenselijk als de benoemde rechterlijke macht te veel democratisch gelegitimeerde regelgeving afschiet. Het leidt ook al gauw tot politisering van de rechterlijke macht.
Ten tweede zal het opheffen van het toetsingsverbod geen constitutionele aardverschuiving opleveren. Nederlandse rechters mogen al toetsen aan mensenrechtenverdragen die overlappen met onze nationale grondwet. Ten derde - en dit punt is nog weinig gemaakt - is het verband tussen het toestaan van constitutionele toetsing door rechters en goede grondrechtenbescherming niet zo eenduidig of direct. Zo scoren Nederland en Zweden (relatief) hoog in internationaal onderzoek naar grondrechtenbescherming, terwijl beide landen terughoudend zijn met het toestaan van grondwettelijke toetsing door rechters. De Verenigde Staten en Turkije zijn daarentegen voorbeelden van landen die wél grondwettelijke toetsing door rechters kennen, maar slechte reputaties hebben als het aankomt op de bescherming van grondrechten. Daarnaast hadden Polen en Hongarije systemen van constitutionele toetsing en bleek dit geen effectieve waarborg tegen rechtsstatelijk verval.
Wat zegt dit? Dat, als puntje bij paaltje komt, rechtsstatelijke cultuur belangrijker is dan structuur. Nog een voorbeeld. Canada kent geen toetsingsverbod om de machtsverdeling tussen de wetgever en rechter vorm te geven, wel heeft het land denotwithstanding clause.Deze bepaalt dat rechters wel mogen toetsen of wetgeving ongrondwettelijk is, maar dat de wetgever deze rechterlijke oordelen vervolgens met een gewone meerderheid terzijde mag schuiven. Het is evident dat deze regeling gevoelig is voor misbruik. Toch functioneert de Canadese rechtsstaat relatief goed en wordt de notwithstanding clause weinig ingezet. In een land gespeend van rechtsstatelijke cultuur zou een dergelijkeclausede rechtsstaat al gauw de das omdoen.
Een gedegen staatsinrichting is natuurlijk belangrijk. En hoewel ieder constitutioneel systeem voor- en nadelen kent, steun ik het schrappen van artikel 120. Thorbecke vond al in 1848 dat door het toetsingsverbod de grondwet ophield 'grondwet' te zijn, omdat de wetgever boven de grondwet kwam te staan. Maar of Nederland het toetsingsverbod nu handhaaft of niet is niet het punt. Het punt is: met een sterke rechtsstatelijke cultuur kan onze rechtsstaat zowel met als zonder toetsingsverbod functioneren. Met zijn nadruk op cultuur en de rol van de wetgever koos De Graaf daarom de juiste woorden. Omtzigt maakt een inschattingsfout als hij denkt dat zijn samenwerking met de PVV positief zal uitpakken voor de Nederlandse rechtsstaat omdat hij het (mogelijk) schrappen van het toetsingsverbod uit de grondwet heeft binnengesleept. Daarvoor is die samenwerking een te grote knauw voor de rechtsstatelijke cultuur.
Een 'volk van duivels' verenig je niet met de juiste wetten
...