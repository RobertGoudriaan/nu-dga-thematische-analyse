Schakering

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
8 juni 2023
TELEVISIE Van Bahia tot Brooklyn
Weer breidt de VPRO zijn collectie reisprogramma's uit. Nu met een vrouw als gids, en dat is niet het enige verschil. Nina Jurna, correspondent Latijns-Amerika, bedrijft namelijk participerende journalistiek inVan Bahia tot Brooklyn.Zoektocht naar 'Caribische verhalen' in de Amerika's, die wortelen in Afrika en slavernij. Haar motivatie stamt uit geadopteerd 'kind van kleur' zijn in een witte Hollandse dorpswereld. Brazilië (aflevering 1) voelde ooit als 'thuiskomen' door het palet van de bevolking. Dat het bepaald geen multicultureel paradijs is omdat kleur maatschappelijke posities bepaalt, terwijl het slavernijverleden letterlijk en figuurlijk weggebulldozerd werd en wordt, dat besef werd sterker. En dat ze zich in haar speurtocht naar zwart bewustzijn vooral richt op vrouwenprojecten (dubbel achtergesteld) - het is gerechtigheid.
Zie haar genieten als ze mee heeft geroffeld met een vrouwendrumband in Salvador. Wie zich afvraagt wat een trommel in hemelsnaam met 'empowerment' te maken heeft, moet vooral kijken en luisteren naar Laura, 24, die op haar twaalfde verlegen bij de band kwam, gepest om haar afro. Nu is ze zelfbewust maar niet onbeschadigd. 'Racisme sluit zó buiten. Is zo absurd, agressief, gewelddadig. Het verpest de schoonheid van een kind.' Haar tienerbroer kan meepraten, mede door zijn haar: 'hé zwarte, ga je stelen?' vragen witte agenten. Daarom mag hij van moeder nooit 's avonds naar buiten en wil ze hem eigenlijk een bord omhangen met 'ik ben onderweg naar school' en 'ik kom van school'. Ze zegt het lachend, zoals mensen lachen om dingen die té erg zijn.
Jurna bezoekt in Rio en Salvador activisten. Die 'schuldige locaties' (kades van slavenschepen; mensenmarkten; massabegraafplaatsen) als monument willen heropenen; middels muurschilderingen het Afrikaanse karakter van een wijk zichtbaar maken. Of twee vrouwen, geschiedenisdocenten, die bier brouwen in eigen keuken, elk type genoemd naar strijdsters voor zwarte mensen en hun rechten, met een complete biografie afgedrukt op het etiket. Bevriende kroegbazen schenken het - curieus, roerend.
Er blijven zaken onduidelijk: waarom noemt de politicus van gemengde afkomst zich 'wit' terwijl hij voor 'zwart' zegt op te komen? Hij vraagt Jurna hoe zij zelf genoemd wordt. Na aarzeling: 'zwart'. Dat klopt in onze absurde dualiteit waarin roze 'wit' is en al wat van roze afwijkt 'zwart'. Maar Brazilië kent voor elke schakering een eigen aanduiding - stelsel dat mij niet duidelijk werd. En dan is er het thema religie. Hoe slaafgemaakten hun Afrikaanse goden in ere hielden door ze als Roomse heiligen te vermommen - je kunt er als missie- en zending-scepticus om grijnzen. Maar de aanbidding van de goden van de candomblé heeft ook zo zijn schaduwzijden, vrees ik, zoals winti en andere verwanten die hebben. Angst lijkt me het sleutelwoord. Dat gelovigen het liefst een wit beeldje van een eigenlijk zwarte godin kopen - het toont de verinnerlijking van racisme. Volgen Suriname; Trinidad/Tobago; Curaçao; Dominicaanse Republiek; Haïti, Jamaica; VS.
Walter van der Kooi
Nina Jurna (research, presentatie); Martijn Blekendaal (regie),Van Bahia tot Brooklyn,VPRO, 7 delen, vanaf vrijdag 9 juni, NPO 2, 20.30 uur
VPRO | De tv-serie Van Bahia tot Brooklyn, Caribische verhalen met Nina Jurna, geregisseerd door Martijn Blekendaal