Eeuwige tussentijd

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
28 november 2024
TELEVISIE Teken mij een thuisland
Drie Syrische jongeren leren we kennen in de half uur durende documentaireTeken mij een thuislandvan Nour Alkheder. Een in alle aspecten van het vak fraai gemaakte productie - wat ik benadruk omdat het een afstudeerfilm van de Amsterdamse Filmacademie is. Gemaakt door een team uit alle bij film betrokken 'departementen', van camera tot muziek. De drie asielzoekers beschrijven, maar bovenal maken invoelbaar, wat het betekent vluchteling te zijn. Dat kerft.
Hoe te leven in een jaren durende tussentijd, stilstand, in zware omstandigheden op meerdere achtereenvolgende locaties, in een land waar je nog niet mag wortelen en waar de vraag is of je, als je ooit een status krijgt, dat wel kunt. In de betekenis van 'in staat zijn tot' en in die van 'wordt je dat toegestaan?' Kun je wortelen in vreemde grond, ver van het thuis - familie, vrienden, studiegenoten, collega's, geuren, geluiden, taal, gebruiken. Het thuis dat je vormde, maar dat onleefbaar en onbereikbaar is geworden. Thuis dat je dromen bevolkt maar waarvan je, als je wakker wordt, telkens opnieuw afgesneden blijkt. Maar ook: kun je, zelfs als je een status hebt verkregen, wortelen waar je voor velen buitenstaander blijft en niet welkom bent? Nu meer dan ooit. En blijf je dat dan wel willen? Zo niet, wat rest?
De voertaal is Arabisch, soms wat Engels. Regisseur Nour Alkheder, zelf als tiener uit SyriÃ« gevlucht, stelt Fatima Mahmoud (PalestijnsSyrische), Anas al Halabi en Sha'am Hassan vragen. Ze zitten onder op een stapelbed in het type kamertje dat ze sinds hun aankomst bewoonden. Anas laat zien hoe hij daar moest kiezen tussen privacy en warmte: hij gebruikte zijn deken soms als gordijn om een eigen ruimte te suggereren. Toen werd Anas pas echt 'Anas, de vluchteling'. Of ze zitten in een wachtkamer, de plek waar je op interview of verhoor wacht. Een plek die hier metafoor wordt voor het gevoelsmatig eindeloze wachten op een besluit.
Die benauwende 'Hollandse' interieurbeelden worden afgewisseld met weidse totalen van stenig berg- en woestijnlandschap, waarin soms een eenzame boom. Zowel naar 'eindeloos ver van de polder' verwijzend als verbeelding vormend van het innerlijk landschap. Soms is het volstrekt leeg, soms zien we Fatima (denk ik) van grote afstand in die kale, onherbergzame omgevingen lopen, staan, zitten. Zo opgeschreven lijkt het te nadrukkelijk - ik vind het, in combinatie met muziek en zang, indrukwekkend.
Ongelukkig zijn ze, soms verontwaardigd over benadering, behandeling, onverschilligheid. Wanhopig omdat bijna niemand hier beseft wat oorlog en gruwel echt zijn. En steeds de vraag: wie ben ik nog, los van mijn gemeenschap? Wat is mijn identiteit? Sha'am vraagt aan regisseur Nour, hier ingeburgerd: 'Wanneer stop je met vluchteling zijn?' Nour: 'Als ik terug ga.' Blijvend vluchteling, blijvend in een niemandsland tussen daar en toen, hier en nu. Als het niet voor iedereen geldt, het geldt ontelbaren.
Walter van der Kooi
Nour Alkheder,Teken mij een thuisland,in De nacht van de Filmacademie, zaterdag 30 november vanaf 23.15 uur. De besproken film begint om 23.44 uur
Nederlandse Filmacademie | Sha'am Hassan in Teken mij een thuisland van Nour Alkheder