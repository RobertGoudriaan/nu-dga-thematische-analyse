De ruiters van de liefdesapocalyps Zomerlezen

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
17 augustus 2023
Torrey Peters'Detransitie, babyuit 2021 draait om de vraag: wat betekent het om vanwege je geaardheid of genderidentiteit niet binnen de norm te vallen?
'Maar als we betergeen geliefden kunnen zijn betekent dat nog niet dat we geen familie kunnen zijn', zegt Ames tegen zijn ex Reese op een bankje in Prospect Park.
In de verte is de flat te zien waar zij samenwoonden, acht jaar voordat Ames zijn baas Katrina zwanger maakte. Een verrassing voor Katrina die dacht dat Ames een vasectomie had ondergaan en een nachtmerrie voor Ames, die dacht dat zijn ballen verschrompeld waren omdat hij jarenlang oestrogeen had ingespoten toen hij als transvrouw leefde.
Tijdens de relatie met Reese heette Ames nog Amy en was ze een lange blondine met ijsblauwe ogen, een kaarsrechte neus en een goede baan in de tech-sector. Reese daarentegen was een ongeschoolde transvrouw die zich liet onderhouden door klootzak Stanley.
'Er bestaan geen goede mannen die Stanley heten', verzuchtte een vriendin van Reese al.
Maar toen ontmoette Reese Amy, viel als een blok voor haar en binnen een week gingen ze hokken, grappend dat ze echt mega lesbo's waren. Dichter bij 'het toonbeeld van kneuterig fatsoen' was Reese nooit gekomen, want voor haar als transvrouw voelde het zelfs al radicaal om te mijmeren over de vraag hoe burgerlijk ze eigenlijk wilde worden.
HetSex and the City-probleem, zoals Reese het ook wel noemt, is vernoemd naar de hboserie over vier hoogopgeleide single vrouwen in New York. HetSex and the City-probleem gaat over betekenis geven aan je leven als vrouw: word je een carrièretijger, een moeder, een echtgenote of vind je je artistieke stem? In de emancipatie van transvrouwen is het een nieuwe stap om überhaupt deel te mogen nemen aan deze rolpatronen. Ze verwerven, net als cisvrouwen, het recht om zich Lana del Rey te wanen, te vallen voor foute mannen en te pruilen in zacht licht. Ze mogen zelfs verlangen naar het moederschap.
Want dat is wat Ames aan zijn ex voorstelt. Als hij ontdekt dat Katrina zwanger is slaat zijn genderdysforie toe. Ames gaf zijn leven als transvrouw op omdat het te onveilig was. Maar hoewel hij is gestopt met het spuiten van oestrogeen wil hij absoluut geen vader worden. Met een baby op de arm zal de buitenwereld hem automatisch de mannenrol opleggen, zelfs de progressieve Katrina zal hem onbewust terugduwen in een genderrol waar hij zich met veel moeite uit heeft bevrijd. Dus verzint Ames een wild plan: als hij en Katrina het kind samen met Reese opvoeden, dan zijn ze geen heterokoppel. Zo kan hij een ouder voor het kind worden zonder dat hij vader hoeft te zijn.
De roman had volledig kunnen draaien om de vraag of Ames dit plan aan Katrina en Reese durft voor te leggen. Hoe ga je je ex vragen om het kind van een ander met je op te voeden? Maar inDetransitie, baby(2021) wordt de vraag vrij vlot gesteld op een parkbankje. Er wordt niet om de zaken heen gedraaid in dit boek, alle personages zijn ontzettend eerlijk over hun verlangens: 'Ik wil jou, wil jij mij? Wil jij mijn familie zijn?'
Torrey Peters heeft dit boek opgedragen aan alle gescheiden cisvrouwen die hun leven opnieuw hebben moeten beginnen, zonder terug te grijpen op illusies uit het verleden of verbitterd te raken over de toekomst. Peters ziet een overeenkomst met transvrouwen, die net als gescheiden vrouwen hun vrijheid zelf moeten vormgeven. Want wat betekent het om vanwege je geaardheid of genderidentiteit niet binnen de norm te vallen? Hoe richt je je leven in als er geen blauwdruk bestaat voor je levenspad?
Reese vult die vrijheid in door naar een baby te verlangen. Ze denkt dat als ze een kind heeft, ze zich nooit meer alleen zal voelen. De gescheiden Katrina noemt als reden voor haar scheiding een miskraam in plaats van haar gruwelijke hekel aan het heterorollenpatroon. Daarmee krijgt ze begrip in plaats van kritische vragen. Voor haar is het een schok als ze Ames' transachtergrond ontdekt, maar langzaamaan went ze aan het idee en overweegt ze zelfs de baby met deze exen op te voeden. Haar moeder is in ieder geval enthousiast over het plan. En Amy, Ames verlangt gewoon heel sterk naar Reese.
'Hij mist haar zoals je een dierbaar familielid mist, zoals hij zijn biologische familie miste en zich door hen verraden voelde toen ze het contact verbraken in de eerste jaren van zijn transitie.' Reese was voor Amy niet alleen een geliefde maar ook zoiets als een moeder die hem leerde om vrouw te zijn.
'Ze had hem ontmoet in een vroeg, kneedbaar stadium van zijn transitie, een tweede puberteit, en ze had hem naar haar voorkeuren gevormd. En nu was ze weg, maar de afdruk van haar handen zat er nog, zodat hij haar nooit kon vergeten.'
Ames weet dat hij niet zonder Reese kan leven en zoekt een manier om haar een rol te geven in zijn nieuwe relatie en tegelijkertijd haar diepgevoelde kinderwens te vervullen.
De personages weigeren zicht te schamen voor hun verlangens. Zoals Reese het samenvat: 'Jij bent niet diegene die kan kiezen met wie je wil neuken, maar je kan wel kiezen uit diegene die jou willen neuken.'
Reese probeert in ieder geval eerlijk te zijn, niet te doen alsof ze het chaotische gebied niet kent waarin dat wat kan worden gewild gescheiden is van dat wat kan worden gezegd.
Opvallend is dat inDetransitie, babyReese en Amy humor inzetten als strategie om hun conflicten te beheren. Conflicten kun je immers niet oplossen, alleen beheren, aldus Dr. John Gottman. In de jaren zeventig wijdde Gottman zich aan wat uiteindelijk zijn levenstaak zou worden: het voorspellen van scheidingen tussen koppels. Meer specifiek onderzocht Gottman of er opeenvolgingen van interacties waren die gelukkige van ongelukkige paren onderscheidden. Dr. Gottman en zijn partner Robert Levenson begonnen met het ontwikkelen van de wiskunde voor sequentiële analyse en filmden koppels die praatten over gespreksonderwerpen die vaak conflicten veroorzaakten. Ze ontdekten dat de meeste relatieproblemen (69 procent) nooit worden opgelost, maar 'eeuwigdurende' problemen zijn die zijn gebaseerd op persoonlijkheidsverschillen tussen partners. Uiteindelijk leerden ze voorspellen of een paar zou scheiden met een nauwkeurigheid van meer dan negentig procent.
Hiervoor leende Gotmann de bijbelse metafoor van de vier ruiters van de Apocalyps: hongersnood, oorlog, infecties en dood. De vier ruiters van de liefdesapocalyps zijnad hominemkritiek, minachting, defensiviteit en het moeilijk te vertalenstonewalling,zoiets als dissociëren, mentaal een blokje om gaan. Wanneer er tussen partners constante verwijten heen en weer gaan in de trant van 'zo ben jij nu eenmaal', de schuld steeds bij de ander wordt gelegd ('ja, maar jij...') en ze elkaar steeds meer buitensluiten, begint het einde, met minachting als ultieme voorspeller van de breuk. In 1986 bouwden John Gottman en zijn collega's een laboratorium aan de Universiteit van Washington dat door de media het Love Lab werd genoemd. Hier ontdekten ze gelukkig hoe de liefdesapocalyps kon worden afgewend: als er genegenheid, interesse, humor en empathie wordt ingezet tijdens onvermijdelijke conflictsituaties. Levenson en Gottman voerden ook een twaalfjarig onderzoek uit naar homoseksuele en lesbische koppels waarover ze twee artikelen publiceerden in deJournal of Homosexuality.Dit onderzoek toonde aan dat alle soorten koppels, hetero of homo, veel van dezelfde problemen hadden en dezelfde wegen volgden om samen gelukkig te blijven, maar dat enkele sterke eigenschappen zoals humor en het vermogen om elkaar te kalmeren tijdens een gevecht vooral belangrijk waren voor koppels van hetzelfde geslacht.
Voor Amy en Reese gloort er hoop: hun ruzies zijn geestig. Ze discussiëren op het scherp van de snede om elkaar te imponeren. Zo geven ze hun leven glans. Want zoals Reese grapt: het is een misverstand dat elke transvrouw ervan droomt om in het juiste lichaam te leven. Nee, haar grote droom is om te allen tijde in flatteus licht te staan.
Bij hun intieme humor steekt Katrina wat flets af. Zij is zo teleurgesteld geraakt in de heteroseksuele belofte dat ze eerst op haar man is neer gaan kijken en daarna op alle hetero's. Katrina's minachting maskeert haar ontgoocheling: ze is altijd een braaf meisje geweest en heeft er niets voor teruggekregen. Ze heeft een hekel gekregen aan mannetjes en vrouwtjes die elkaar vlooien op de bank en zoekt nu naar een alternatief. Misschien staat Katrina voor het nieuwe romantische ideaal van deze tijd: vrij zijn en tegelijkertijd intiem. Het leven als een buffet voor mensen met ervaringshonger, avontuur en comfort, jezelf zijn en de ander zijn, hetero en queer ineen. Moderne liefde is vloeibaar, vluchtig, vasthouden wie je toevallig vindt en doortrial by firesamensmelten... ja zeggen omdat het leven te kort is om lang aan een relatie te werken. Als een pluisje op de wind van geliefde naar geliefde dansen maar je ex nooit vergeten, het is altijd vandaag maar ook morgen en gisteren.I always loved love, baby.
Toen ik vier was, was ik te laat voor mijn eigen bruiloft omdat ik binnen op een krukje zat te lezen. Buiten stonden de gasten, een stuk of tien andere kinderen, verontwaardigd te wachten met een Suske en Wiske-handdoek die ze om mijn hoofd wilden knopen als sluier. Een leeg plakbandrolletje was mijn trouwring. Maar ik wilde niet met Fabian trouwen, al begreep ik dat iemand het moest doen, dat dat het spel was, een jongetje en een meisje en een ring. Zuchtend legde ikEen visje bij de theevan Annie M.G. Schmidt weg, stond op van het krukje en slofte naar mijn bruiloft. Het zou nog jaren duren voordat ik boeken las waarin volwassenen hun verlangens eerlijk durfden uit te spreken, ze vol overgave najoegen en waarin intimiteit het hoogste doel was en niet die trouwring.
Valentijn Hoogenkamp debuteerde in 2021 metHet aanbidden van Louis Claus,dat werd genomineerd voor de Anton Wachterprijs, en publiceerde een jaar later zijn persoonlijke essayAntiboy
Roger Cremers | Torrey Peters in Amsterdam