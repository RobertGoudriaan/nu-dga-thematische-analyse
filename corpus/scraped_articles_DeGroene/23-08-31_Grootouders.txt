Grootouders

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
31 augustus 2023
KUNST Goldin, Kusama & Prouvost
Kunstmusea hadden na de pandemie veel tijd nodig om hun agenda weer op de rit te krijgen. Na mislukte meerjarenplannen en complexe bruikleenconstructies lijken de tentoonstellingen nu weer op volle sterkte. Zo kan het Stedelijk Museum Amsterdam instappen bij de tentoonstelling van de Amerikaanse fotograaf Nan Goldin (1953).This Will Not End Wellwas eerder in Stockholm te zien en reist nog door naar Berlijn, Milaan en Parijs. De titel bevat precies de ironie die past bij de onheilspellende fotoseries die Goldin in de loop van de tijd maakte. Ditmaal ligt de nadruk op haar diaseries en films. Zes series zullen elk in een eigen paviljoen te zien zijn - waarschijnlijk komt deze ruimte zo eindelijk weer eens goed tot zijn recht.
Het Schiedamse Stedelijk Museum sluit op een andere manier aan bij de internationale kunstwereld:Yayoi Kusama: De Nederlandse jaren 1965-1970belooft een breed publiek aan te spreken. De Instagram- en TikTok-generatie staat al jaren in de rij voor selfies in een van de 'Infinity Rooms'. Veel minder bekend is dat de inmiddels 94-jarige Japanse ooit regelmatig in Nederland exposeerde, een naakte Jan Schoonhoven in 1967 van stippen voorzag en veel jonge Nederlandse kunstenaars wist te inspireren. Erg benieuwd ben ik naar de kunstwerken die Kusama toen schonk aan bevriende kunstenaars, en die voor het eerst weer getoond worden. Zo komt ook die Nederlandse kunstgeschiedenis weer tot leven.
Ook om naar uit te kijken is de tentoonstelling van Laure Prouvost, die in 2024 te zien zal zijn in De Pont in Tilburg, dat een mooie verzameling werk van haar bezit, zoalsDrinking One Another Fountain. Prouvost speelt in haar films en installaties een ingenieus spel waarbij ze maatschappijkritiek en fantasieverhalen naadloos in elkaar kan laten overvloeien. Nadat in eerdere projecten haar grootvader, 'een goede vriend van Kurt Schwitters', een belangrijke rol speelde, is nu 'haar grootmoeder' aan de beurt. In de korte filmEvery Sunday, Grandmauit 2022 geeft ze haar grootmoeder vleugels, in de filmDit Learnuit 2017 gaat ze in op de verwarring en triomf die kan ontstaan bij het leren van een taal.
Joke de Wolf
Nan Goldin is vanaf 7 oktober te zien in het Stedelijk Museum Amsterdam, Yayoi Kusama vanaf 23 september in het Stedelijk Museum Schiedam en Laure Prouvost vanaf februari 2024 in De Pont in Tilburg