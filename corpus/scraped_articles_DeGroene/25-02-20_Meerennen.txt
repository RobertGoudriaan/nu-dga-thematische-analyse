Meerennen

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
20 februari 2025
FILM Caught by the Tides
Jia Zhangke's nieuwe film is een kakofonie van beeld en geluid, beginnend in een fabriekskantoor in Datong, Noord-China, waar vrouwelijke werkers om de beurt liederen zingen, tot groot vermaak van hun collega's, en eindigend tijdens de pandemie in dezelfde stad, wanneer een van de twee hoofdpersonen - tevens Zhangke's muse - haar mondkapje afdoet, zich voegt bij een groep joggers met neon hardlooplichten aan hun armen, en dan een soort grom uit, een oerkreet vanuit diep in haar binnenste:húh!
In zijn films laat de regisseur zijn inspiratie - de fabuleuze actrice Zhao Tao met wie hij in het echte leven getrouwd is - graag dansjes doen. Pet Shop Boys,Go West. Village People,Y.M.C.A..En in zijn nieuwste, EDM. Qiaoqiao (Zhao) gaat los op de elektronische dansmuziek. Het is prachtig om te zien, net zo mooi als eerder inMountains May Depart(2015) enAsh Is Purest White(2018). Maar onheil dreigt. Qiao is zich er zalig onbewust van dat haar geliefde, Bin (Li Zhubin) op het punt staat haar te dumpen. En dat zij vervolgens twintig jaar lang achter hem zal aanlopen in een poging hem terug te krijgen.
Deze verhaallijn knoopt de verschillende delen vanCaught by the Tidesaan elkaar, een film die Jia op ongebruikelijke wijze maakte. Het werk bestaat namelijk vrijwel volledig uit materiaal dat hij in de afgelopen twintig jaar voor zijn films had geschoten. Dit betekent dat we zien hoe de personages, de acteurs dus, op natuurlijke wijze ouder worden.
Naast het persoonlijke verhaal van Qiao en Bin reflecteert de film op ingrijpende sociale en politieke veranderingen in China. De neergang van traditionele industrieën zoals de steenkolenmijnbouw. De verstedelijking en de verpaupering van het platteland. De expansiedrift, culminerend in een ruimtevaartprogramma. De globalisering die onvermijdelijk westerse invloeden met zich meebrengt. Hoe overleeft een mens in deze chaos van modernisering?
Het antwoord is te vinden in de blikken van arbeiders die als pleziertje naar een afgeleefd operahuis gaan waar nog een half verbrand schilderij van voorzitter Mao staat. Jia toont zijn meesterschap: een groepdames(het woord dekt de lading) op de planken die operanummers zingt. Ze klinken schel. Sigarettenrook hangt in de ruimte. Een oude man haalt een biljet uit zijn binnenzak en geeft dat aan een van de vrouwen die haar plaats in de groep heeft verlaten om geld in te zamelen. 'Dank voor uw vrijgevigheid,' zegt zij met een glimlach.
Later blijkt dat dit authentiek menselijke in het gedrang raakt door de voortschrijdende tijd. Qiao vindt Bin maar niet. Die heeft zich ingelaten met louche types. Pas als te veel tijd verspild is en de wereld te snel te nieuw is geworden, treft ze hem. Maar alles is anders. Deze tragedie is niet te stoppen, ook niet met een dansje. Het is meerennen geblazen.Húh!
Gawie Keyser
Te zien vanaf 20 februari
Paradiso Entertainment Nederland | Qiaoqiao (Zhao Tao) in Caught by the Tides van Jia Zhangke