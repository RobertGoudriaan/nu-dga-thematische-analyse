Grossier in vaagheden Profiel Pieter Omtzigt

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
16 november 2023
De populariteit van Pieter Omtzigt groeide zo snel dat we ons niet afvroegen wat hij eigenlijk te bieden heeft. Waar is het hem werkelijk om te doen? Houdt hij echt de politiek een spiegel voor?
Ik wilde beginnen met zoietsals 'Iedereen weet dat verkiezingen niks met politiek te maken hebben'.
Maar, zegt elke lijsttrekker bij elk debat, we moeten even niet aan oneliners doen. Bovendien is 'politiek' redelijk ondefinieerbaar. Het is een vaag omni-begrip, een container waarin je alles kunt aantreffen, net zoals 'de markt', 'de media' en 'de Hollandse gebakskraam'.
Politiek is de allocatie van de middelen van de staat, en is zo onderwerp voor bestuurskunde. Wanneer we kijken naar de controlefunctie van het parlement op de toepassing van de grondwet is het voer voor rechtsgeleerdheid. Of cynischer: wanneer we zien hoe kabinetten achteroverbuigen om bedrijfsleven en industrie zo veel mogelijk vrij spel te geven, is politiek slechts een van de arena's van het neoliberale kapitalisme. Politiek is het publieke discours dat een uiting is van, én een uiting geeft aan, ideeën en sentimenten in de maatschappij; dat noemen we politicologie, maar zouden we in feite ook kunnen tellen als mentaliteitsgeschiedenis.
En elke vier jaar - tenzij Mark Rutte even geen zin meer heeft, dan elke twee jaar - wordt politiek een populariteitswedstrijd. Dan wordt het mystiek. Kabbala. Populariteit is nevel: onmeetbare gevoelens over hoop en angst, over de toekomst en het verleden, sentimenten op de hart-hoofdas die de bezitters van respectievelijke harten en hoofden zelf misschien niet eens kunnen uitleggen, en die dan op 22 november toch een buitengewoon meetbaar resultaat opleveren.
Een mens, een stem. En dan de zetelverdeling. Populariteit heeft met een oogopslag te maken, een bepaalde glimlach. Iemand kan een kamer binnenlopen en je vertrouwt haar meteen. Of meteen niet. Woorden in de mond van de een kunnen belachelijk klinken; dezelfde woorden in de mond van een ander als de onversneden waarheid. Er zijn vast mensen die de verkiezingsprogramma's naast elkaar leggen en beginnen te turven waar ze het mee eens zijn; er zijn ook mensen die vanwege één heel concreet onderwerp stemmen. Zuivere zielen. Maar de groeiende groep zwevende, of stuiterende, kiezers zal haar oordeel op andere gronden vellen. Wie vertrouw ik het toe? Wie mag ik? Vragen die hun antwoord vinden ergens rond de navel.
Het merkwaardige aan politieke populariteit is dat het geen vertaalslag is van de populariteit op school, in de kroeg, of bij de voetbalvereniging. Kijk naar de mensen (mannen) die verkiezingen winnen en je ziet dat ze er niet mee geboren zijn. Mark Rutte werd als kind op school door pestkoppen in de bezemkast opgesloten. Op het gymnasium ging hij vooral om met de rector - toch niet een teken dat je klasgenoten erg op je zitten te wachten. Jan Peter Balkenende was ook in zijn jonge jaren al Jan Peter Balkenende. Wim Kok was zijn leven lang een man gemaakt van schuurpapier. Ruud Lubbers zat op school bij de jezuïeten.
De enige recente politicus die voor eenLuizenmoeder/Oogappels-achtige serie gecast zou kunnen worden als vanzelfsprekende Leukste Vader op het Schoolplein is Wopke Hoeksta. Boomlang, goeie kaaklijn. Je wordt niet, zoals hij, praeses van Minerva als je niet moeiteloos een lullepot afsteekt terwijl je zes bier in je holle kies giet. Hij sprak als een populaire jongen, zag eruit als een populaire jongen, en bleek toen allesbehalve populair bij de kiezer.
Politieke populariteit is iets wat je niet kunt voorspellen. Het overkomt je, vaak na jarenlang geploeter. Het moet voelen alsof er zomaar hoger honing in je mond druipt. Vandaar dat je iets in de ogen kon zien schitteren toen Pieter Omtzigt bij het rtl-debat zei: 'Ik was nooit populair op school, maar vandaag...' Het overkomt hem. Maar waarom hem?
Op een maandagavond in Luxor Livein Arnhem, op een paar honderd meter van de Rijnoevers waar John Frost met granaatscherven in zijn wangen de Duitsers te lijf ging, houdt Frans Timmermans zachtjes Pieter Omtzigts jasje vast. Het is geen debat. Maar een gesprek à deux, waarbij de lijsttrekkers elkaar niet afvallen, maar aanvullen. Het is een beetje, merkt gespreksleider Diana Matroos op, alsof we aanwezig zijn bij een huwelijksaanzoek.
Omtzigt en Timmermans gniffelen. Niet van harte. Voor Timmermans is het een gedwongen huwelijk; de leider van verenigd links wil regeren en zonder de steun van Nieuw Sociaal Contract zal dat onmogelijk zijn. Omtzigt daarentegen heeft andere aanbidders.
Die lonkende blik van vrijwel alle andere partijen maakt dat de nsc-kandidaat-Kamerleden voorafgaand aan het gesprek ronduit stuiteren. Rosanne Herzberger, nummer 17 op de lijst, is doorgaans toch al een goedgeluimde verschijning, maar nu is ze vrolijker dan ik haar ooit heb gezien. Ze vertelt over de enorme kennis waarmee de nsc'ers het verkiezingsprogramma hebben geschreven, hoe inhoudelijk ze erover hebben gediscussieerd, hoe positief de respons is. Steeds meer kandidaat-Kamerleden sluiten zich bij ons aan. Ze zijn allemaal blij, optimistisch, ronduit trots om bij de partij te horen. Ze wijzen hun collega's aan: kijk, dat is Sandra Palmen; zij was een van de eersten die alarm sloeg over de toeslagenaffaire! Judith Uijtermark is een geweldig slimme rechter! En dat is Agnes Joseph, actuaris van het jaar!
Terwijl de lijsttrekkers opkomen, google ik wat een actuaris is.
Bijna twee uur praten Omtzigt en Timmermans. Ze kennen stikstofcijfers, rentetarieven, migratiestromen; ze weten hoe alle binnenlandse en Europese instituten elkaar beïnvloeden en welke wetten nieuwe wetgeving in de weg zitten. Misschien is dat gesneden koek voor vakpolitici, maar voor mensen die niet vaak politici zo de tijd zien nemen, of ze anders alleen in de haastigheid van tv-optredens zien, is de systeemkennis indrukwekkend.
In het begin houdt Omtzigt zijn spreekgestoelte nog met twee handen vast, maar naarmate het gesprek vordert drijft hij af. Hij lacht, maakt grapjes, vergeet soms 'meneer Timmermans' te zeggen en zegt gewoon 'Frans'. Zijn ontspanning blijkt ook uit hoe vaak hij Diana Matroos onderbreekt, 'Wacht even!', omdat hij denkt iets te moeten corrigeren: 'Het gaat niet om stikstof, maar om stikstofverbindingen.'Het is een exemplarische eigenschap van Omtzigt; al zou zijn leven ervan afhangen, hij kan zich niet inhouden om kritiek te leveren op wat volgens hem niet klopt.
Het is ook fijn hem ontspannen mee te maken, omdat het doorgaans moeilijk is hem niet te zien als een intens gekrenkte man. Hoe vaak hij dit probeerde weg te wuiven, je zag het aan zijn schouders, zijn mond, zijn blik. Het CDA probeerde hem jarenlang eruit te werken, Hoekstra sprak over 'het sensibiliseren van Omtzigt'. Toen hij overspannen thuis zat, werd hij onderwerp van nationaal gesprek met Kajsa Ollongrens 'functie elders'-notitie. Henk Kamp, doorgaans VVD's rechterhoek op de ribben, zei op tv minzaam dat een partij leiden Omtzigt zwaar zou vallen, want hij 'kreeg al een burn-out van zijn werk in de fractie'.
Het is vooral moeilijk om een gekrenkte man te zijn als je je niet zo wil laten kennen. Misschien dat die weggestopte emoties er op andere manieren uit springen - inmiddels is er een spoor van journalisten en talkshowredacteuren die, na onverwachte vragen, van Omtzigt de wind van voren kregen. Hij heeft er al eens excuses voor gemaakt. W.H. Auden:I and the public know/ What all schoolchildren learn,/ Those to whom evil is done/ Do evil in return.
Je zou ook kunnen denken dat dit is waarom hij zo graag het gelijk aan zijn kant heeft: het was lang het enige wat aan zijn kant stond.
In Luxor Live is hij een en al aardigheid, maar die aardigheid is een tapijt waaronder de harde tegels voelbaar zijn. 'Degenen van "functie elders" hebben straks zelf een functie elders', laat hij zich ontvallen. Een grap waarin een bittere klank klinkt. Hij krijgt er applaus voor, maar hij krijgt dan ook overal applaus voor.
Het voordeel vande populairste lijsttrekker zijn, is dat jij het tempo van de campagne kunt bepalen. Bij het College Tour Verkiezingsdebat wuifde hij Twan Huys weg, toen die hem doorzaagde over waarom hij toen nog steeds zijn programma niet had gepubliceerd. Je kunt het allemaal lezen in mijn boek, suggereerde hij.
Klopt. Maar een verkiezingsprogram is het niet:Een nieuw sociaal contractverscheen al toen het huidige kabinet nog geformeerd moest worden, in februari 2021. In maart volgden een tweede en een derde druk en toen, op 25 maart, werden de woorden 'functie elders' gefotografeerd. Zoals zijn uitgever gedacht zal hebben: zulke publiciteit kun je niet kopen. Sindsdien staat het boek in de Bestseller 60; de titel tikt tegen de honderdduizend verkochte exemplaren aan.
Maar stel,Een nieuw sociaal contractis zijn beginselverklaring als politicus, wat valt dan op?
Om bij het begin te beginnen: er zijn myriade redenen waarom mensen de politiek in gaan - sommigen gaan in de politiek omdat ze de natuur willen redden, omdat ze willen opkomen voor de rechten van minderbedeelden of tegen racisme willen vechten, of omdat ze de positie van de zorgmedewerker, de havenarbeider of de kleine ondernemer willen verbeteren.
Pieter Omtzigt daarentegen werd lid van het CDA, schrijft hij, omdat hij de vut wilde afschaffen.
Het doet denken aan die keer dat Richard Krajicek bijDe wereld draait doorwerd gevraagd waar hij 's nachts van wakker lag. Krajicek, directeur van een internationaal tennistoernooi, vader van twee, antwoordde bloedserieus:'De staatsschuld.'
Zoals Omtzigt het beschrijft, was het zijn jeugdliefde voor cijfers die hem naar de politiek leidde. Op zijn achttiende ging hij naar Exeter, Engeland, om economie en statistiek te studeren, gevolgd door een promotieonderzoek aan het Europees Universiteit Instituut in Florence. Hij kwam te wonen in een klein dorpje, was een beetje een outsider op de universiteit, ook al sprak hij Italiaans. Maar hij hield van de bevlogen discussies en ontdekte hier dat theorieën consequenties hadden op beleid. Hij wilde aanvankelijk promoveren op de vergrijzing en pensioenstelsels in Europa, tot zijn hoogleraar van de ene op de andere dag staatssecretaris werd in Spanje. Dus promoveerde hij bij een andere hoogleraar, op een aantal papers over de werking van statistische modellen in beleid. Omtzigt moest denken aan Plato's grot: 'Zijn we nu met de echte wereld of met de schaduwwereld bezig?' Want 'alles wat niet in de modellenwereld meegenomen wordt, bestaat gewoonweg niet. En vaak is dat een groot deel van de werkelijkheid.'
Met die vergelijkende blik tussen Nederlandse en andere Europese pensioenstelsels kwam Omtzigt tot de conclusie dat de pensioenleeftijd fors omhoog moest. Hij stond op het punt terug te keren naar Nederland, schreef op goed geluk een sollicitatiebrief naar Jan Peter Balkenende en belandde in 2003 tot zijn verbazing in de Tweede Kamer.
Een nieuw sociaal contractschiet door de jaren heen. Omtzigt noemt talloze dossiers waarbij hij betrokken was, stipt conflicten aan met verzekeraars, pensioenfondsen, politici en ministers van de coalitie waar hij zelf deel van uitmaakte. Sommige dingen laat hij weg, zoals zijn misser rond MH17, toen hij onhandig een valse getuige naar voren schoof. Voor de Tweede-Kamerverkiezingen van 2012 werd Omtzigt aanvankelijk niet op de kandidatenlijst gezet, maar met steun van de Twentse afdelingen van zijn partij kreeg hij de 39ste plek op de lijst. Dat hij vervolgens met 36.750 voorkeurstemmen knap de Kamer haalde, bevrijdde hem op een zekere manier van het CDA - 'van de partij hoefde ik het immers niet te hebben'. Hij zag zichzelf niet meer als parlementariër, maar als volksvertegenwoordiger.
Ook zijn blik op het functioneren van de democratie werd door het buitenland gekleurd: in oktober 2017 werd op Malta de journaliste en anti-corruptie-activiste Daphne Caruana Galizia vermoord, en werd Omtzigt door de Raad van Europa benoemd tot bijzonder rapporteur. Dat het moordonderzoek niet eerlijk verliep werd hem snel duidelijk: de Maltese regering had allechecks and balancesonder beheer. Het parlement dat de regering moest controleren telt 67 leden - waarvan er 37 van de regeringspartij waren. Van die 37 is het merendeel ook minister en dient zodoende zichzelf te controleren. 'Je begrijpt dat de kans dat je dan een motie van wantrouwen aanneemt niet heel groot is.'
Die blik nam hij terug naar Den Haag en maakte hem extra alert toen hij voor het eerst hoorde van een sluimerend schandaal rond toeslagen. Helder en venijnig beschrijft Omtzigt het moeras waaruit hij - en mede-Kamerlid Renske Leijten, plus enkele oplettende journalisten - diep verzonken dossiers moest opvissen. Opeisen, eigenlijk, bij een overheid die deed alsof ze zich niets herinnerde en bij ministers die hun handen in onschuld wasten.
Een nieuw sociaal contractis zeker geen memoir. Hij schrijft niet heel zielknijpend over hoe hij op een zijspoor belandde binnen het CDA, heeft het amper over de gênante lijsttrekkersverkiezing toen Hugo de Jonge met 50,7 procent van de stemmen won, en toen die afhaakte het CDA alsnog voor Wopke Hoekstra koos. In de index van zijn eigen boek worden er bij 'Omtzigt,
Pieter' maar twee pagina's genoemd. Wel vertelt hij hoe hij zijn vrouw ontmoette. In de herfst van 2005 sprak hij als woordvoerder pensioenen in een zaaltje in Enschede over de afschaffing van de vut. In die zaal vol met oudere heren zat ook een jonge vrouw. 'Ik vroeg me even af: wat doet zij hier nou?' Na afloop dronken ze iets aan de bar, toen een van de oudere heren naar hen toe liep en zei: 'Ik heb nog wel een vraag, meneer, maar volgens mij bent u met iets veel belangrijkers bezig nu.'
Het is een innemende anekdote, vooral omdat het zo nadrukkelijk De Anekdote is - het oorsprongsverhaal zoals elk stel dat duizend keer over zichzelf vertelt, waardoor het, als een steen in het water, gladgeslepen en puntgaaf is.
Ayfer Koç heet zijn vrouw. Als kind was ze met haar familie uit Turkije gevlucht, omdat ze zich als Syrisch-orthodoxe christenen niet veilig voelden. Na hun huwelijk nam ze hem mee naar Zuid-Turkije, langs de grens van Syrië en Irak. Ze bezochten kloosters uit de eerste en tweede eeuw na Christus. Wat Omtzigt beschrijft is wat Frank Ankersmit 'de historische ervaring' noemde: lopend door de oude kloosters in Zuid-Turkije overviel hem het besef dat grote gemeenschappen en beschavingen waren teruggedrongen, dat godsdienst zelden echt vrij is geweest, dat wat ooit multireligieus was ook monoreligieus kan worden.
'Wat we vaak vergeten', schrijft Omtzigt, 'is dat Constantinopel tot en met 1492 het centrum van het oosterse christendom was.' (Een foutje: hij verwart hier vermoedelijk de val van Granada (1492) met de val van Constantinopel (1453).) Hij schrijft dat zijn reizen door Turkije, en later ook die langs vervolgde groepen christenen in Pakistan, hem sterk vormden. Ze maakten hem duidelijk wat het betekent om als tweederangs burger behandeld te worden, wat vrijheden betekenen, en hoe goed we het, relatief, in Nederland hebben.
Drie dingen vallen opals jeEen nieuw sociaal contractleest.
Ten eerste hoezeer zijn blik op Nederland vanuit het buitenland is gevormd. Het is niets niks, om uit het buitenland terug te keren en meteen plaats te nemen in de Kamer. Zeker niet als je, zoals Omtzigt, tussen je achttiende en 28ste weg was. Dat is een niet te onderschatten periode. Het is de leeftijd waarop je (meestal) uit huis gaat, je eerste serieuze relatie krijgt, je carrière begint. Omtzigt is niet gevormd door de Nederlandse informele overlegcultuur, dat is duidelijk. Dat kan een voordeel zijn, dat kan tot een principiëlere politiek leiden.
Maar, punt twee, dan moet je wel op principes varen. Je krijgt het idee dat zijn principe-radar soms aan staat, en soms niet. Wanneer hij het heeft over de geloofsvervolging in Turkije, dan valt het op dat hij het specifiek en enkel heeft over de vervolging vanchristenen. Over hoe moslims of andere minderheden het extra zwaar hebben in Nederland zwijgt hij. Het is moeilijk uit te leggen dat hij in zijn uitvoerige hoofdstukken over het toeslagenschandaal niet of nauwelijks stilstaat bij het institutionele racisme dat ervoor zorgde dat de Belastingdienst tot zestien keer vaker mensen van buitenlandse afkomst achtervolgde (zo stelde het College voor de Rechten van de Mens vast). Tot zestien keer.
Dit leidt tot een derde punt, namelijk dat Omtzigt woedend is op instituten die falen om de regels na te leven, maar tegelijkertijd amper iets zegt over zoiets als moraal. Als hij spreekt over rechtvaardigheid gaat het steeds over checks and balances van de staat, nooit over de kansenkloof tussen rijk en arm, wit en zwart. Hij was indertijd tegen de gedoogconstructie met de PVV, niet omdat de PVV er een handje van heeft hele bevolkingsgroepen te demoniseren, maar: 'Voor mij [had] dat vooral met rechtsstatelijkheid te maken.' Iets technisch. Moraliteit is bijzaak, of niet eens. In zijn inleiding schrijft hij al dat de overheid te lang bezig was met 'het uitleven op onze favoriete hobby's', zoals 'colleges geven over mensenrechten' en 'gewoon elke nieuwe groep willen emanciperen'.
Mensenrechten en emancipatie - Omtzigt noemt ze hobby's.
Oké, een theorie:politiek is morele arbeid. Niet voor de politicus. Maar voor de kiezer.
Dat zit zo: iedereen weet dat het politieke bedrijf de afgelopen halve eeuw onvergelijkbaar professioneler is geworden. Daarmee wordt bedoeld: het gedeelte van de politiek dat de populariteit zoekt, dat uit is op de gunst van de kiezer. Politici zijn actiever op sociale media, laten zich door meer en meer voorlichters flankeren, proberen hun boodschap vakkundiger te verkondigen.
Het probleem is dat iedereen dit ook daadwerkelijk ziet - het is een professionalisering die de politiek niet dichter bij de kiezer heeft gebracht, maar verder weg. Denk aan het veel beklaagde fenomeen van politici die in de Kamer vooral interrumperen om een filmpje voor desocialste maken, in plaats van om een bijdrage aan het debat te leveren. Wie ziet dat Dilan Yesilgöz tijdens het rtl-verkiezingsdebat op haar telefoon 'We hebben het moeilijkste gehad' schrijft voor haar team, kijkt daar waarschijnlijk niet eens van op. Die denkt alleen: gewoon, een vvd'er die zich er doorheen zit te bluffen.
De professionalisering is een glijdende schaal gebleken, van de werkelijkheid vormgeven tot de werkelijkheid ontkennen. Zie Rutte, Mark, die leerde dat de behendige politicus ontkent en ontkent tot hij niet langer kan, en dan zegt hij dat hij geen actieve herinnering heeft. Of het nu de toeslagenaffaire is, de schandalen rond de Groningse gaswinning of het bombardement op Hawija - in alle gevallen deden politieke bewindvoerders alsof hun neus bloedde, terwijl het bij het overgrote publiek al lang duidelijk was hoe laat het was. Ik schrijf nu 'iedereen weet' en dat is retorisch:nietletterlijkiedereen. Maar zeker wel een meerderheid. Volgens het Sociaal en Cultureel Planbureau vindt maar 21 procent van Nederland dat het de goede kant op gaat; 58 procent geeft de Tweede Kamer en de regering een onvoldoende. Het vertrouwen in Den Haag is zeldzaam laag.
Het probleem van dat wantrouwen is dat het politiek zwaarder maakt. Voor de kiezer. Zoals David Foster Wallace ooit opmerkte over de leugens van de Republikeinse Partij: als er chronisch, systematisch tegen je wordt gelogen, dan 'vermindert dat jou, het ontneemt je je respect voor jezelf, voor de leugenaar, en voor de wereld'.
Hier komt de morele arbeid kijken. In een klimaat van wantrouwen moet de kiezer elke keer wanneer zij een politicus ziet, op tv, in een debat, in de krant, op zijnfeed,flyerend op de markt, beslissen: geloof ik deze persoon? Vertrouw ik deze persoon? Telkens is dat een opgave. Waarbij, als ze besluit de sprong te wagen en de politicus te geloven, er een koor van stemmen is dat - op sociale media of andere plekken - luidkeels zingt dat ze niet te vertrouwen zijn. Dat dit een hypocriet is, een zakkenvuller, een theedrinker of een wegkijker, een deugneus. Morele arbeid is zodoende vermoeiender dan ooit. Het is de drempel waar de kiezer zich overheen moet slepen, tot die op een gegeven moment denkt: laat maar zitten met die drempel.
En dit is waar Pieter Omtzigt zijnsweet spotheeft gevonden, de bron van zijn populariteit. Hij zit niet achter die drempel, maar ervoor. Omdat de Haagse kaste hem zo nadrukkelijk heeft buitengesloten, ontslaat een stem op Omtzigt je van enige morele arbeid, omdat je zegt: ik vertrouw de regering niet, ik vertrouw het functioneren van de overheid niet, ik wil geen Rutte-doctrine meer, ik wil geen politieke spelletjes.
Maar dat klopt niet helemaal.In zijn analyse van wat er mis is in Nederland begint Omtzigt bij Francis Fukuyama en diens beroemde einde van de geschiedenis. We dachten ooit dat Nederland 'af' was tot - hier citeert hij Sylvain Ephimenco, uitDe Groenelang geleden - 'de laatste druppel verf, de laatste deurknop, de ultieme plant in de vensterbank'. Maar door die zelftevreden misvatting is de politiek lui geworden, achteloos, zijn we de naleving van onze wetten niet meer serieus gaan nemen, onze instituties gaan uithollen.
Voor de morele arbeidsmoeie kiezer is dat fijn om te horen. Omtzigt legt de crisis van de democratie bij de politiek. Maar dat is maar het halve verhaal. Een deel van die crisis ligt bij de kiezer zelf.
Omtzigt legt Fukuyama dan ook maar voor de helft uit. De titelHet einde van de geschiedeniswerd gevolgd door de toevoegingen de laatste mens.Fukuyama schreef een stuk minder vreugdevol dan veel mensen denken en voorspelde dat, inderdaad, de ontwikkelende wereld door de bank genomen democratischer zou worden, maar de westerse wereld waarschijnlijk iets minder. Die werd passiever, saaier, minder strijdvaardig. Vandaar dat hij zich zorgen maakte over 'de laatste mens', een term van Nietzsche. Die laatste mens is geboren in vrede en welvaart. Hij erkent dat hij in dusdanige superioriteit leeft dat hij niets meer heeft te bevechten en niets heeft om zijn privileges voor te riskeren. Hij is liever lui dan moe, en gelukkig op zijn eigen vierkante meter. Nietzsche schreef: 'Men wordt niet meer arm en rijk; beide zijn te bezwaarlijk. Wie wil nog regeren? Wie wil nog gehoorzamen? Beide zijn te bezwaarlijk. Geen herder en éne kudde! Ieder wil hetzelfde, ieder is gelijk; wie anders voelt, gaat vrijwillig naar het gekkenhuis.'
Wat Fukuyama beschrijft is de burger die zich niet als betrokken burger gedraagt, maar als consument. Die comfort verkiest boven streven, welvaart boven solidariteit, liever lui is dan moe.
Als Omtzigt de vraag zou stellen waarom de regeringspartijen er zo lang mee weg konden komen, dan zou hij ook moeten kijken naar het stemgedrag van deze burger. Want het is de burger die jarenlang heeft toegekeken hoe de politiek zichzelf onder Rutte uitholde, en vervolgens alsnog op hem stemde.
De politieke sleuteltekst van dit decennium is zodoende geen verkiezingsprogramma, maar de veel geciteerde ingezonden brief inde Volkskrantuit februari 2021. Columnist Sheila Sitalsing had zich erover verwonderd dat het toeslagenschandaal weinig losmaakte bij de kiezer, waarop de brievenschrijfster zei dat Sitalsing moest beseffen dat veel 'gewone' burgers niet ontevreden zijn, omdat ze amper met de overheid te maken hebben. Citaat: 'Mijn partner en ik werken beiden ons hele werkzame leven fulltime, hebben een koophuis, betalen onze inkomsten-, vermogens, en gemeentelijke belastingen en ontvangen jaarlijks een klein stukje hypotheekrente-aftrek.' Als je de krant leest, ging ze verder, leek het alsof elke Nederlander in gevecht is met de overheid, 'terwijl er in werkelijkheid ook veel mensen zijn zoals wij: mensen die over het algemeen best tevreden zijn over onze overheid omdat zaken in Nederland wél goed geregeld zijn'.
Was getekend: Annet Eeltink, uit lommerrijk Soesterberg. Ze had er de Anne Vondelingprijs voor moeten krijgen, geen tekst liet zo goed de inborst van De laatste mens zien. Zo tevreden met wat wél goed geregeld is dat er geen enkele interesse is voor wat desastreus slecht geregeld is.
Wie de crisis van de Nederlandse democratie langdurig, fundamenteel wil oplossen, kan niet alleen naar Haagse instituten wijzen. Dat is populisme. Je moet ook met Soesterberg in gesprek gaan en daar weten te overtuigen dat de samenleving iets van ons samen is - een cliché, maar ook een waarheid als een koe, die desalniettemin door elke generatie opnieuw gemolken moet worden. En dat doet Omtzigt nergens.Een nieuw sociaal contractstaat bol van de tabellen, wetten en instituten, maar heeft niets te zeggen over wat de mens is, welke rol hij in de samenleving heeft. Hij vraagt niks van de burger. Blijf maar zitten op je bank.
Zijn verkiezingsprogramma is uitgesproken als het om institutionele maatregelen gaat, maar grossiert in vaagheden over wat de maatschappij zou moeten zijn of pleit voor waarden die al lang bij de wet zijn vastgelegd. NSC is voor bibliotheken, tegen discriminatie, migranten moeten Nederlands leren, meer kennis van regionale geschiedenis (het Zuiderzeemuseum wrijft in zijn handen!), 5 mei een vrije dag. Veel verder komt NSC niet. Ja, Omtzigt pleit voor koeien in de wei, omdat dat zo'n typisch Nederlands plaatje is.
Het beeld rijst van Omtzigt als iemand die heel aandachtig de kleine lettertjes van het leasecontract leest, maar geen idee heeft waar hij met die auto naartoe wil.
Je hoort hem zelden over wat Nederland is, hoe we met elkaar leven. Hij spreekt alleen over herstel. Terugkeer. Status quo. Geen vergezichten. Dus dáárom gaat hij de verkiezingen winnen: hij is precies als Mark Rutte.