Witte strijders werven Onderzoek Rechts-extremistische vechtclubs

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
8 februari 2024
De uit de Verenigde Staten overgewaaide Active Clubs hebben ook in Nederland en België voet aan de grond gekregen. Deze vechtsportclubs zijn een manier om rechtsextremisme te normaliseren, ditmaal met ontheemde fitboys als uitgangspunt.
'Je zegt niets omdat Fight Cluballeen bestaat in de uren tussen wanneer Fight Club begint en wanneer Fight Club eindigt. Wie de gasten zijn in Fight Club is niet wie ze zijn in de echte wereld. (...) Wie ik ben in Fight Club is niet iemand die mijn baas kent', zegt de verteller in de cultklassieker van Chuck Palahniuk. In Fight Club draait het om mannen, 'opgevoed door vrouwen', zonder vaderfiguur, geen houvast.
Om te ontsnappen aan zijn vastgelopen leven bezoekt de verteller supportgroepen van terminaal zieken. Op een gegeven moment ontmoet hij Tyler Durden, met wie hij vecht op een parkeerplaats achter een bar. Een kantelpunt: vanaf dat moment draait zijn leven om de wekelijkse ondergrondse vechtwedstrijden. Die bieden ontsnapping aan zijn nihilistische sleur, geven hem iets om naar uit te kijken, om zich verbonden mee te voelen. Hij krijgt eindelijk het gevoel dat hij weer leeft.
'Heren, welkom bij Fight Club. De eerste regel van Fight Club is: je praat niet over Fight Club.' We proberen voor dit stuk op alle mogelijke manieren contact op te nemen met leden van Active Clubs in Nederland, maar niemand wil met ons praten. Wie we confronteren, ontkent. De tweede regel van Fight Club is: Je. Praat. Niet. Over. Fight. Club.
Net als in de bijna gelijknamigecultklassieker van Palahniuk staat in het universum van Active Clubs (ontnomen) mannelijkheid centraal. Als slachtoffers van een vermeende dreiging voor witte mensen voelen de leden zich net zo onbegrepen als de mannen in Fight Club. Waar ze elkaar in vinden: het vooropzetten van hun rechts-extremistische idealen boven de sleur van de maatschappij. Deze veelal niet-getalenteerde boksers verzetten zich tegensnowflakesen pleiten voor een terugkeer naar traditionele normen en waarden.
Active Clubs zijn geen gewone boksscholen, voor lidmaatschap moet je voldoen aan een paar voorwaarden. Deze staan op sociale media: je bent het liefst dagelijks bezig met zelfverbetering en zelfpurificatie, je drinkt en rookt niet. Nog een paar andere vereisten: 'blank' van bloed, geest en ziel. Doet aan (vecht)sport, je hebt een 'problank' wereldbeeld. Bonuspunten: je bent langer dan 1.85 meter en zwaarder dan tachtig kilogram.
Een TikTok-filmpje gaat rond waarin deze vereisten meer dan twaalfduizend keer zijn bekeken. In sommige Telegram-groepen zitten ruim duizend leden. 'Als je een Nationalist bent in 2024 die niet aan vechtsport en liften doet, waar ben je [dan] in Godsnaam mee bezig?' stond eind januari in een Telegram-oproep, die binnen één dag ruim vierduizend keer werd gelezen.
Gedurende een half jaar doken we samen met de internationale onderzoeksgroep Bellingcat en de Belgische weekbladenKnackenLe Vifin de wereld van Active Clubs in Nederland
en België. Voor dit onderzoek trainden we mee met een vechtsportclub in België, spraken we deskundigen en nationale veiligheidsambtenaren, lazen we mee met Telegram-groepen en deden we openbrononderzoek om zo de schil van complexiteit van het fenomeen af te pellen.
Voor de begindagenvan Active Clubs  moeten we de Amerikaanse oprichter Robert Rundo en de Duits-Russische neonazi Denis Kapustin onder de loep nemen. Rond de eeuwwisseling begint Kapustin een mixed martial arts (mma) competitie in Rusland, exclusief voor witte vechters. Hij kon de nederlagen van witte Russen, die constant werden verslagen door vechters uit Russische moslimrepublieken, niet meer aanzien.
Geïnspireerd door Kapustin richt Rundo de Rise Above Movement (ram) op, een voorloper van Active Clubs. In 2019 werden leden van ram veroordeeld voor gewelddadige acties tijdens de Unite the Right-demonstratie in Charlottesville. Datzelfde jaar werden ram-leden, onder wie Rundo, aangeklaagd voor het aanzetten tot geweld tijdens een pro-Trump-rallyin Californië. In de nasleep verloor Rundo zijn baan en verliet zijn verloofde hem. Misschien na de eerste regel van Fight Club de bekendste quote van de cultklassieker:'It's only after you've lost everything, that you're free to do anything.'Rundo richt eind 2020 de eerste Active Club op in de Verenigde Staten.
De clubs werken met hondenfluitjes (bedekte toespelingen voor ingewijden), maar houden zich over het algemeen gedeisd. Zo kunnen ze zonder inmenging van autoriteiten doorgroeien. 'Het doel ervan is om het te normaliseren (...) om van fascisme en nationalisme iets te maken wat je in het voorbijgaan ziet terwijl je een fucking kop koffie haalt', zegt Rundo in zijn podcast. Dus niet beginnen met een Hitlergroet. Het is beter om stickers te verspreiden ('plaktivisme') en graffiti aan te brengen, dan raken mensen eraan gewend. Poseer met een sportbroekje van Lonsdale aan. Of met een glas melk (verwijzing naar witte superioriteit) in de hand. Het draaiboek: hoe vaker je dit soort symboliek om je heen ziet, hoe normaler het wordt.'Make fascism fun again',zegt Rundo.
In ons onderzoek stuitten weop vijf Nederlandse 'nationalistische vechtsportclubs', waarvan twee de naam 'Active Club' dragen. Drie andere groepen opereren hetzelfde en voldoen aan alle kenmerken van Active Clubs maar dragen niet die naam. Wel trainen en werken ze samen Active Clubs om een nationaal netwerk op te bouwen. Regelmatig trainen leden van andere rechts-extremistische groepen met de clubs mee, zoals leden van Whites Lives Matter. Ze trainen in de buitenlucht, in loodsen, en in gehuurde of eigen sportscholen.
In het oosten van Nederland bezochten we een van de locaties, waar een geschokte sportschoolwerknemer ons te woord stond. Nee, hij had geen idee wat voor groepen gebruikmaakten van de sportschool. 'Ze zagen eruit alsof ze wel een weerbaarheidstraining konden gebruiken', grapt hij.
Het draaiboek van Rundo is in Nederland nauwlettend bestudeerd. Zo ging er op Telegram een foto rond van graffiti met 'Free Rundo'. We lokaliseerden de locatie in Den Haag. In de 'O' stond een Keltisch kruis en op de achtergrond waren de kleuren oranje-wit-blauw. Het Keltische kruis was een symbool dat Noorse nazi's gebruikten tijdens de Tweede Wereldoorlog en dat nu wereldwijd door extreem-rechtse groeperingen wordt omarmd.
De graffiti is een oproep tot de vrijlating van Rundo, nadat hij werd gearresteerd in een vechtsportclub in Roemenië. Op de Telegram-foto onder de brug hurken drie mannen voor hun 'kunstwerk'. Twee van hen met een bivakmuts op, een geblurd gezicht. We bezochten de plek. Nog geen dag later was de oproep met een vers laagje roze graffiti bedekt.
Een foto van elf afgetrainde mannen verscheen afgelopen zomer in de Telegram-groep van een Nederlandse Active Club.'White Boy Summer '23'staat erbij. De mannen - allemaal spierwit, ontbloot bovenlichaam, biceps aangespannen - knielen of staan met onherkenbaar vervaagde gezichten en tatoeages. Links en rechts worden vlaggen van twee verschillende Nederlandse nationalistische vechtsportclubs omhooggehouden, in het midden één Prinsenvlag.
De mannen nemen pauze van het trainen. Op een volgende foto staat een picknicktafel waarop melkflessen staan. Een van de mannen steekt zo'n fles de lucht in, met zijn andere hand maakt hij het 'OK'-gebaar. In de wereld van extreemrechts het gebaar voor White Power. Vol in beeld draagt iemand een zwart T-shirt waarop staat'A race against time'.Daaronder mcdlxxxviii in Romeinse cijfers, 1488 dus. De 14 is een referentie naar de leus van de Amerikaanse neonazi David Lane, die symbool staat voor een 'pan-Arisch' geluid. 88 verwijst naar de achtste letter van het alfabet: HH, 'Heil Hitler'.
Deze jongemannen weten door de gebruikte symboliek heel goed waar ze mee bezig zijn en waar ze onderdeel van willen zijn. Het narratief van 'lekker afzien met elkaar in de Ardennen' kunnen ze niet meer volhouden. Een paar maanden later heeft een van deze groepen op Telegram lak aan hondenfluitjes: bij een chic diner rond de kerstdagen eten ze apfelstrudel, gesneden in hakenkruisvorm, vergezeld van een bolletje vanille-ijs.
In de ambtenarentorenvan Justitie en Veiligheid in Den Haag leggen twee medewerkers van de Nationaal Coördinator Terrorismebestrijding en Veiligheid (nctv) uit dat het kruispunt tussen activisme, sportverenigingen en rechts-extremisme niet verrassend is. Vanwege veiligheidsoverwegingen kunnen ze niet met naam worden vermeld. Wat deze onderzoekers opvalt, is dat de groepen elkaar vaker opzoeken en samen acties ondernemen, zoals trainen.
Daarnaast spelen ze in op bredere trends in de samenleving, zoals de fitboy-cultuur. 'Door sport kunnen ze nieuwe jongens binden die anders niet in aanraking zouden komen met dit extremistische gedachtegoed. Broederschap, zelfpurificatie en gezond zijn passeren de revue. Getrainde en fysiek sterke individuen kunnen bovendien zwaarder escaleren, mochten er incidenten plaatsvinden, zegt een van de onderzoekers.
'Dergelijke groepen rekruteren en indoctrineren jonge, witte mannen door ogenschijnlijk alleen sportactiviteiten te organiseren. Aanhangers zijn naar buiten toe doorgaans niet herkenbaar als rechts-extremistisch. Openlijk benadrukken ze [Active Clubs] het belang van vechtsporten, masculiniteit, gezond leven, fysieke bijeenkomsten en broederschap', staat in het nieuwste rapport dreigingsbeeld terrorisme Nederland van de nctv. 'Onder de oppervlakte bieden de groepen echter een platform voor rechts-extremistisch gedachtegoed.'
Dat Active Clubs op de radar van de nctv staan is veelzeggend. 'Het wereldbeeld dat wordt uitgedragen draait om de omvolkingstheorie, het voortbestaan van het "blanke ras", en de voorbereiding op een vermeende aanstaande rassenoorlog', staat in het dreigingsrapport. 'Maar', nuanceert de medewerker, 'we zien het niet acuut als heel zorgelijk, het ledenaantal is klein.'
Wel vragen ze zich af hoe het fenomeen zich verder zal ontwikkelen. 'Het Active Clubs-netwerk is nog vrij nieuw, maar bijvoorbeeld Frankrijk kent al meerdere clubs met een hoger aantal leden. Er is sinds de komst van deze clubs in Nederland geen grote katalysator geweest die zou kunnen zorgen voor een snelgroeiend ledenaantal, zoals corona voor andere groeperingen. De vraag is, gaat het nog aanslaan bij een nog grotere groep kwetsbare jongens?'
Een woordvoerder van de politie mailt: 'Active Clubs is één van de vele fenomenen die naar voren komen in het kader van ontwikkelingen die van invloed kunnen zijn op de veiligheidssituatie in Nederland.'
In sommige Europese landen lijkt de markt voor rechts-extremistische vechtsportorganisaties verzadigd, zoals in Duitsland of Hongarije. Alexander Ritzmann, onderzoeker bij Counter Extremism Project en adviseur voor de EU op het gebied van radicalisering, heeft een hypothese. Volgens hem vullen Active Clubs een gat in de markt in landen waar zo'n infrastructuur van vechtclubs nog niet bestaat.
Sinds de eeuwwisselingverruilen extreem-rechtse jongeren de harde skinheadstijl vaker voor geraffineerd extremisme. Subtielere symboliek, dure kledingmerken, de T-shirts zijn nog net niet van biologisch katoen. 'Als je succesvol bent, kameraden hebt, een vriendin, dat soort dingen, dat maakt het moeilijker voor hen om je te kunnen demoniseren. Het is van levensbelang dat je fysiek in vorm bent, wees een reclamebord voor je zaak', zegt Rundo in een podcast.
Met 'White Supremacy 3.0' heeft Rundo een nieuw model bedacht voor rechts-extremisme. Zijn variant gaat voorbij aan ouderwetse straatdemonstranten en skinheads (1.0), en alt-right computernerds (2.0). Een offline-beweging die zich voorbereidt om daadwerkelijk iets te doen, in plaats van online rond te klikken en te verlangen naar een hoog aantal TikTok-views. Al komt publiciteit in de vorm van views hen nooit slecht uit.
'Active Clubs zijn niet op zoek naar perfect volleerde strijders. Ze zijn op zoek naar witte mannen die ze om kunnen vormen tot witte krijgers', zegt Ritzmann. De werving is specifiek gericht op zogenaamde losers. Ze azen op mensen die het gevoel hebben dat ze het niet voor elkaar krijgen in de maatschappij, die vernedering hebben ervaren, en die status en macht wordt beloofd zodra ze lid worden.
'Alarmerend', zegt de onderzoeker, 'want de clubs richten zich op kwetsbare mannen met fragiele mannelijkheid en een neiging tot geweld. Dat maakt de strategie gevaarlijker: de belofte van statusverbetering door geweld tegen hun politieke vijanden.'
Net als in Fight Club, voelt de oprichter van Active Clubs zich niet gezien, niet gehoord, ondergewaardeerd en onbegrepen in de maatschappij. Hij verzet zich tegen de afstandelijke omgangsnormen. Samen trainen is de manier van zelftherapie en empowerment.
Het slachtofferschap is volgens Ritzmann dominant in Rundo's werving, propaganda, en communicatie. 'Rundo beweert in zijn jeugd te zijn mishandeld door het politieke systeem en door mensen van kleur. Hij voelde zich kwetsbaar en vernederd. Door witte suprematie hervond hij naar eigen zeggen zijn kracht. Kapustin kwam met dit idee van het creëren van een veilige ruimte voor witte supremacisten om met elkaar te vechten en te sparren - nadat ze in elkaar werden geslagen door moslimvechters op mma-evenementen.'
'De Active Clubs promotenfitness  en zelfverdediging zonder wapens. Maar het onderliggende idee, in ieder geval in de Verenigde Staten, is om een schaduwmilitie op te bouwen die eruitziet als een mma-club', duidt Ritzmann. Rundo vergelijkt zijn Active Clubs met de Sturmabteilung (SA) van de nsdap van de jaren twintig in Duitsland. 'Hij ziet de clubs als toekomstige soldaten voor een rechts-extremistische politieke beweging. Volgens hem wachten ze op die beweging.'
'Nederlandse Active Clubs moeten onderzocht worden als een potentieel gevaarlijke gewelddadige extremistische groep', vervolgt de onderzoeker. 'Niet als een racistische sportclub. Normaal gesproken is er een incident nodig om een onderzoek te starten. Maar niet communiceren over gewelddadigheden is onderdeel van hun strategie. Dus als een Active Club-lid betrokken is geweest bij geweld, zullen ze geen manifest achterlaten. Ze zijn gewelddadig en zwijgen er verder over tot ze besluiten dat de tijd rijp is om de verantwoordelijkheid op te eisen.Hidden in plain sight. Dat maakt het lastig.' Active Clubs zijn een open netwerk, zonder centrale leiding, zonder vaste locaties, zonder officieel lidmaatschap. Nieuwe 'franchise'-locaties komen op. Inmiddels zijn er meer dan vijftig groepen in de Verenigde Staten en (onder dezelfde noemer) meer dan dertig in Europa.
'Alright, opwarmen!' roept Johan.Potige kerel, imposante baard, voormalig wedstrijdbokser. Hij werkt er vrijwillig. 'Beeld u in dat er een tegenstander staat, hij geeft eenjab,wat kan ik doen?' Vlak over de grens in het Vlaamse Opwijk worden de spieren goed opgewarmd. In de omgebouwde loods die door Dries Van Langenhove is ingericht als vechtsportclub, staat het kwik niet veel hoger dan het vriespunt buiten.
Het is de tweede keer dat we undercover meetrainen bij Weerbaar, de vechtsportclub van de oprichter van de extreem-rechtse Vlaamse jongerenbeweging Schild & Vrienden. De ontvangst deze tweede training is hartelijk. Geduldig legt Robin - speciaal afgereisd vanuit Brugge - de techniek uit.
De ambitie van de vechtsportschool is om 'de Vlaamse jeugd weerbaar te maken'. 'Ge merkt dat, het wordt gevaarlijker en gevaarlijker', zegt Johan. 'Mensen worden voor niks neergestoken of doodgeslagen. Moesten die mensen maar een paar keer naar de gym zijn gekomen, dan waren ze misschien niet gestorven. Voilà, in sommige buurten zijnwijhet die worden geviseerd.' Aan de muur hangen twee Vlaamse strijdvlaggen, iets verderop een Prinsenvlag.
Het wij-zij-denken zit ingebakken, maar de koppeling tussen het fysieke en de ideologie wordt met name online gemaakt. 'Waarom denk je dat de vreemdelingen overal de baas zijn?' zegt Van Langenhove in een van zijn promotievideo's voor de vechtsportclub. 'Omdat die mannen opkomen voor elkaar. (...) Ga trainen. Zorg dat ge uzelf en de mensen in uw omgeving eindelijk eens kunt verdedigen.' Een promovideo opgenomen in de Weerbaar-gym in Opwijk sluit af met de voor oningewijden holle slogan'Get active!',een verwijzing naar Active Clubs.
Of iedereen bij Weerbaarhet hondenfluitje 'active' begrijpt en meegaat in het radicale, raciale verhaal, is niet zeker. Robin - die traint in een T-shirt van Schild & Vrienden - alvast wel. Op Instagram noemt hij de Brugse Club waar hij ook traint 'Bruges Active Club'. Op zijn Telegram-profielfoto staat een persoon met een bivakmuts op, bijl in de hand en de tekst:pulchrum pro patria mori.Vertaald uit het Latijn: 'het is schoon voor het vaderland te sterven'. Tegelijkertijd ziet de kickbokstrainer Johan Weerbaar als 'een groep mensen die iets willen verwezenlijken: een team van krijgers'.
Verrassend is het niet, dat ideologie met name buiten de club wordt bedreven. Je zou het een ongeschreven regel kunnen noemen. Anders krijg je een debatclub, of constante discussie. De Vlaamse franchise werkt niet anders dan de Nederlandse. De aanwezigen weten precies welk draaiboek ze moeten volgen. Niet te veel praten over politiek, joden, moslims, maar je voorbereiden op het naderende geweld. Het scheelt voor hen dat inmiddels de omvolkingstheorie steeds vaker in de mainstream wordt besproken.
Active Clubs zijn een nieuw succesnummer binnen de rechts-extremistische scene, ziet ook Jelle van Buuren, universitair hoofddocent en extreem-rechtsdeskundige aan de Universiteit Leiden. 'Er bestaat overlap tussen bijvoorbeeld White Lives Matter en Active Clubs', legt hij uit. 'Mensen doen contacten op en banjeren zo door het milieu. Het groeiende geheel zit in het gedachtegoed. Soms worden er accenten gelegd, zoals het idee dat je traint en zo bent voorbereid op de onvermijdelijk komende burgeroorlog. Dan moet je wel klaar zijn om je land te beschermen. Het voorbereiden gebeurt in zo'n vechtclub, waarbij zowel mentaal als fysiek het extreem-rechtse discours mooi bij elkaar komt.'
Ook FvD-jongeren flirten met het conserva tief-patriarchale betoog dat vanuit het extreem-rechtse milieu overwaait, meent hij. 'Er is ook overlap tussen het christelijke nationalisme en extreem-rechts, met het hameren op traditionele waarden. Samen tegen homorechten, tegen abortus, tegen woke, tegen emancipatie en feministen. Vul het rijtje maar aan. Dat is wel een vast onderdeel geworden van het repertoire inmiddels.'
De Nederlandse Jimmy is pakweg twee jaar geleden vanuit Den Haag afgereisd om in de vechtsportclub van Van Langenhove te trainen. Als we hem hier telefonisch mee confronteren, schrikt hij. 'Ik heb liever niet dat mijn politieke mening op internet staat.' Op een FvD-evenement werd hij persoonlijk door Van Langenhove uitgenodigd om een keer mee te trainen. 'Het was een leuke training en inmiddels heb ik al lange tijd afstand genomen van Forum', zegt hij terugblikkend, 'naar mijn mening zijn de uitspraken van Thierry niet altijd even reëel.'
'Melk: rauw. Stickers: besteld. Liefde voor de heer: puur, reageert de Nederlandse jonge FvD'er Raimo op een Instagram-bericht van Schild & Vrienden. De leden delen een foto waarop ze met hun schoenen op een regenboogvlag staan. Een slide verderop is nog een foto te zien. Twee mannen, een met een glas melk in de hand, Schild & Vrienden-poloshirt aan. De mannen van Schild & Vrienden en FvD kennen elkaar.
De training in Opwijkzit erop, maar Van Langenhove stapt nog even in de ring om te sparren. Tijdens de training maakt hij een gelaten indruk, maar op de mat reageert hij zijn frustraties af. 'Dekking hoger!' roept trainer Johan. Een dag eerder begon de rechtszaak waarin Van Langenhove als leider van Schild & Vrienden wordt aangeklaagd voor onder andere het verspreiden van denkbeelden gebaseerd op rassensuperioriteit en voor de inbreuk op de wapenwetgeving.
Na de training stappen we bij Johan, met wie we carpoolen, in de auto. Hij analyseert het sparren van Van Langenhove: 'Dries heeft lange armen, maar is gewend om tegen kleinere tegenstanders te vechten.'
Een andere propagandavideo van Weerbaar. Nu de dreiging internationaal blijkt, is ook internationale samenwerking nodig. Van Langenhove bokst met Martin Sellner. Dezelfde Oostenrijker die e-mailcontact had met de Nieuw-Zeelandse terrorist Brenton Tarrant, van wie Sellner ooit een gelddonatie ontving. Deze Sellner, hét gezicht van de Europese identitaire beweging, zegt in de video van Weerbaar: 'Hebben we de wilskracht om ons te organiseren en onze steden, landen en Europa terug te nemen?'
Mei 2023, bij het pittoreskeCsókako.  Het Hongaarse dorpje telt zo'n duizend inwoners en ligt op een uurtje rijden van Boedapest. Het is tijd voor de jaarlijkse European Fight Night, hét jaarlijkse excuus van Europese rechts-extremisten om elkaar hun ontblote bovenlijven te tonen. Het evenement is georganiseerd door het Duitse Kampf der Nibelungen, de Pride France en de Hongaarse Légió Hungária. Soortgelijke evenementen zijn in Duitsland verboden.
'Als je Kampf der Nibelungen en aanverwanten ziet, gaat het heel erg om een lifestyle. Het wordt daarom een subcultuur', legt universitair hoofddocent Jelle van Buuren uit. 'Er wordt aan een eigen gemeenschap gebouwd, met bepaalde kleding, symboliek, een bijbehorend verhaal over krijgers en mannelijkheid. Ouderwets patriarchaal, met conservatieve normen en waarden.'
Even lijkt het of de aanwezigen de eerste regel van Fight Club links laten liggen. Dronebeelden van een grasveld, blauwe boksring in het midden. Daaromheen staat het publiek, of het zit op campingstoeltjes. Ook de Nederlander Merlijn stond in de ring, op zijn borst een tatoeage van Berserker, een rune die onder andere oncontroleerbare woede symboliseert. Op zijn arm staat een Teiwaz rune, een symbool voor mannelijke kracht.
Het gebruik van Noorse runen is een manier van rechts-extremisten om te verwijzen naar 'Arisch', zonder dit expliciet te benoemen. Tegenover Merlijn staat Christos op de mat, een kale Griekse reus vol tatoeages. Merlijn was niet de enige Nederlandse aanwezige bij dit rechtsextremistische vechtfestijn, op foto's online identificeerden we nog twee andere Nederlanders.
In een Nederlandse Telegram-groepverschijnt weer  een nieuwe video, eind januari. We zien nieuwe graffiti, met de naam van de Active Club. Ditmaal een groot Keltisch kruis erachter. Het filmpje is in zwart-wit. Negen mannen staan in korte sportbroekjes en ontbloot bovenlichaam, ze spannen hun spieren aan, de zwarte bivakmutsen verhullen de gezichten. Het gaat er harder aan toe. Er wordt gespard, de mannen zijn fit. Geven rake klappen. 'Sterker door strijd!' staat erbij.
Vorige week nog een video, op TikTok. Het is een nieuwe Nederlandse Active Club, nummer zes. Weer ontblote bovenlichamen die voor een camera staan. 'Word sterker en Blanker dan ooit tevoren'. Sommige leden stonden eind januari op de Grote Markt in Enschede, waar ze een spandoek van White Lives Matter vasthielden.
Wat we zien van Active Clubs is voor het grootste deel wat ze willen dat we zien. Rundo zei in een podcast: je moet het recht verdienen om in propagandabeeld te verschijnen. Daar moet je eerst fit voor zijn. 'Als ze besluiten dat de vijf fitste jongens op de foto staan, wil dat niet zeggen dat er niet nog vijftig niet in beeld zijn omdat ze bijvoorbeeld zichtbare tatoeages hebben, of niet in vorm zijn', vult Ritzmann aan. 'Daarnaast is het nog de vraag wat in hun belang is. Als ze echt een snelgroeiende groep zijn, zouden ze dan de aandacht van onderzoekers en wetshandhaving willen trekken door iedereen op de foto te zetten?'
Het is niet toegestaan over Fight Club te praten. Het is de eerste regel. En de tweede. Toch moet het voldoende worden besproken om de mainstream te bereiken, om te groeien. Active Clubs doen dit ook, al willen ze niet met ons praten.
Active Clubs toetsen online op 'nationalistisch denken', maar bij de eerste training word je met open armen begroet. Een warm bad met verhuld fascisme. 'De meesten van jullie', roept Tyler Durden vanuit de slecht verlichte kelder in het boek Fight Club, 'zijn hier omdat iemand de regels heeft overtreden. Iemand heeft jullie over Fight Club verteld.'
Met medewerking van Brecht Castel & Lotte Lambrecht(Knack),Michael Colborne(Bellingcat)en Gaëtan Gras(Le Vif).De namen van de Weerbaar-leden zijn gefingeerd. Hun echte namen zijn bij de redactie bekend