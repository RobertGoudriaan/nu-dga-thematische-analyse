De grote pauzeknop Sfeermuziek Einaudi, Beving en anderen

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
11 april 2024
Meditatieve sfeermuziek is populair. Ludovico Einaudi en Joep Beving trekken volle zalen, het aanbod verbreedt zich. Wat zijn de dieperliggende motieven achter de nieuwe eenvoud?
De Zweedse krantDagens Nyheterberichtte in maart over honderden fictieve Spotify-artiesten waarachter één man bleek schuil te gaan, de 47-jarige Zweed Johan Röhr. Die bracht het onder een eindeloze reeks pseudoniemen als Mingmei Hsueh, Maya Åström en Minik Knudsen tot een 64ste plaats in de top-100 van meest gestreamde Spotify-artiesten. Met ruim vijftien miljard streams passeerde Röhr Metallica en Michael Jackson.
Op straat zou je hem niet herkennen, en de muziek blijkt even anoniem. Röhr tapt via al zijn alter ego's uit hetzelfde vat van kalme, meditatieve sfeermuziek voor piano solo, al dan niet gedompeld in een bad van galm of synthesizers. Weemoedig van stemming, geïmproviseerd van toon, meest langzaam van tempo, eenvoudig van opzet met vertrouwd materiaal dat altijd klinkt alsof je het al duizend keer eerder hebt gehoord, terwijl je - behalve waar de maker actief plagieert - de oorsprong nooit kunt thuisbrengen. Dat gaat ook niet omdat deze muziek niet teruggrijpt op één specifieke bron maar ronddwaalt in eensafe spacevan collectieve herinneringen aan een soort van vroeger, toen alles nog mooi was.
De fan spreekt van sfeermuziek, een bezorgde cultuurelite van muzikaal behang of muzak, ooit een verzamelbegrip voor lift- en wachtkamermuziek waar niemand echt naar luisterde. Het idioom wortelt veilig reactionair in de negentiende eeuw. De harmonieën zijn tonaal, de klankfiguren romantisch. Maar het grote publiek dat de echte klassieke muziek de rug heeft toegekeerd slaat er massaal op aan.
Op het kruispunt van historische stijlfiguren, minimal music, new age, ambient, filmmuziek en pop ontstaat de conflictvrije taal waarmee de Italiaan Ludovico Einaudi en de Duits-Britse componist/pianist Max Richter volle zalen trekken. Andere representanten zijn de Poolse pianiste Hania Rani en Hauschka, artiestennaam van de Duitse filmmuziekcomponist Volker Bertelmann. Op Hauschka's albumA Different Forestvinden we in deze tak van sport vertrouwde, vaak ecologisch geïnspireerde beter leven-titels alsTalking to my FatherenSkating Through the Woods. Hania Rani, op haar recente albumGhostsmeer popmuzikante, roept inEdenmaar meteen het paradijs aan. Een album alsSleepvan Max Richter, ook al met wortels in de filmmuziek, past met zijn plechtige bewegingloosheid helemaal in het beeld. In Nederland zijn de pianisten Joep Beving en Einaudi-vertolkster Iris Hond op de trein gesprongen. De mindfulness is nooit ver weg in deze dreven. Aan de vooravond van zijn VS-tournee in juni verzorgt Beving in het Belgische Borgloon om vijf uur 's ochtends een zonsopgangconcert, waar 'de magie van de zonsopgang' kan worden ervaren 'in harmonie met de natuur en de uitgestrekte weiden van Haspengouw in Borgloon'. De hippiecultuur is helemaal terug.
In de concertzalen is altijd wel ietsin deze sfeer te halen, uit commerciële overwegingen begrijpelijk nu de traditionele klassieke muziek het zwaar heeft. In de Rotterdamse Doelen belichtte het New European Ensemble afgelopen week de 'rituele kant van minimal music' met muziek van Riley, Reich, Salvador Breed en lichtkunst van Nick Verstand. Beloofd werd een 'hypnotiserende omgeving voor het onderbewuste'. Op 24 april speelt in Rotterdam de Amerikaanse elektronicaveteraan William Basinski. Doelen-website: 'Zijn live-concerten zijn een symfonie die de vluchtige schoonheid van het leven en het mysterie van de tijd verkent.' In aantocht: filmmuziek van Hans Zimmer.
In het Amsterdamse Concertgebouw trad Einaudi al een aantal keren op voor uitverkochte zalen. Deze week speelt in de Kleine Zaal de Frans-Belgische jazzpianist Dorian Dumont, alweer een loot aan de grote sfeermuziekstam, met voor piano bewerkte muziek van Aphex Twin. In juli 'neemt' harpiste Lavinia Meijer 'je mee op een ontspannende reis' met de 'prachtige en bezielende muziek van Ludovico Einaudi, Philip Glass en Meijer zelf'. Concertgebouw: 'Even offline in hogere sferen'. Ter bevordering van de rust zijn de stoelen vervangen door ligplaatsen. Ook in De Doelen kun je terecht voor prikkelarme ligconcerten. En Iris Hond speelt in het Concertgebouw Einaudi.
Ik volg de trend met kritischebelangstelling. Ik mis actie, haarscheuren, gevaar, de weerhaken van de nieuwe muziek, maar zie dat die hier niet de inzet zijn. Dit idioom ontslaat zichzelf van de verplichting de geest uit te dagen en met dwingende vormgeving een doel na te streven. In de plaats van muzikale ontwikkeling met een dramaturgische ontknoping, grofweg het westerse model, treedt een statische zo niet apathische belevingstoestand. De stemming is uitbundig noch droefgeestig, plechtig maar niet afgrondelijk, een eeuwige tussenweg. De emotie manifesteert zich in de tweede graad als melancholische herinnering aan een sluimerend gevoelsleven dat de muziek mild hoopvol en met zachte hand opnieuw tot leven wekt.
De makers zijn niet van de straat. Einaudi en Richter studeerden nota bene bij de Italiaanse avant-gardegrootheid Luciano Berio. Maar ze hebben iets opgegeven. Bewust. Deze muziek wil wat de vakantieboer op de tv je door de strot wil duwen: Even Helemaal Niets. Een AI-programma zou haar moeten kunnen namaken. De grammatica draait niet op hogere verbeeldingskracht maar op een programmeerbare cocktail van vertrouwde ingrediënten. Het verschil tussen de echte romantiek en deze nagemaakte is zo groot als de overeenkomsten. Leg een Einaudiminiatuur naast eenNocturnevan Chopin of een Debussy-prelude en het verschil is schokkend. De echte componisten vlammen, sprankelen en schrijnen. Hun eenvoud en hun innigheid zijn vitaal en dubbelzinnig. Je voelt wat ze verbergen, of hoe ze drama schalks vertalen in zijn tegendeel. Einaudi verbleekt in hun aangezicht.
Toch is ondanks of dankzij zijn onpersoonlijk anonieme toets de nieuwe muzak het klaarblijkelijke antwoord op de vraag wat mensen zoeken. Intrigerend. Waarom nep-impressionisme als je ook de echte Debussy kunt krijgen? Waarom verlangen mensen niet gewoon het hoogste?
Je kunt je op twee manieren tot dit vocabulaire verhouden. Zeggen dat het muzikaal niks voorstelt, wat volgens hooggestemde evolutionaire maatstaven waar is; of je afvragen wat de nood kan verklaren. Is dat gemakzucht, zoals loonslaven op vrijdagavond naar een platte knokfilm grijpen? Volgens mij kan en moet deze muziek niet op soortelijk gewicht worden beoordeeld. Einaudi is een therapeutisch instrument, hoe commercieel gecorrumpeerd wellicht ook. Hij wil je opvangen, een leegte vullen, spanningen wegnemen. Die ambitie vind je terug in de titels van de Spotify-playlists waar de Röhrs van deze branche hun waren achterlaten;Calming Instrumental Covers,Relaxing Bath Baby Music Mix,Peaceful Piano Moods.De trefwoorden benoemen en idealiseren een illusoire, kinderlijke staat van zijn. Terug naar de wereld van het kind, naar de toon van de vrede, naar alles wat je miste in een spijkerhard competitieve wereld.
Eenvoud was in de muziekgeschiedeniswel vaker de bevrijding van een juk. In de vroeg-barok en de Weens-klassieke periode vanaf grofweg 1770 verdrongen melodische en formele eenvoud de polyfone dichtheid van de vocale renaissancemuziek en Bachs ongenaakbare contrapunt. Monteverdi, Haydn en Mozart stonden ieder op hun manier voor een nieuwe verstaanbaarheid. In de jaren zestig en zeventig was de minimal music een vergelijkbare reactie op de constructivistische overdruk van de seriële avantgarde. Ongenaakbare droompaleizen weken voor bewoonbare ruimten, open landschappen, waarneembare processen, navoelbare sensaties.
De nieuwe eenvoud lijkt als reactiefenomeen van eenzelfde orde. Het verschil: hij reageert niet meer op een vorig stadium van de muziekgeschiedenis, dat vuile werk hebben Steve Reich en John Adams al gedaan. De in zichzelf gekeerde, systeem geworden eenvoud van de Einaudi-achtigen kan bij gebrek aan muzikale oorzaken alleen maatschappelijk verklaarbaar zijn. Bijvoorbeeld als defensieve afweerreactie op de oorverdovende, slopende blootstelling aan auditieve en psychologische prikkels in het echte leven, waar het voor de meeste mensen altijd oorlog is. Van de werkvloer tot in de relationele sfeer moeten ze voortdurend hun posities bepalen en herijken; overal en altijd draait het om de vraag aan welke kant ze staan. Zijn ze voor of tegen het klimaatbeleid, windmolens en elektrische auto's, voor of tegen Matthijs, vaccins of Elon Musk? Voor de moderne mens is de samenleving een verscheurende paradox. Terwijl hij identitair versplintert in een op papier oneindig aantal opties, wordt hij in de sociaal-mediale arena teruggebracht tot voor- of tegenstander. Dus kiest hij mee, maar hij blijft met een machteloos gevoel achter, klaar voor de vlucht naar schemergebieden waar de druk niet gevoeld wordt. En daar gaat een Einaudi troostrijk en stabiel welluidend elke confrontatie uit de weg. Hij is de grote pauzeknop.
De nieuwe eenvoud is verloren naïviteit, een afwerende maar verklaarbare reactie op het overbewustzijn in de samenleving, de psychologie, de literatuur, de courante debatten en de echte, gevaarlijke muziek. Die gaan over de adders onder het gras, de verdrongen taboes; ze zoeken drukkende, ongelukkige waarheden. Onder de klankstolp lijkt nog alles atavistisch veilig wat het was. Dus ik begrijp heel goed waarom het Concertgebouw in Amsterdam Einaudi twee weken lang zou kunnen uitverkopen. De vlucht uit de tredmolen is een panische maar legitieme uitwijkmanoeuvre. De nieuwe muzak is voor de gelijkgeschakelde massaburger een weermiddel tegen de dreigwereld die hem aan alle kanten insnoert. Dat gevoel van veiligheid is zo bedrieglijk als de catharsis van de noten, maar geloof is wat je wil geloven, de genade van de overgave - en God waren we ook al kwijt. De schoonheid bloedt uit diepe wonden.
Joni Israeli / Theaterkantoor | The Heart Escapes. Op 13 april speelt Iris Hond in de Koepelgevangenis in Arnhem tijdens een ligconcert het werk van de Italiaanse componist Ludovico Einaudi, gecombineerd met haar eigen composities