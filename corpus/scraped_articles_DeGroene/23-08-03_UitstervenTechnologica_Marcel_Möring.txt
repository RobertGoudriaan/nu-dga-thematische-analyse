Uitsterven Technologica Marcel Möring

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
3 augustus 2023
Zal de onlangs overleden Milan Kundera, romangrootmeester, over pakweg een jaar nog gelezen worden? Is men nog wel in staat om hem te lezen?
In Duitsland gaan de dingen langzamer, behalve op de Autobahn. Tot diep in dit millennium verkeerde het internet er nog in een 'eerst nog eens zien'-limbo, was de pinautomaat bezig met een voorzichtige opmars terwijl wij al contactloos betaalden en sloten de winkels zaterdagmiddag om twee uur. Inmiddels is er het een en ander veranderd, hoewel het hele land op zondag nog steeds potdicht zit.
Die Duitse aarzeling om het nieuwe te omarmen had iets ergerniswekkends en iets geruststellends. Heine mag dan, apocrief, hebben gezegd dat in Nederland alles vijftig jaar later gebeurt, in werkelijkheid was het zijn vaderland. Ik zag die Duitse vooruitgangstraagheid altijd als een garantie tegen vernieuwen om het vernieuwen, een teen in het koude water alvorens erin te springen.
Daar moest ik aan denken toen iemand uit het Duitse boekenvak mij, nadat ik had opgetreden, de huidige staat van de literatuur uit de doeken deed: 'O, het is hier nog veel erger dan bij jullie.' Waarmee hij doelde op de terughollende verkoop van literaire fictie, afkalvende oplages en ontlezing. 'Recensies hebben geen invloed meer, van de sociale media is niets te verwachten en zelfs optredens op de televisie hebben nauwelijks effect.'
We zaten in een Italiaans restaurant in het uitgestorven centrum van de stad. Het eten was goed, de wijn uitstekend en het gezelschap fijn. Na het optreden uit eten gaan is een traditie waar Duitsers hardnekkig aan vasthouden. In Nederland gebeurt zoiets niet. Integendeel. Ik heb weleens meegemaakt dat ik voor mijn eigen koffie moest betalen. Beroemd, in schrijverskringen, is het verhaal van Couperus-biograaf F.L. Bastet, die in Leeuwarden werd uitgenodigd om over zijn onderwerp te spreken. Op de vraag wat hij daarvoor als financiële tegemoetkoming wenste te ontvangen, antwoordde Bastet met couperiaanse wellevendheid dat hij dat geheel aan het inzicht van de organisatie overliet. De lezing was een succes en na afloop kreeg Bastet sluiks een enveloppe in zijn hand gedrukt. In de trein naar huis voelde hij die in zijn zak en maakte hem open om een biljet van tien gulden te ontwaren.
Ik wil maar zeggen: in Duitsland gaan de dingen anders.
De vraag is: hoelang nog.
Koud terug van het optreden is er het nieuws dat Kundera is overleden. Weer een die is ontsnapt aan de Nobelprijs. Iets waar hij, naar eigen zeggen, blij mee was en als je in aanmerking neemt dat een rijmelaar als Bob Dylan en een lolbroek als Dario Fo 'm wel kregen, begrijp je wel wat hij daarmee bedoelde.
Ik begrijp trouwens wel meer van Kundera. Zijn verzet tegen het e-boek en het luisterboek. Zijn pessimisme over de toekomst van de literaire fictie. Zijn hardnekkige kwalificatie van de roman als een kunstvorm. Zijn onwankelbare geloof in het unieke en onvergankelijke van die roman. Zoals hij zei in een interview met Ian McEwan: 'Alleen een roman stelt je in staat alle aspecten van het menselijk bestaan te beschrijven, te verbeelden, te analyseren, te ontleden. Volgens mij bereik je met geen andere intellectuele activiteit wat je in een roman bereiken kunt. Zelfs de existentialistische filosofie kan dat niet. Een roman heeft namelijk een ingebouwde scepsis tegen alle denksystemen. In romans wordt er altijd vanzelfsprekend van uitgegaan dat het fundamenteel onmogelijk is het menselijk leven in een bepaald systeem te passen.'
Michel Krielaars, een van de weinige critici die buiten de literaire waan van de dag leven, noemde de vroege Kundera een schrijver voor literaire fijnproevers. Dat lijkt mij een omkering van de feiten. Als iets toegankelijk is en onderhoudend, dan zijn vroege romans. Maar het is waar datDe ondraaglijke lichtheid van het bestaan,en vooral de verfilming daarvan, hem tot een literair merk maakten. Daarbij ging veel van de nuance in zijn werk verloren, vooral de rol van seks.
McEwan poneert in het gesprek met Kundera de stelling: 'De identiteit van uw personages wordt geopenbaard door hun seksualiteit...' Daar verzet Kundera zich terecht niet tegen. De vele identiteiten die we hebben en daar inzetten waar ze nodig of gewenst zijn, worden allemaal gevoed door een vuur dat soms een onzichtbare veenbrand is en soms een laaiende vlammenzee. In Kundera's werk is dat een thema van jewelste. Desondanks kreeg hij na 'de ondraaglijke lichtheid...' het predicaat 'dissident' en dat maakte hem interessant voor mensen die iets te zeggen hadden over de Koude Oorlog. Maar voor Kundera, en voor elke schrijver die een knip voor de neus waard is, is het dissidente de basis van de kunst en heeft die stellingname weinig te maken met de politieke realiteit du jour. 'De romanschrijver is niet gehouden het stalinisme aan te klagen', zegt hij tegen McEwan. Daarvoor hebben we pamfletten en krantenartikelen. De roman gaat verder, dieper, zelfs (of misschien wel juist) als hij zo lichtvoetig en humoristisch is als die vroege boeken van Kundera.
Maar zal hij, als het nieuws van zijn dood eenmaal is weggeëbd, nog gelezen worden?
Ik heb er een hard hoofd in. Zelfs als literaire fictie weer een belangrijk onderdeel wordt van het vak Nederlands op de middelbare scholen, zal het twee generaties duren voor we weer het niveau hebben bereikt waarop jonge mensen niet alleen een boek willen lezen maar dat ook kunnen. En als ik sommige mensen in de krant zie beweren dat het aan de schrijvers ligt, die niet produceren wat de lezers lekker vinden, denk ik weleens dat ik zowel getuige als onderwerp ben van een groot uitsterven.
'Een roman heeft een ingebouwde scepsis tegen alle denksystemen'