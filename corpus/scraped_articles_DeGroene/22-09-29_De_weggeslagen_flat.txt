De weggeslagen flat

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
29 september 2022
TELEVISIE Een gat in mijn hart
Als het El Al-vrachtvliegtuig dertig jaar geleden niet op twee Bijlmerflats was neergekomen maar op Amsterdam-Centrum, dan was die datum dieper in het collectief geheugen verankerd. Nu lijkt het soms 'zwart trauma' en het is geen toeval dat Omroep Zwart (OZ) zijn allereerste documentaire(Een gat in mijn hart)aan die ramp wijdt.Al dient gezegd dat kro-ncrv groot uitpakt onder de verzameltitelRampvluchtmet onder meer een vijfdelige, goede dramaserie.
Een gat in mijn hartkomt van een omroep die een inderdaad ongehoorde stem wil toevoegen aan het uitdijend koor dat ons krankjorume bestel vormt. En stelt hierin de Bijlmer-bewoners volledig centraal nadat, volgens OZ, eerdere documentaires over de ramp vooral ingaan op technische vliegtuigmankementen of politieke aspecten. De titel ontleend aan een boek uit 1993, gebaseerd op tekeningen en teksten van Bijlmer-kinderen over de catastrofe die ze hadden meegemaakt. Waarbij familieleden, buren, klasgenootjes waren omgekomen, talloze woningen in vlammen waren opgegaan en een hele wijk fysiek en psychisch zwaargewond raakte. Vierjarige Akwasi Ansah tekende de brandende, half weggeslagen flat tegenover de zijne: zelf gezien. 'Mijn leven begon bij de Bijlmerramp.' Hij en buurtgenootjes tekenden het inferno als onderdeel van georganiseerde traumaverwerking. Wijs initiatief van Reinier Gadellaa, toen directeur van basisschool Bijlmerdrie. Zijn school die honderd kinderen verloor - in de gruwelijke betekenis van dat woord en door verhuizing van overlevenden. Totale ontwrichting!
Veel betrokkenen komen aan het woord, overwegend rond de veertig - de kinderen van toen. Individueel, met hartverscheurende verhalen. Of in kringgesprek, zoals die destijds op hun scholen werden gehouden. Bij de een zijn de wonden dieper dan bij de ander - afhankelijk van hoe zwaar familie of vriendjes getroffen werden; van wat ze van minder of meer dichtbij meemaakten; en van hun eigen psyche, want het raadsel is dat wonden door identieke gruwel bij de een dieper en langduriger zijn dan bij de ander. Afhankelijk misschien ook van hoe er door de omgeving mee wordt omgegaan. Gadellaa was wijs. En we leren de geweldige Carry Louz kennen, destijds aangesteld om kinderen en ouders te begeleiden in hun rouwproces: 'rampjuf'. Ze herinnert zich Akwasi nog. Duidelijk wordt dat hij tot de meest kwetsbaren hoort. Hij zoekt de verklaring mede in het feit dat er in het gezin nooit uitgebreid over gepraat is. Zijn oudere broer: 'wij verwerken dingen anders'. Hij zal 'wij Ghanezen' bedoelen, maar bijna alle ouders zwegen. Zoals dat bij collectief trauma gaat. Verhelderend Akwasi's opmerking tegen oud-amc-psychiater Gersons: 'trauma's zijn er toch om te verwerken?' Maar zo maakbaar is dat niet, volgens Gersons. Leer ermee leven. Sterker: 'koester het gat in je hart'. Dat Akwasi zijn vierjarig dochtertje uitgebreid bij zijn verdriet betrekt, lijkt mij als leek een oplossing met nadelen. Maar een belangrijk debuut.
Walter van der Kooi
Olivier S. Garcia (regie); Akwasi O. Ansah (idee),Een gat in mijn hart,Omroep Zwart, dinsdag 4 oktober, NPO 2, 22.10 uur
Omroep Zwart | Een gat in mijn hart. Regie Oliver S. Garcia, idee Akwasi O. Ansah