Steen voor steen

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
2 november 2023
Nog niet zo lang geledenwas ons zelfbeeld onweersproken. We hadden de beschaving en de vooruitgang verspreid en de weg gewezen aan minder ontwikkelde volkeren. Het was een ideaalvertelling waar we graag in geloofden: de planeet en de mensheid waren bij ons in goede handen. Allerlei wereldwonderen van onze beschaving bevestigden dat ook, totdat het begon te rommelen. Hoezo superieur? Hoezo civilisatie? vroegen zaakwaarnemers van niet-westerse landen zich af. Zouden jullie - immers verantwoordelijk voor onderdrukking en vernietiging van inheemse samenlevingen, kunst en afgodsbeelden - niet een toontje lager moeten zingen? En nu komt ook nog de natuur zelf in opstand tegen het westers model. Droogte, regenval, overstromingen teisteren de wereld en bedreigen zowel het wereldwijde als het westerse cultuurgoed, van de Hollandse molens van Kinderdijk tot het Venetië van de Renaissance.
De natuur slaat terug tegen het Antropoceen. Dat betoogt hoogleraar kunstgeschiedenis en bezorgde aardbewoner Thijs Weststeijn. In zijn boekDe toekomst van het verledenweegt hij de gevolgen van de klimaatcrisis voor het erfgoed van Nederland, het Westen en de wereld en vraagt zich af of het cultuurgoed nog te behouden is. Zijn boek begint met een dramatische scène vlak bij huis, met de uitzonderlijke regenval van 2021. Een aantal Limburgse rivieren traden uit hun oevers en een beeld van Sint-Nicolaas raakte onder de ogen van moeder Maria ruggelings te water in een overstroomde kerk in Valkenburg. Verder vertelt hij wat er allemaal nog meer aan kostbaars verloren dreigt te gaan: het paleis op de Dam (de houten funderingspalen rotten er door inklinking onder weg), de oude binnenstad van Gouda (die al aan het wegzakken is), het graf van Willem van Oranje in Delft, en met zijn tombe de hele grafkelder van de Oranjes. De auteur doet dat op licht apocalyptische toon, en kiest schijnbaar bewust voor deze voorbeelden die ons ter harte zouden kunnen gaan, om ons zo een erfgoedgeweten te schoppen.
En uiteraard is Nederland, dat eigenlijk tot aan de Utrechtse Heuvelrug een soort vollopende badkuip is, maar een voorbeeld. Er is nog veel meer dat vroeg of laat zal verdwijnen als het een beetje tegenzit: de Muur van Hadrianus uit de tweede eeuw, de Sankoré-moskee uit de veertiende eeuw in Timboektoe en de oudste grotschilderingen van de mensheid in de grot van Cosquer.
Maar er is volgens Weststeijn, die geen alarmist wil zijn, geen reden voor wanhoop - wel voor alertheid en daadkracht. Allereerst moet het besef doordringen dat we iets cruciaals dreigen te verliezen, en dat is lastig, want het grootste deel is er nog: deNachtwachthangt nog hoog en droog in het Rijksmuseum, en zo ook deMona Lisain het Louvre. Weststeijn vergelijkt daarom ons erfgoedbewustzijn met het verschijnsel van heimwee dat je voelt als je nog thuis bent. Je hebt iets, maar tegelijkertijd heb je het niet, zeker niet voor altijd; dat besef. Maar misschien is het nog beter te vergelijken met verliefdheid: je kijkt naar een bouwwerk of een schilderstuk zoals je naar een geliefde kijkt die je wellicht zal verlaten, en je zou haar of hem willen opsluiten, maar doet dat niet, want je weet dat zoiets niet helpt.
Beter is het om te volgen en te accommoderen in plaats van star vast te houden aan wat je meent te bezitten, zowel in de liefde voor een persoon als voor de piramide van Cheops, of voor die van Austerlitz, de kunstmatige zand- en grasheuvel die een generaal van Napoleon ons in 1814 schonk.
Die kant moet het ook op volgens Weststeijn als het gaat om het cultureel erfgoed. Veel kan niet blijven zoals het is geweest. We moeten daarom leren houden van wat verandert, veroudert en schade oploopt, oftewel wat transformeert. En hij noemt de beroemde half ondergelopen kerktoren in het Noord-Italiaanse Reschenmeer, inmiddels een toeristische trekpleister en opgenomen in een Netflix-horrorserie, als voorbeeld van een andere, vloeiende omgang met klassiek erfgoed.
Ook kan digitaal, zelfs in 3D, een soort herinnering bewaard blijven aan wat verdwenen is, al is 3D 'niet echt' en maar behelpen, vindt de auteur. En natuurlijk kan er worden gereconstrueerd, mits zorgvuldig, en rekening houdend met de oorspronkelijke omgeving. Dat kon met de grote tempel van Ramses II van Abu Simbel, die in 1968 moest worden verplaatst vanwege de bouw van de Aswanstuwdam. Dat kon met Amerikaans erfgoed als de vuurtoren van een Founding Father op Cape Hatteras in 1999, en dat kan eventueel met het Paleis op de Dam, dat, stelt de auteur zich voor, best steen voor steen oostwaarts kan worden verhuisd.
De belangrijkste les die de klimaatcrisis ons leert is dat uiteindelijk onze westerse ordening van de wereld en onze houding tegenover het erfgoed als ons trotse en onveranderlijke bezit niet meer vanzelf spreekt. We hebben als rentmeesters de aarde niet helemaal goed beheerd. Wat de voormalig gekoloniseerde landen niet voor elkaar kregen, lukt de klimaatcrisis wellicht: ons enige bescheidenheid bijbrengen, onze overtuigdheid van onze superieure aanpak een beetje temperen. Dat is een absolute voorwaarde voor een kansrijke omgang met het wereldwijde erfgoed.
Wij, rentmeesters, hebben de aarde niet goed beheerd
Mauritius Images / ANP | De kerktoren van Lago di Resia in Zuid-Tirol. Italië, 2018  THIJS WESTSTEIJN De toekomst van het verleden: Erfgoed en klimaat Prometheus, 234 blz.