Top 400

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
3 november 2022
IDFA Moeders
In de metro krijgt een vrouw telefoon. Politie: 'We hebben vergeefs aangebeld en nu het slot eruit gehaald.' Zij: 'Betaalt u dat? Moet ik die troep opruimen? En(cynisch)welke wapens hebt u gevonden? Breekt u ook de deur van die gesloten kamer open waar mijn zoon geen sleutel van heeft? En van de box waar hij niet in kan?' 'Uw woord is onvoldoende.' Dit moet haast wel speelfilm zijn. Trouwens, ik ken deze uitstekende actrice. Maar nee, het is documentaire en waargebeurd.
Regisseur Nirit Peled geeft vier moeders het woord van wie een zoon belandde op een lijst met risicojongeren, de Top 400, ter preventie van jeugdcriminaliteit in Amsterdam - project van de gemeente onder burgemeester Eberhard van der Laan. Om privacyredenen komen hun teksten, uit voor de film gemaakte interviews, uit de mond van actrices. Overtuigend. De personages zijn respectievelijk van Surinaamse, Ghanese, Marokkaanse en polder-Hollandse afkomst. Pas tamelijk ver in de film valt het racisme-woord. De vierde vrouw gaat mee als haar zoon zich op het bureau moet melden. Bij binnenkomst gaat een agent razend tegen hem tekeer. Als de man begrijpt dat zij, wit, hoogopgeleid, de moeder van de gekleurde jongen is schrikt hij zich rot, excuseert hij zich met een smoes. Dan weet ze helemaal zeker: discriminatie. En al is kleur op zich geen reden op die lijst te komen (het gaat om akkefietjes en erger, om een criminele grote broer die op de Top 600-lijst van ontspoorden staat, zelfs om huiselijk geweld waar de minderjarige niet als dader maar als getuige of zelfs slachtoffer bij betrokken was), ze is getuige van een behandeling die deze jongen in het dagelijks leven vaker overkomt - wat weer (deels) een verklaring voor zijn houding en gedrag kan zijn.
Het is heikele materie. Criminaliteit heeft alle kleuren. De moeders vechten voor hun welpen en wat ze eventueel op hun kerfstok hebben komt niet in detail ter sprake. Afwisselend wordt elke casus langzaam uit de doeken gedaan. Veel leed: migratiesores; moeders met meerdere banen om rond te komen en daardoor weinig zicht op hun kind; afwezige of dode vaders. We zien archiefinterviews waarin de burgemeester de aanpak prijst en verdedigt. We horen memo's van ambtenaren die waarschuwen dat in de driehoek politie, OM en vroegtijdige zorg, dat laatste element nauwelijks uit te leggen valt, dat het om een prognose gaat, die ook nog stigmatiserend werkt. Machteloosheid alom - bij de moeders, bij een overheid geconfronteerd met toenemende ernstige jeugdcriminaliteit. Een overheid die beloften inzake begeleiding en zorg vaak niet waarmaakt. Het project is gestopt. Toch: alle vier vrouwen zijn sterker geworden. 'Ik sta vast in de Top 600 van lastige moeders', zegt de metro-dame. En de Ghanese ontmoette een engel in de persoon van een maatschappelijk werkster. De eerste die luisterde.
Walter van der Kooi
VPRO, maandag 21 november, NPO 2, 22.15 uur
The Publicity Company | Moeders, regie Nirit Peled