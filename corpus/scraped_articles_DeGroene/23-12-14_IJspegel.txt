IJspegel

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
14 december 2023
THEATER Prima Facie
Als je wordt aangevallen als vrouw moet je je als vrouw verdedigen. Dezeriffop wat Hannah Arendt schreef is van toepassing op hoofdpersonage Tess uitPrima Facie, een tekst van Suzie Miller, en een theaterhit uit 2019 - eerst in Sydney, daarna in London en daarna in wereldwijde bioscoopzalen via National Theatre Live. De tekst hanteert een dramaturgie van de verontwaardiging: verontwaardiging is de narratieve motor van de monoloog.
Tess is een knaller van een strafrechtadvocaat. Maria Kraakman speelt haar in regie van Eline Arbo als een typische Arbo-vrouw, idiosyncratisch, oergeestig, met bakken energie en een ijspegel in haar hart. Om de knaller te zijn die ze is stelt ze geen vragen als het aankomt op het verdedigen van al dan niet schuldige of onschuldige verdachten.'She comes to slay, bitch.'Meedraaien in het systeem is het doel, sterker nog, áltijd als winnaar uit de bus komen is het heilige doel.
Is de eerdergenoemde ijspegel in het hart van het personage te verklaren aan de hand van de klassenstrijd die ze leverde en nog altijd levert om te komen waar ze is? Zou kunnen, maar over haar achtergrond schrijft Miller archetypisch. De moeder is de uitgebluste moeder, de broer de boze witte broer en Tess de trouwe dochter die aan het arbeidersmilieu ontsnapt is, maar zich precies genoeg verscheurd voelt.
Als ze een nieuwe geliefde ontmoet zien we een zachtere kant van deze meedogenloze, voor wie er 'a special place in hell'gereserveerd zal zijn. In de naderende intimiteit laat zij haar coole pantser zakken en ziet zij zich geconfronteerd met seksueel geweld. Kraakman geeft weergaloos vorm hoe de bravoure uit haar stap raakt, het vuur uit haar ogen. Hoe houvast en kracht ineens steeds net ergens anders liggen, net buiten bereik. Kraakman is een meester in een scherpte die ontroert. En steeds stemmen Arbo en haar team gevoelig op elkaar af en bouwen de vertelling krachtig en kristalhelder om Kraakman heen.
Later dacht ik aanI May Destroy You(2020) van Michaela Coel, en aanUnbelievable(2019) van Susannah Grant, Michael Chabon en Ayelet Waldman.Prima Facieis onderdeel van een aanzwellende stroom werken met hetzelfde thema: wanneer vrouwen zich gedwongen zien zich binnen het huidige rechtssysteem als vrouw te verdedigen, komen zij er snel genoeg achter dat het systeem in stelling lijkt te zijn gebracht tégen hen.
Ergens bij de voorstelling stroomde er ook een kille tegenzin bij mij mee, het voetlicht over, die ik duid als de tegenzin dit verhaal alweer te moeten schrijven, spelen, ensceneren. Zoiets als de vleesgeworden foto van die oude vrouw op een feministische demonstratie met een kartonnen bordje:'I can't believe I am still protesting this shit'. Waarom blijven ze tot op de dag van vandaag uit, de (sociale) hervormingen die een even simpele als radicale gelijkheid voortbrengen? Of anders gezegd, als met name verkrachters profiteren van dit uitblijven, wat zegt dat over ons in de zaal, de zwijgende meerderheid?
Han van Wieringen
Prima Facieis t/m 21 december te zien in Rotterdam en Eindhoven en speelt vanaf april in Frascati, Amsterdam
Fabian Calis / ITA |  Maria Kraakman als Tess in Prima Facie