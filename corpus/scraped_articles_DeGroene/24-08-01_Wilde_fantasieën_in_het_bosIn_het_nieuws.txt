Wilde fantasieën in het bos In het nieuws

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
1 augustus 2024
Fietspaden waren afgezet met rode linten. Wandelaars kregen het advies om tijdens de schemering het bos te mijden. Talloze cameraploegen en journalisten waren eropuit getrokken om verslag te doen van het gevaarlijke roofdier dat hier zou rondzwerven. Omdat het beest zich niet liet zien, moesten ze het doen met schimmige amateurbeelden en quootjes van campinggasten die vertelden dat ze het een beetje eng, maar vooral ook opwindend vonden.
Het was de zomer van 2005 en Nederland was in de ban van de poema op de Veluwe. Van Harskamp tot Loenen tot Kootwijk: overal hadden ooggetuigen 'm gespot. Poema's, moet u weten, komen in het wild alleen voor op het Amerikaanse continent. Voor journalisten was het een heerlijk verhaal, zo in komkommertijd, te goed om kapot te checken. Plots werden Nederlandse burgers geconfronteerd met een stukje wildernis dat normaal gesproken zorgvuldig is weggepoetst. Toen duidelijk werd dat 'Winnie de Poema' waarschijnlijk een groot uitgevallen huiskat was, leek de teleurstelling groter dan de opluchting.
Een kleine twintig jaar later kan er geen twijfel over bestaan: er zijn roofdieren in Nederland en ze maken slachtoffers. Vooral schapen, waarschijnlijk een hond. En sinds deze maand een meisje werd gebeten laait het Roodkapje-syndroom weer op. Anders dan de Veluwe-poema is de wolf geen vluchtige mediahype; sinds het dier zich in Nederland heeft gevestigd is hij een onderwerp geworden van een cultuurstrijd. Stad versus platteland. Boeren versus natuurbeschermers. De inspanningen om de komst van de wolf in goede banen te leiden met protocollen en beheerplannen mochten niet baten; hoe meer wolven hier wonen, hoe groter de onrust.
'Alleen al het besef dat er wolven in ons land zijn, doet van alles met mijn gemoed. De wolf beroert mij, verrukt mij, en maakt me bang - allemaal tegelijk', schrijft Marjan Slob. In een essay op pagina 34 onderzoekt de Denker des Vaderlands wat mensen al eeuwenlang op wolven projecteren, en wat dat verraadt over onze wildste fantasieën. Een moeder uit Leusden of een schapenhouder uit Drenthe zal misschien denken: leuk en aardig, zulke overpeinzingen van een Randstedelijke filosofe, maar ondertussen valt hij kinderen aan en bijt hij vee dood. Dan kun je tegenwerpen dat jaarlijks in Nederland tientallen kinderen ernstig worden toegetakeld door honden, maar zulke rationele argumenten gaan nu net voorbij aan wat Slob in haar essay beschrijft. De ophef laat zich niet verklaren door nuchtere feiten, en valt niet te sussen met protocollen of beheerplannen. De wolf is 'een drukpunt in onze psyche'.
De Australische ecofilosofe Val Plumwood schreef ooit een essay over de dag dat ze met haar kano de moerassen van Kakadu verkende en werd aangevallen door een krokodil. Op slag besefte ze iets waar de moderne mens nooit bij stilstaat: dat je prooi kunt zijn. Wij mensen denken dat we boven de wetten van de natuur staan, dat wij andere dieren onze wil opleggen, maar zo'n confrontatie met een wild roofdier maakt je bewust van onze ecologische kwetsbaarheid. Voor de goede orde: alleen in sprookjes eten wolven mensen, maar zoals Slob schrijft: 'Als wij voelen dat wij niet alleen jagen, maar ook bejaagd zouden kunnen worden, als we aan dat besef raken, dan is er in onze contreien maar één kandidaat die daartoe in staat zou zijn. En dat is de wolf.'
Terwijl de zwaargewonde Plumwood naar het dichtstbijzijnde ziekenhuis werd gebracht, hoorde ze hoepark rangersplannen maakten om naar het moeras te gaan en een krokodil af te schieten. Het hoefde niet eens de agressieve krokodil in kwestie te zijn, het was meer een wraakactie. Plumwood wist hen op andere gedachten te brengen. De eerste reflex, het gevaar uitroeien, zo nodig met geweld, is illustratief voor ons misplaatste gevoel van suprematie. Wolven of krokodillen voegen zich niet zomaar naar onze orde, ze activeren sluimerende angsten, precies omdat ze ons beschutte bestaan verstoren, en als we die angsten serieus willen nemen, dan kunnen we maar beter naar onszelf kijken.
Wolven activeren sluimerende angsten, ze verstoren ons beschutte bestaan