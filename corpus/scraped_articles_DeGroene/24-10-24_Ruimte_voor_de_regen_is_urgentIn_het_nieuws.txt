Ruimte voor de regen is urgent In het nieuws

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
24 oktober 2024
Na een flinke zomerse hoosbui liep begin september het Slingeland Ziekenhuis in Doetinchem onder water. Spoedeisende hulp en huisartsenpost waren onbereikbaar en ambulances moesten hun patiënten afleveren bij ziekenhuizen in Zutphen of Arnhem. Het was de derde keer dit jaar dat het Slingeland met wateroverlast te maken kreeg. In mei liep de kelder vol en scheelde het een haartje of een deel van de elektriciteit viel uit. In juli moest zelfs het hele ziekenhuis dicht toen de omliggende straten blank stonden en regenwater vermengd met poep door de wc's naar boven kwam. In Doetinchem viel in 2024 drie keer een bui die statistisch gezien maar eens in de honderd jaar zou vallen.
Het is een jaar vol wateroverlast. In het Friese dorp Buitenpost kwamen na een zware bui de hagelstenen via het riool van een verpleeghuis naar boven. Een maand na een hevige regenbui in Enschede wonen bewoners nog steeds in een hotel vanwege de schimmel in hun huis. In Tsjechië, Polen, Oostenrijk en deze week ook in Italië en Frankrijk zorgden aanhoudende buien voor enorme overstromingen met miljarden aan schade.
Hevige regenval is een klimaatprobleem dat we niet meer kunnen negeren. Onderzoeksjournalisten van Investico onderzochten daarom hoe Nederland hierop is voorbereid. En dat blijkt tegen te vallen. Een kwart van onze ziekenhuizen loopt bij ernstige buien onder water, meer dan honderd brandweerkazernes komen in de problemen en talloze tunnels zijn niet meer begaanbaar. Sommige dorpen dreigen in z'n geheel te overstromen. Door gestapelde effecten kunnen er in een gebied echte rampen ontstaan: de elektriciteit valt uit, het riool werkt niet, de uitvalswegen zijn geblokkeerd en essentiële voorzieningen vallen uit. Desondanks klinkt in bestuurlijk Nederland geen enkele alarmbel.
In 1993 en 1995 zorgden zware regenval en grote hoeveelheden smeltwater uit de Alpen voor hoge waterstanden in de rivieren. In Limburg kwam in '93 acht procent van de provincie onder water te staan, twaalfduizenden mensen werden geëvacueerd. Twee jaar later verlieten uit voorzorg 250.000 mensen en een miljoen dieren het Gelderse rivierengebied. De gebeurtenissen vormden de aanleiding voor het ambitieuze Ruimte voor de Rivier-programma. Door het rijk centraal aangestuurd ontstonden er onder meer overloopgebieden, diepere uiterwaarden, hoogwatergeulen en zelfs hele eilanden. Dijken werden verlegd en verhoogd. Voor 2,3 miljard euro kan de Nederlandse delta de door de opwarming van de aarde veroorzaakte riviergolven voorlopig aan.
Het overvloedige hemelwater zorgt nog niet voor zo'n urgente agenda. In de zomer van 2021 viel er een 'waterbom' op Zuid-Limburg en de Geul overspoelde Valkenburg en omliggende dorpen. Drie jaar later is er nog geen enkele structurele maatregel genomen om een herhaling van deze 'grootste overstroming sinds de watersnoodramp van 1953' te voorkomen. Want ook het voorkomen van dit soort rampen is tegenwoordig gedecentraliseerd. Gemeenten is wel gevraagd om een zogenaamde 'klimaatstresstest', maar daarin zijn 'vitale en kwetsbare functies' als ziekenhuizen niet benoemd. Vaak werd de test gezien als een 'invuloefening om Den Haag tevreden te stellen' en veel gemeenten namen niet eens de moeite om hem in te vullen.
Het rijk moet ingrijpen, adviseren deskundigen, met bijvoorbeeld een programma Ruimte voor Regenwater en een miljardeninvestering. Populisten nemen echter deze'Fifth Risks',zoals Michael Lewis ze noemt, niet serieus. Ze bezuinigen meestal als eerste op de bestrijding van rampen die nu kunnen plaatsvinden maar ook over honderd jaar, blijkt uit het gelijknamige boek van de Amerikaanse schrijver over het eerste regeringsjaar van president Trump. Van de huidige klimaatsceptische PVV-bewindslieden op het ministerie van Infrastructuur en Waterstaat is op dit punt dan ook weinig daadkracht te verwachten.
Ook het voorkomen van dit soort rampen is tegenwoordig gedecentraliseerd