'Bommen maken geen onderscheid' Onderzoek Niet-Oekraïense studenten

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
13 oktober 2022
Ze komen uit Afrika, Azië, het Midden-Oosten, studeerden in Oekraïne en vluchtten vanwege de oorlog naar Europa. Hier willen ze verder studeren, maar anders dan hun Oekraïense studiegenoten zijn ze nergens welkom.
Ze komt uit Nigeria,is 21 jaar en zou dit najaar beginnen aan het vijfde jaar van haar studie geneeskunde aan de universiteit van Odesa. In plaats daarvan zit Gema (niet haar echte naam) in een opvanghuis voor Oekraïense vluchtelingen in het centrum van Dronten, in een voormalig pand van de Rabobank. Het is vier uur in de middag, ze is net terug uit Lelystad waar ze acht uur lang in een distributiecentrum kleren in en uit dozen heeft gepakt. Aan een van de blankhouten Rabobank-vergadertafels in de algemene ruimte plukt ze wat aan haar zwarte wollen trui.
Haar vluchtverhaal lijkt op dat van vele anderen. Op 24 februari, de ochtend waarop de oorlog in Oekraïne begon, zat ze in de collegezaal. Opeens hoorde ze een enorme explosie. Het bleek een Russische bom op een gebouw vlak bij het hostel waar zij op dat moment al bijna vier jaar verbleef. Ze rende samen met haar medestudenten, Oekraïners, Nigerianen, Ghanezen, Indiërs, Arabieren, naar buiten. 'We waren bang, hadden onze documenten in onze handen voor het geval er iets zou gebeuren', zegt ze. Twee dagen later vluchtte ze met een door de kerk georganiseerde bus naar Moldavië. Ze had haar laptoptas meegenomen, een kleine koffer met kleren, wat eten voor onderweg. Ze dacht dat de oorlog niet meer dan een week of twee zou duren.
Vanuit Moldavië besloot ze verder te reizen, via Roemenië naar Hongarije waar ze net als andere vluchtelingen uit Oekraïne een verblijfsvergunning kreeg voor drie maanden. Ze was er graag gebleven, maar ze moest het land uit. 'Oekraïense vluchtelingen mochten hun verblijfsvergunning verlengen, maar wij niet.' Ze besloot naar Nederland te gaan omdat ze hier vrienden heeft. Tijdens haar vlucht bleef ze studeren. 'Ik reisde meestal in het weekend zodat ik doordeweeks de colleges van mijn universiteit online kon volgen', vertelt ze. Ze had geen les gemist en haalde haar vierde jaar. In juni kwam ze in Nederland aan, maar ook hier werd ze al snel geconfronteerd met een verschil tussen haar Oekraïense studiegenoten en zijzelf. Toen de Europese Unie op 24 februari als reactie op de Russische inval in Oekraïne besloot om voor het eerst een beroep te doen op de richtlijn tijdelijke bescherming, werd dit breed toegejuicht. Deze uitzonderlijke maatregel was ooit bedoeld om onmiddellijke en tijdelijke bescherming te bieden bij een massale toestroom van vluchtelingen. Het activeren ervan zou betekenen dat 'allen die de oorlog ontvluchten' ten minste een jaar lang recht hebben op scholing, medische zorg en werk, aldus de Europese Commissie. 'Iedereen die de bommen van Poetin ontvlucht, is welkom in Europa', verklaarde Commissievoorzitter Ursula von der Leyen. Ngo's prezen het als een 'keerpunt' in het Europese asielstelsel en een kans voor 'echte verdeling van verantwoordelijkheid' over het hele continent.
Wat toen niet werd gezegd, was hoe doelbewust een aanzienlijk aantal mensen werd uitgesloten van deze bescherming. Al op 2 maart, minder dan een week na de Russische inval, stuurde de Commissie haar voorstel voor invoering van de tijdelijke beschermingsrichtlijn naar de Raad van de Europese Unie. Op donderdagochtend 3 maart kwam die in Brussel bijeen, de vergadering duurde lang, maar toen daarna de EU-ministers van Binnenlandse Zaken en Justitie naar buiten liepen, bleken ze unaniem akkoord. Eén cruciale zin hadden ze echter gewijzigd: volgens het originele Commissievoorstel zouden alle derdelanders die in Oekraïne verbleven in aanmerking komen voor tijdelijke bescherming. In het voorstel dat de Raad op 4 maart aannam, was een uitzondering gemaakt voor derdelanders met een tijdelijke verblijfsvergunning. Voor deze groep mocht elke EU-lidstaat zelf bepalen hoe ze daarmee omgingen.
Het gevolg is dat internationale studenten en andere derdelanders met een tijdelijke verblijfsvergunning niet de bescherming krijgen die Oekraïense onderdanen wel hebben, dat ze in elk EU-land anders worden behandeld, andere rechten hebben, soms tijdelijke papieren krijgen, soms geen, en ze verstrikt raken in een wirwar van regels en onduidelijkheid. Dat blijkt uit onderzoek van het Europese onderzoeksplatform Lighthouse Reports in samenwerking metDer Spiegel, Le Monde, The IndependentenDe Groene Amsterdammer.
Er waren bijna een half miljoenzogenoemde derdelanders in Oekraïne op het moment van de Russische invasie, onder wie meer dan 76.000 buitenlandse studenten uit Afrika, Zuidoost-Azië en het Midden-Oosten. Veel van hen waren in Oekraïne gaan studeren omdat zij in hun eigen land geen toegang hebben tot studies als geneeskunde, tandheelkunde en techniek, omdat de Oekraïense universiteitstarieven goedkoper zijn dan in veel andere Europese landen, en visa gemakkelijker te verkrijgen. Zij werden echter buiten de Europese beschermingsrichtlijn gehouden.
Volgens een Duitse diplomatieke kabel, gezien doorDe Groene Amsterdammer,blijkt dat het de EU-lidstaten Oostenrijk, Polen en in mindere mate Slowakije waren die tijdens de Raadsvergadering druk uitoefenden om deze groep derdelanders uit Oekraïne uit te sluiten van bescherming. Bepaald werd dat het lidstaten vrijstond die bescherming zelf wel uit te breiden tot derdelanders die legaal in de Oekraïne verbleven, hetgeen weinig EU-landen hebben gedaan.
'Het lijkt mij vrijwel zeker dat de afkomst van de studenten daarin een rol heeft gespeeld bij deze beslissing', zegt Thijs Reuten, PvdAeuroparlementariër en lid van de Libe-commissie. Hoewel hij heel blij is met de activering van de beschermingsrichtlijn - 'Het is een historisch besluit en het heeft goed uitgepakt, en ook denk ik dat we hier dingen van kunnen leren voor een nieuw humaan asiel- en migratiebeleid' - is hij 'zeer teleurgesteld' dat die uitzondering voor internationale studenten uit Oekraïne is gemaakt. Reuten vindt dat de Commissie te makkelijk akkoord is gegaan met die concessie. 'Ze hadden vast moeten houden aan het oorspronkelijke voorstel', zegt hij. 'De kracht van deze richtlijn is juist dat voor alle vluchtelingen uit Oekraine, in alle lidstaten, de bescherming hetzelfde is geregeld. Door het ontbreken van een algemeen beleid gaan landen nu naar elkaar wijzen en zeggen dat ze niet de enige uitzondering willen zijn. De zogenaamderace to the bottomdie we ook zien in het asielbeleid.'
En dat is precies waar internationale studenten in heel Europa nu tegenaanlopen. Volgens Judith Kohlenberger, onderzoeker op het gebied van migratie aan de universiteit van Wenen, leidt het gebrek aan duidelijkheid over de rechten die EU-landen aan derdelanders moeten verlenen ertoe dat elk land zijn eigen logica heeft bij de omzetting van de richtlijn in nationaal recht. 'Sommige landen breiden de bescherming die Oekraïners krijgen uit naar derdelanders, andere landen geven geen enkele bescherming', zegt ze. Zo werd in Oostenrijk een student uitgezet toen hij probeerde zich te laten registreren voor bescherming. In Polen werden 52 derdelanders bij aankomst aangehouden, zo liet eerder onderzoek van Lighthouse Reports zien.
Uit gegevens van de Internationale Organisatie voor Migratie (iom) blijkt dat sinds het begin van de oorlog 325.000 derdelanders uit Oekraïne naar buurlanden zijn gevlucht. Iets meer dan 84.000 hiervan hebben tijdelijke bescherming in Europa gekregen. Opvallend genoeg verblijft meer dan een kwart van hen in Portugal, het enige land dat niet-Oekraïners en internationale studenten dezelfde rechten op tijdelijke bescherming heeft verleend en het enige land dat hun de mogelijkheid biedt hun studie voort te zetten.
Duizenden anderen bevinden zichin het ongewisse in andere EU-landen. Dat merkt ook de Nido, de Nigeriaanse diaspora-organisatie, die samen met andere organisaties Afrikaanse studenten helpt die Oekraïne zijn ontvlucht. 'We krijgen dagelijks tientallen telefoontjes van wanhopige studenten die hulp vragen voor onderdak en voedsel, en van depressieve ouders die alles hebben uitgegeven aan het schoolgeld van hun kinderen in Oekraïne', zegt Chibuzor Onwugbonu, vrijwilliger bij de Nido. 'Sommige studenten zijn dakloos geworden, terwijl anderen dreigen te worden uitgezet. Zij willen dolgraag hun studie afmaken, maar velen hebben geen toegang meer tot hoger onderwijs.'
In Duitsland verschillen de rechten voor derdelanders zelfs per deelstaat. Berlijn, Hamburg en Bremen geven een zes maanden niet-verlengbare'Fiktionsbescheinigung',een document dat gewoonlijk wordt afgegeven om aanvragers de tijd te geven een visum aan te vragen, aan internationale studenten die kunnen bewijzen dat zij vóór de oorlog aan een Oekraïense universiteit waren ingeschreven. Andere deelstaten doen dit niet. James, een 35-jarige student uit Nigeria die in Charkiv woonde, kreeg na vijf maanden wachten geen bescherming in München. Hij is nu verhuisd naar Portugal, waar zijn aanvraag sinds juni in behandeling is.
Hoeveel internationale studenten uit Oekraïne er in Nederland zijn, is bij geen enkele instantie bekend. Volgens cijfers van de ind staan eind september 78.650 Oekraïners ingeschreven, en 6590 derdelanders waarvan waarschijnlijk een groot deel mensen met een permanente verblijfsvergunning voor Oekraïne die sowieso onder de richtlijn vallen. Tot de zomer werd geen onderscheid gemaakt tussen Oekraïners en niet-Oekraïners, dus ook internationale studenten vielen onder de beschermingsrichtlijn. Alhoewel daar weinig ruchtbaarheid aan werd gegeven. 'Vanaf het begin heeft het kabinet niets gezegd over de situatie van internationale studenten uit Oekraïne', zegt Fatimazhra Belhirch, directeur-bestuurder van uaf, een stichting die de belangen behartigt van gevluchte studenten en professionals. 'En toen kwamen ze plotseling op 19 juli met de Kamerbrief van de staatssecretaris.' Vanaf dat moment werden internationale studenten alsnog uitgesloten.
Gema had geluk,zij kon zich in juni nog gewoon inschrijven in de Basisregistratie Personen (brp) van Dronten waarmee ze het recht kreeg op opvang, aanspraak kon maken op voorzieningen en mocht werken. Vanaf dat moment was ze maar met één ding bezig: het zoeken van een universiteit waar ze haar studie kon afmaken. Al vanaf haar zeventiende, toen ze vanuit Enugu, een staat in het zuidoosten van Nigeria, naar Oekraïne vertrok om er te gaan studeren, had ze maar één doel: geneeskunde studeren en daarna gaan werken als arts. 'Het liefst in Canada', zegt ze lachend. Ze is het vijfde kind van zeven broers en zussen, van wie twee anderen ook in het buitenland studeren. Een vriendin van haar zus studeerde geneeskunde in Oekraïne, en haar ouders besloten dat zij dat ook moest doen. 'Studeren in Oekraïne is goedkoper dan in de Verenigde Staten of het Verenigd Koninkrijk', zegt ze. 'En bijna elke stad daar heeft wel een geneeskundeopleiding.'
Ze had alles precies uitgestippeld. Dat ze over twee jaar klaar zou zijn, dat ze haar master zou doen, en dat ze daarna met haar carrière zou beginnen, alles ging volgens plan. Tot 24 februari. 'Ik wil mijn leven van voor de oorlog terug', zegt Gema fluisterend. Vanaf het moment dat ze Oekraïne ontvluchtte, stuurde ze e-mails naar tientallen universiteiten. 'Ik heb een Googledocument gemaakt van alle medische scholen in Engeland en heb geprobeerd me voor allemaal aan te melden', zegt ze. Ze probeerde het ook in Canada en de VS, in Ierland en andere landen in Europa. Ze moet nog twee jaar om haar diploma te halen, ze zou het begrijpen als ze het vierde jaar over zou moeten doen, maar als antwoord kreeg ze steevast: 'verschillen in de syllabus', of 'het is moeilijk in te stromen', 'je moet vanaf het eerste jaar beginnen...' 'Ik was zo boos en tegelijkertijd zo emotioneel.'
Ook van Nederlandse universiteiten kreeg ze nul op het rekest, mede omdat ze geen kopie van haar cijferlijsten kon laten zien. 'Mijn universiteit in Oekraïne weigerde me de transcripten te geven.' Het is een probleem waar veel van de bijna dertig internationale studenten uit het onderzoek van Lighthouse Reports tegenaan lopen. 'De universiteit vraagt ons veel geld voor het geven van een kopie van onze cijferlijst', zegt Gema. Volgens haar is het voor Oekraïense studenten heel makkelijk en hoeven die er ook niet voor te betalen. 'Ik denk dat het komt doordat internationale studenten de economie stimuleren. We betalen ook veel meer collegegeld dan Oekraïense studenten.' Het gaat volgens haar om bedragen tussen de driehonderd en zeshonderd dollar om een cijferlijst te krijgen, met uitschieters naar duizend tot vijftienhonderd dollar. 'De optie die mijn universiteit gaf, was: betalen of terugkomen naar Oekraïne.'
De ouders van Gema hebben uiteindelijk 325 dollar betaald aan haar universiteit in Odesa. Ze hoopt dat ze nu snel haar cijferlijst krijgt, zodat ze die daarna aan de Nuffic, de Nederlandse organisatie voor internationalisering in onderwijs, voor waardering kan voorleggen. Ze schreef al naar universiteiten in Amsterdam, Leiden en Groningen, omdat daar geneeskunde deels in het Engels wordt geven. Maar dan is ze er nog niet: ze moet nog een Engelse test doen en Nederlands leren. Daarmee is ze al begonnen in de bibliotheek van Dronten. Ze heeft haar hoop gericht op Groningen. 'Zij hebben gezegd dat ze met me willen praten over mijn mogelijkheden.'
Als dit al allemaal zou lukken, wacht haar nog een obstakel. Op 18 juli stuurde de staatssecretaris van Migratie een brief naar de Tweede Kamer waarin hij aankondigde dat vanaf de volgende dag derdelanders niet meer onder de EU-richtlijn zouden vallen en dat degenen die al een status hadden geen verlenging mogen aanvragen. De reden? Hij had 'signalen' ontvangen vanuit veiligheidsregio's, gemeenten en de ind van mogelijk misbruik door derdelanders met een tijdelijke verblijfsvergunning. Bovendien konden volgens hem de meeste derdelanders veilig terugkeren naar hun land van herkomst, en als ze dat niet konden, konden ze asiel aanvragen. Voor derdelanders die zich voor 19 juli in de brp hebben ingeschreven, zoals Gema, geldt dat hun tijdelijke bescherming op 4 maart 2023 zal worden beëindigd.
'Was dan vanaf het beginduidelijk geweest  en zet niet zomaar op 19 juli een knip in het beleid', zegt Fatimazhra Belhirch van uaf. Voor deze groep, maar ook voor de Oekraïense studenten, ontbreekt volgens Belhirch elk perspectief vanuit het kabinet. 'De beschermingsrichtlijn is voor studenten eigenlijk helemaal niet zo positief. Ze mogen wel werken, maar voor het volgen van een studie zitten ze in een moeilijke positie. In tegenstelling tot statushouders krijgen zij geen studiefinanciering en ook vallen ze niet onder het wettelijke tarief van collegegeld.' Samen met de onderwijskoepels heeft ze hierover een brief aan het kabinet geschreven. 'We dringen erop aan gevluchte studenten uit Oekraïne ook die status te geven zodat ze aanspraak kunnen maken op de voorzieningen en het wettelijke collegegeld.'
De onderwijskoepels hebben toegezegd voor Oekraïense studenten het wettelijke tarief te verlagen naar 2209 euro - studenten van buiten de EU betalen normaal tien-tot vijftienduizend euro voor een studie in Nederland. 'Voor jonge mensen die zijn gevlucht is dat vrijwel onmogelijk', zegt Ruben Puylaert van Universiteiten van Nederland. 'Mensen hebben duidelijkheid nodig en we willen ze de kans bieden hun studie weer op te pakken. Daarom hebben we gezegd dat we die reductie voorlopig zelf betalen, maar we hopen nog dat het rijk bijspringt. Wij kunnen dit maar een jaar volhouden.'
Internationale studenten uit Oekraïne, althans zij die zich voor 19 juli hebben geregistreerd, krijgen die reductie ook. 'Maar het probleem is dat zij, in tegenstelling tot studenten met een Oekraïense nationaliteit, na 4 maart geen verlenging van de beschermingsmaatregel krijgen', zegt Fatimazhra Belhirch. Wat dan? 'Dit brengt veel onzekerheid met zich mee. We hebben ook vernomen dat, nadat bekend werd dat de tijdelijke maatregel na 4 maart voor hen niet meer van toepassing is, sommige internationale studenten niet konden beginnen aan hun studie, maar anderen weer wel. Wij vinden dat de overheid snel met een visie moet komen. Mensen staan nuon hold.'
Er was meer verwarring rondom 19 juli. De Nigeriaanse student Ife (niet zijn echte naam) kwam met zijn tweelingzus op 10 juli vroeg in de ochtend in Nederland aan. Beiden zaten ze in het derde jaar van hun medicijnenstudie in Ternopil. Ze werden verwezen naar Biddinghuizen, in de gemeente Dronten. Op diezelfde dag begonnen ze met hun registratie. In het gemeentehuis namen ze een foto van hunpodviska -Oekraïense verblijfsvergunning - paspoort, contactgegevens, en dat werd naar het stadhuis in Dronten gestuurd. Die dag werd ook een afspraak ingepland; op 21 juli zouden ze hun bsn-nummer op kunnen halen. 'Maar toen we die dag op onze afspraak kwamen, zei de man achter het loket dat hij ons niet kon inschrijven vanwege nieuw beleid', zegt Ife. 'Hij zei dat het ook voor hen verwarrend was, dat ze niet wisten of die brief van 19 juli ook gold voor mensen zoals wij die al in de procedure zaten, alles lag immers klaar. Hij zou onze documenten bewaren, voor als daar meer duidelijkheid over was.'
'Die plotselinge ommekeer in beleid heeft tot schrijnende situaties geleid', zegt Martijn van der Linden, woordvoerder van Vluchtelingenwerk. Vluchtelingenwerk heeft begrip voor de beslissing zelf - 'Veel studenten kunnen veilig terug naar hun land van herkomst en zo niet, dan kunnen ze asiel aanvragen'- maar is kritisch op de manier waarop. 'Het was voor gemeenten onduidelijk wie wel en niet onder dit nieuwe beleid viel, andere gemeenten anticipeerden al in het weekend vóór de 19de op deze verandering, ze weigerden mensen in te schrijven, zetten ze uit de opvang, of stuurden ze naar Ter Apel. Omdat er eerder nauwelijks ruchtbaarheid was gegeven aan het feit dat internationale studenten uit Oekraïne ook onder de beschermingsrichtlijn vielen, lieten sommige gemeenten mensen maanden in de opvang zitten zonder dat ze zich mochten inschrijven, en nu was het te laat.'
Ife en zijn tweelingzus kregen op 27 juli een brief waarin stond dat ze voor 1 augustus Nederland moesten verlaten. Weer moesten ze hun spullen pakken. 'Het trieste van dit alles is dat ze ons in het stadhuis in Dronten het gevoel gaven dat ze ons begrepen, dat ze zouden proberen met hun regering te praten en uit te leggen dat het een planningskwestie was, maar plotseling kwam er een brief met de mededeling dat we Nederland moesten verlaten. Dat was zes dagen later. Het was zo plotseling, het kon ze niet schelen hoe we vertrokken, waar we heen zouden gaan, we moesten gewoon weg.' Nu zitten ze beiden in Portugal en wachten op een verblijfsvergunning. 'Er is niet gezegd wanneer de vergunning komt en of die überhaupt komt.'
In een gemeentelijk opvangcentrumvoor vluchtelingen uit Oekraïne in Den Bosch hing afgelopen week voor alle derdelanders een briefje: ze werden uitgenodigd voor een bijeenkomst, georganiseerd door Vluchtelingenwerk en twee locatiemanagers, op 6 oktober om 10.00 uur:'It is very important that you attend this meeting, since your status will change on 4 March 2023.'Die ochtend werd hun gezegd dat ze na 4 maart vier opties hebben, vertelt een van de aanwezigen achteraf: teruggaan naar Oekraïne (dan krijgen ze een buskaartje en honderd euro), naar een ander EU-land gaan en daar asiel aanvragen, naar hun thuisland gaan (dan krijgen ze eenone way ticketen zal iom ze financieel helpen), of asiel aanvragen in Nederland.
Gema heeft eraan gedacht om naar huis te gaan. Ze voelt zich vaak alleen. Maar in Nigeria zijn de openbare universiteiten al sinds februari aan het staken, ze zou er haar studie nooit kunnen afmaken. Dat is het enige wat ze wil. Ook voor veel andere internationale studenten zou een terugkeer naar hun thuisland betekenen dat de hoop hun opleiding af te maken vervlogen is.
Vanaf het begin heeft de Libe-commissie in Brussel de situatie van de derdelanders bij de Europese Commissie aan de orde gesteld. 'Juist omdat er een expliciete uitzondering is gemaakt door de Commissie met betrekking tot studenten', zegt PvdA-europarlementariër Thijs Reuten. Tijdens de volgende bijeenkomst met de Commissie, eind oktober, wil hij het weer ter sprake brengen. 'Ik wil aan de Commissie vragen of ze een beeld hebben om hoeveel derdelanders het eigenlijk gaat en of ze weten wat het effect is van de verschillende regimes in de lidstaten.' Ook wil hij er bij de Commissie op aandringen een rol te spelen in het zoeken naar oplossingen. 'Ik vind het teleurstellend dat welwillende lidstaten niet samen een poging doen om te kijken wat ze wél kunnen doen voor deze groep. Bommen maken immers geen onderscheid.'
'Ik zou eigenlijk afgelopen maand weer begonnen moeten zijn met mijn studie', zegt Gema in Dronten. 'Maar de waarheid is dat ik op dit moment niet naar school ga, dat ik niets doe wat met geneeskunde te maken heeft. Mijn ouders zijn erg ongerust. Ik begrijp niet waarom het voor ons zo moeilijk is. Wij lijden net als Oekraïners onder de oorlog. Waarom is er zoveel verschil?'
Met medewerking van Merve Özdemir. De echte namen van Gema en Ife zijn bekend bij de redactie
Andreea Campeanu / Getty Images | Nigeriaanse staatsburgers komen in Boekarest aan nadat ze Oekraïne moesten ontvluchten, Roemenië, 3 maart