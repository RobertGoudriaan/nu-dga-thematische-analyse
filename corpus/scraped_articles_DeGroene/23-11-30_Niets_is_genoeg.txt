Niets is genoeg

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
30 november 2023
TELEVISIE Barbara Stok
Documentaires doen werelden buiten je bubbel ontdekken. Ditmaal die van een Griekse cynische filosoof uit de vierde eeuw voor Christus en van een eigentijdse striptekenaar ineen. Hipparchia en Barbara Stok heten ze en ze stalen mijn hart. Barbara van Groningen tekende Hipparchia van Maroneia en haar echtgenoot Crates van Thebe inDe filosoof, de hond en de bruiloft. In achttien talen de wereld over. Zoals ook 'haar' Vincent van Gogh rondreisde. Daarom, en om veel meer, is zij geportretteerd doorgood oldFrank Wiering inHoe goed te leven -een vraag die Hipparchia en Barbara in verwante geest beantwoorden. Onthechting lijkt sleutelwoord: om rijkdom, roem en maatschappelijke conventies gaat het niet. Dus ga je eigen eenvoudig pad. Dat deed ze ooit al als jonge punkdrummer.
'Jullie leven als honden', zei een oude Griek tegen de cynici vanwege blote voeten, buiten slapen, decorumloosheid, gekozen armoe - voor Barbara een geuzennaam. Gek op honden is ze trouwens en ze zijn er in leven en tekeningen. Die laatste zijn zowel ruggengraat als hartenbloed van de film. En wat zijn ze geestig, in beeld en tekstballon. Vol zelfspot, relativering en twijfel als ze autobiografisch zijn, en dat is een groot deel van haar oeuvre. Waardoor we niet twee maar drie personages leren kennen: één Hipparchia, twee Barbara's - die van vlees en bloed en die getekend met 'spaghettilijntjes' (zoals grootmeester Joost Pollmann ze karakteriseert). Voordeel van film is dat de hondjes in de tekeningen even kwispelen, wat ze op papier niet kunnen. Vaak kruipt in een hoekje ook een slak, vanwege diens ideale tempo. Zou ik haast personage vier vergeten: haar man Ricky, die ze, als ze de Storyworld Publieksprijs wint (beker die ze voorbij wilde laten gaan, want dan moest ze naar voren komen en wat zeggen, maar toen het noodlot toesloeg ging ze op het podium maar even als een hondje liggen, waarna ze zich dagen bekommerd afvroeg wat ze nou weer had gedaan) Ricky dus, die ze in haar paar dankwoorden de helft van de eer toedeelt.
Natuurlijk staat Stok voor dilemma's: ze treedt als logische consequentie van haar wereldbeeld toe tot Extinction Rebellion, maar gaat toch vliegen omdat ze door internationaal succes verwacht wordt op beurzen voor promotie, interviews. Getob daarover belandt uiteraard in strips. En als ze bij succesvolle vrienden in grote huizen over de vloer komt vraagt ze zich af of ze niet toch een afslag gemist heeft in haar piepkleine huurwoning. Menselijk, al te menselijk (al zou ze voor de doorstroming misschien toch moeten verhuizen). Ontroerend is de manier waarop zij en Ricky omgaan met een groot verdriet. Geheel in lijn met de stoa, waarin het filosofisch cynisme uitmondde. Maar pijn doet dat desondanks. Uiteindelijk is haar motto: 'niets is genoeg voor wie wat genoeg is weinig vindt' (Epicurus).
Walter van der Kooi
Frank Wiering, Barbara Stok -Hoe goed te leven,NTR Het uur van de wolf, dinsdag 5 december, NPO 2, 22.35 uur
Barbara Stok / NTR/ Windmill Film | Uit het werk van Barbara Stok