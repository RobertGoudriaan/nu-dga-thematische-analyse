Mike Davis 10 maart 1946 - 25 oktober 2022 Het einde

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
3 november 2022
Mike Davis was een baanbrekend schrijver over klimaat, klasse en ras. 'Natuurrampen' ontmaskerde hij als door mensen gemaakte catastrofes.
Als iemand met een gezonde klimaatangst een foto mag uitzoeken die symbool staat voor onze toekomst, dan staat daar wellicht een prachtige villa op, omringd door hoge palmen, en daarachter een breed gordijn van vlammen. Zo'n foto vertelt dat zelfs in Los Angeles, de droomstad van de twintigste eeuw, de rijkste mensen ter wereld zich niet meer tegen de naderende natuurrampen kunnen beschermen. Dit beeld is echter een leugen.
Nog maar kortgeleden, begin vorige eeuw, bood Los Angeles volgens lokale jagers de beste jachtterreinen van bijna de hele VS. Deze jagers waren geen echtelocals,maar van de oostkust verhuisde aristocraten. Zij prezen hun nieuwe woonplaats de hemel in, inclusief 'de meest nobele en eerlijke sport' voor de Angelsaks: de jacht. Dat betekende wilde achtervolgingen te paard, vaak door tuinen en erven van immigranten en armen. Dit was deel van het plezier, biechtte een jager op. 'Onvermijdelijk vertrappelden we wild. Als het geen vos, lynx of coyote was, dan was het wel een Chinees, een ezel of een hond.'
Deze klasse bouwde Los Angeles: oostkustnotabelen, die in hun hart overtuigd bleven dat Californië eigenlijk ongeschikt is voor menselijke bewoning. Daarom werd LA in hun Hollywoodfilms ruim honderd keer vernietigd: door tsunami's, aardbevingen, regens. Deze angstige klasse ontwierp een stad met een onzichtbare maar strikte sociale en raciale scheiding. Ze tuigde een gewelddadige politie op om die te beschermen. En ze isoleerde zich in droomland Malibu, in villa's die recht op het pad liggen van Californië's natuurlijke cycli. Ze eiste vervolgens bescherming tegen deze 'natuurrampen' en kreeg die ook. In tegenstelling tot slachtoffers van de even frequente en even voorspelbare branden in Los Angeles' huurkazernes. Hun branden waren even onnodig en door de mens gemaakt, maar troffen arme in plaats van rijke mensen. De honderden brandweermannen, verzekeringsgeld en brandmaatregelen bleven daarom weg. Niet even, maar decennialang.
Dit is het LA van Mike Davis, schrijver van volstrekt originele en verontrustende boeken die archiefonderzoek, radicale theorie, zwarte humor en sociaal activisme samenbrengen met een onfeilbaar oog voor het mooie verhaal en het bijtende detail. Vaak over Zuid-Californië, waar Davis opgroeide, maar ook over Amerikaanse politiek, mondiale epidemieën, koloniale hongersnoden, en de geschiedenis van de autobom. Vaak met een donkere voorspelling, waar Davis een gehate bijnaam aan overhield: de Doemprofeet.
Volgens Davis profeteerde hij niets, maar inventariseerde hij alleen beschikbaar onderzoek, en plaatste dat in politieke context. Hij brak door metCity of Quartz,in 1990, waarin hij een geschiedenis van Los Angeles schetste waarin nietsontziende projectontwikkelaars, bestuurders en politiechefs een stadslandschap schiepen rond segregatie, winst en ongelijkheid. 'We gaan er snel achter komen dat er voor tienduizenden mensen maar één tree op de ladder bestaat', schreef hij. Amper een jaar later explodeerde de stad in geweld, tijdens de Rodney King-rellen.Ecology of Fearwas zijn volgende bestseller, over de 'natuurrampen' die LA bedreigen. Vooral het hoofdstukThe Case for Letting Malibu Burnveroorzaakte deining.
Met zijn naam gevestigd als radicaal auteur begon Davis in hoog tempo non-fictieboeken uit te draaien.Late Victorian Holocaustsbetoogde dat de vele hongersnoden die tijdens het hoogtij van het kolonialisme plaatsvonden niet 'natuurlijk' waren, maar door mensen veroorzaakt. InThe Monster at Our Doorvoorspelde hij in feite Covid-19: een mondiale griepepidemie die armen veel harder zou treffen dan rijken.
Davis had dit niet van huis mee. Zijn ouders, met wortels in Ierland en Wales, waren tijdens de Grote Depressie vanuit Ohio naar Californië gelift. Zijn vader vond werk in een slachthuis. Als tiener was Davis, zei hij later, 'doorsneeredneck,meer geïnteresseerd in auto's stelen, illegale straatraces en problemen opzoeken dan in politiek'. Dat veranderde op zijn zestiende. Zijn vader kreeg een hartaanval en Davis begon noodgedwongen te werken als truckchauffeur. Hij ging lezen: non-fictie en linkse theorie. Ook ging hij met een nicht mee naar een burgerrechtendemonstratie in San Diego. 'De moed en morele schoonheid van deze gewone mensen raakten me diep', zei hij.
Hij ging naar een universiteit, werd binnen weken weggestuurd omdat hij in een meisjeshuis woonde, en werd weer trucker. In de jaren zestig bouwde hij die onwaarschijnlijke combinatie tussen zijn werk en activisme uit: hij reed truckladingen barbies door Californië, runde een boekwinkel voor de Communistische Partij en schreef voor linkse bladen. Zijn fbi-dossier groeide tot bijna honderd pagina's. In de jaren zeventig werkte hij enige tijd in Europa, onder meer als redacteur van deNew Left Reviewin Londen. Hij keerde terug en rondde een studie af. In de jaren tachtig ging hij meer over Californië schrijven, begon aan een proefschrift, en bereikte opeens een groot publiek.
De faam was vreemd: hij kreeg aandacht, geld, beurzen. Collega-schrijvers mopperden over het succes dat Davis had met al zijn haat en vitriool over LA. Maar Davis bestreed dat. 'Ik houd van Los Angeles, maar dat is wat je doet als je radicaal bent: je gooit regen op het feestje', zei hij. Eerder dit jaar lekte uit dat hij uitbehandeld was voor kanker. Hij zou niet in de val trappen van grandioze laatste woorden dicteren, zei hij tegenSalon. En liet zich toch ontvallen: 'Als ik ergens spijt van heb, dan is het dat ik niet sterf op een slagveld of op een barricade, zoals ik me altijd romantisch had voorgesteld. Je weet wel - vechtend.'
'De moed en morele schoonheid van gewone mensen raakten me diep'
Monica Almeida / The New York Times / ANP | Angeles National Forest, Californië, 1999