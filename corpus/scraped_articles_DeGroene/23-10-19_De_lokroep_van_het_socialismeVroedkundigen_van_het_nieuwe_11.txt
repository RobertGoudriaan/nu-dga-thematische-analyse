De lokroep van het socialisme Vroedkundigen van het nieuwe (11) Bernie Sanders

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
19 oktober 2023
Veel voorstellen die de Amerikaanse senator Bernie Sanders in zijn nieuwe boekHet is oké om kwaad te zijn op het kapitalismedoet, komen uit het rijke verleden van Europa's sociaal-democratie, die inmiddels grotendeels verkwanseld is. Sanders houdt ons een ongemakkelijke spiegel voor.
Weinig bekeringen zo futielals die van politici die hun radicale inborst pas ontdekken als ze zijn afgetreden. De voorbeelden zijn legio. Om maar te zwijgen van geacteerde bekeerlingen als CDA'er Wopke Hoekstra: van olieboer naar klimaatactivist, louter en alleen omdat de positie het wil.
Al indrukwekkender zijn de bekeringen die plaatsvinden als de politicus nog in dienst is. Het voorbeeld bij uitstek is die van eurocommissaris Sicco Mansholt. Tegen het einde van zijn ambtsperiode als lid van de Europese Commissie schreef hij een brief op hoge poten naar zijn collega's om ze te waarschuwen voor de desastreuze ecologische effecten van het landbouwbeleid dat hij zelf in gang had gezet. Is Sicco een hippie geworden? vroegen zijn collega's zich vertwijfeld af. Mansholt trad af, er gebeurde niets, maar hij kreeg wel gelijk.
Het indrukwekkendst zijn politici die hun hele leven wijden aan de strijd voor hun idealen en zich door niets of niemand laten tegenhouden. De Duitse politicus Sahra Wagenknecht is er zo een. Een leven gewijd aan het bestrijden van politiek onrecht, hoe dat zich ook voordoet. En hier te lande voldoet een sociaal-democratisch icoon als Joop den Uyl aan dat profiel: onvermoeibaar strijdend voor de spreiding van kennis, macht en inkomen. Daar het eigen welbevinden aan ondergeschikt makend en het einddoel als het ware geprefigureerd hebbend in een sober bestaan.
Wie zeker aan dat profiel voldoet, is de Amerikaanse senator Bernie Sanders. Geboren in 1941 in een arbeiderswijk in Brooklyn, New York,
uit Pools-joodse ouders die in de jaren twintig naar Amerika waren gemigreerd, leek Sanders voorbestemd om het leven van een activist te leiden. De holocaust die aan het merendeel van zijn Europese familie het leven kostte, wijst hij aan als vormend voor zijn uitgesproken rechtvaardigheidsgevoel en zijn stellige overtuiging dat je je in het aangezicht van onrecht dient uit te spreken. Studie bracht hem naar Chicago waar hij al snel terechtkwam in het ontluikende studentenprotest. Tegen de oorlog in Vietnam en voor vrede. En tegen racisme en voor burgerrechten. Op 18 augustus 1963 liep de toen 22-jarige Bernie Sanders mee in de mars naar Washington die eindigde voor het Lincoln-monument waar Martin Luther King zijn vermaarde'I have a dream'-speech zou houden. Het zijn wapenfeiten die de senator uit Vermont een aura van radicale authenticiteit geeft, waar de drie journalisten die hem zondag 8 oktober in het Amsterdamse Ambassade Hotel aan de Herengracht spraken niet ongevoelig voor waren.
Begrijpelijk, zo blijkt uit het recente boekIf We Burnvan de Amerikaanse journalist Vincent Bevins over de gefaalde revoluties van de jaren tien van deze eeuw: de Arabische Lente, Hongkong, Occupy Wall Street. Volgens Bevins loopt er een directe causale pijl van de studenten- en burgerrechtenbeweging waar Sanders een van de kopstukken van was naar de pleinbezettingen van na de bankencrisis van 2008. Oftewel, Sanders kan met maar een beetje overdrijving worden gezien als de peetvader van Extinction Rebellion. Er zijn niet veel nog levende politici op deze planeet die dat op hun palmares hebben staan: Martin Luther King én Extinction Rebellion.
In alle openheid: ik was een van die drie journalisten. En ook ik bleek niet ongevoelig voor'the bern',zoals de Amerikaanse aanhangers van Sanders het effect aanduiden dat de retoriek van deze breekbare, strijdbare oude man op zijn publiek heeft.
De aanleiding voor het gesprek was de presentatie van de Nederlandse vertaling van Sanders' laatste boek,Het is oké om kwaad te zijn op het kapitalisme. Het is zijn vijfde boek in zo'n tien jaar tijd. Alleen zijn eerste,Outsider in the White House, verscheen eerder, in 1997. Het werd opnieuw uitgegeven door de radicale Engelse uitgever Verso in 2015, toen Sanders voor het eerst meestreed om de presidentskandidatuur van de Democratische Partij. Het was het moment waarop de voormalige burgemeester van Burlington, voormalige afgevaardigde van de noordelijke staat Vermont en huidige senator ervan, een Bekende Amerikaan werd. Zeker toen hij zonder steun van het grote geld de ene na de andere kandidaat versloeg en uiteindelijk pal tegenover de gedoodverfde winnaar Hillary Clinton kwam te staan.
Peilingen onder Amerikaanse jongeren gaven in die periode een sterk gestegen steun voor het socialisme aan. De helft van de ondervraagden zei positieve associaties te hebben bij het woord 'socialisme', meer dan het aantal dat zei positieve associaties bij het woord 'kapitalisme' te hebben. Het stak schril af bij oudere generaties, die bij de overgrote meerderheid hun steun uitspraken voor kapitalisme en juist wantrouwend keken naar socialisme.
Dat mag op z'n minst opmerkelijk heten voor een land dat nooit een socialistische beweging heeft gekend. En kan voor een groot deel op het conto worden geschreven van Sanders, die nooit een geheim heeft gemaakt van zijn democratischsocialistische wortels. En uiteraard van de desastreuze gevolgen van het monopoliekapitalisme voor grote delen van de werkende klasse in de Verenigde Staten. Dat kan op vele manieren worden geïllustreerd, maar de wrangste is nog wel die van de scherp gedaalde levensverwachting onder Amerikanen met alleen middelbare school door de zogenaamde'deaths of despair'.
Het is oké om kwaadte zijn op het kapitalismeademt een verfrissende strijdbaarheid. Anders dan het schuchtere links dat we in West-Europa sinds de neoliberale wending hebben leren kennen, draait Bernie Sanders niet om de hete brij heen. Het kapitalisme dient alleen de belangen van de rijken, heet het bij hem. De Amerikaanse politiek heeft niets met democratie te maken maar is een oligarchie geworden. Ook noemt hij het een plutocratie: regering van, voor en door de miljardairskaste. De media duidt hij steevast aan als'corporate media',of wat wij de gevestigde of de establishmentmedia zouden noemen. En er is een klassenoorlog gaande, die wordt gewonnen door het grootkapitaal.
Noch deinst Sanders ervoor terug om zijn tegenstanders met naam en toenaam te kijk te zetten. Zeker in het eerste deel dat beschrijft hoe zijn poging om zijn nationale bekendheid te gebruiken om de levens van arme Amerikanen te verbeteren is gestrand, haalt hij ongemeen fel uit naar partijgenoten die in de zak zitten van het grootkapitaal. Het hoofdstuk dat is gewijd aan het falen van zijn Build Back Better Act leest als een frontale aanval op het kartel dat de Democratische Partij domineert. De oorspronkelijke wet die bestond uit een gigantisch pakket ter waarde van 3500 miljard dollar, dat voorzag in gezondheidszorg voor iedereen, sociale huurwoningen, beter onderwijs, hoger minimumloon en investeringen in verduurzaming, werd door de obstructie van Democratische politici als Joe Manchin uitgekleed tot een pakket dat de helft waard was en dat was ontdaan van alle radicale elementen die Sanders erin had gestopt. Klassenverraad noemt Sanders het onomwonden.
Hier resoneert Sanders' analyse met die van politiek commentator Thomas Frank, die inListen Liberalbetoogde dat de Democratische Partij niet langer de belangen van de gewone Amerikaan dient maar een partij van, voor en door de universitair geschoolden is geworden. Om dezelfde redenen druiptHet is oké om kwaad te zijn op het kapitalismevan de teleurstelling in president Joe Biden. Zo citeert Sanders passages uit een brief die hij in april 2022 aan Biden stuurde waarin hij hem herinnerde aan zijn voornemen om geen aanbestedingen meer te doen bij bedrijven die geen vakbonden erkennen. Droogjes constateert Sanders dat hij nooit antwoord heeft ontvangen.
Hetzelfde doet Sanders met de gevestigde media. In het een na laatste hoofdstuk richt hij zijn pijlen op de journalistiek. De hamvraag daar is waarom de gevestigde media nauwelijks spreken over de klassenstrijd. Niet desinformatie of nepnieuws is het probleem, aldus Sanders, maar een programmering die de belangen van de bezittende klasse dient door het niet te hebben over zaken die iedereen aangaan, maar zich verliezen in politieke roddel en beuzelarijen. Het zal iedere Nederlander die weleens een talkshow kijkt bekend voorkomen.
En vervolgens somt Sanders alle vragen op die de media hem nooit hebben gesteld. Waarom is er nu meer ongelijkheid in de VS dan ooit tevoren? is er een van. Hoe komt het dat de gemiddelde Amerikaan nu minder te besteden heeft dan in de jaren zeventig? is een andere. Waarom hebben de VS geen universeel zorgstelsel en de meeste andere landen wel? is een derde. Ook haalt hij fors uit naar interviewers en presentatoren die zich achter hun journalistieke neutraliteit verschuilen maar feitelijk als woordvoerders van het bestaande fungeren. Hier dringt de vergelijking met de hagiografische berichtgeving vande Volkskrantover het gevecht tussen de Nederlander Jeroen Dijsselbloem en de Griek Yanis Varoufakis tijdens de eurocrisis zich op.
Tenenkrommend is de anekdote over een verkiezingsdebat waarin Bernie Sanders met zijn pleidooi voor een universeel zorgstelsel zich niet alleen zijn tegenstanders van het lijf moet houden maar ook de presentatoren achter zich aan krijgt. Al even tenenkrommend is de beschrijving van het mediabombardement waarmeeThe Washington PostSanders' verkiezingscampagne heeft getorpedeerd: zestien negatieve berichten in zestien uur. Nuchter constateert Sanders dat het een record in de Amerikaanse persgeschiedenis moet zijn. En ook dat zal de kijker van Nederlandse talkshows bekend voorkomen: de uitdager wordt bespot, niet de gevestigde politiek.
Sanders' verklaring komt uit het onovertroffen boek van Noam Chomsky en Edward Herman uit 1988,Manufacturing Consent,'Instemming maken'. Ingewikkeld is de verklaring niet.
De pers is in handen gekomen van ondernemingen die eerst en vooral hun aandeelhouders bedienen. En dus is het product ervan, nieuwsgaring en duiding, koopwaar geworden. Dat een diverse en kritische pers tevens een noodzakelijke voorwaarde is voor een vitale democratie is van secundair belang. En ook dat zou de Nederlandse lezer bekend moeten voorkomen. Ook hier is de dagbladjournalistiek het speeltje van (Vlaamse) miljardairs geworden. En ook hier is dat ten koste gegaan van de diversiteit, de kwaliteit en de diepgang. Bovendien heeft het ook hier geleid tot een verschraling van het nieuwsaanbod, zeker in de regio's.
Het is oké om kwaadte zijn op het kapitalismeis niet alleen politieke biografie. Het is ook een politiek programma. Met name de laatste hoofdstukken. Die zijn gewijd aan Sanders' voorstellen om de macht van de miljardairs op politiek, economie en media te breken en de Amerikaanse verzorgingsstaat te laten doen wat de architect ervan, Franklin Delano Roosevelt, voor ogen stond. Namelijk iedere Amerikaan, ongeacht leeftijd, sekse of ras, gelijkelijk toegang geven tot de diensten en zekerheden die zij nodig hebben om trotse burgers te zijn en zelfgekozen levens te kunnen leiden.
Dit deel van zijn boek laat zich voor de Europese lezer lezen als een pijnlijke achteruitkijkspiegel. Als een blik op wat ooit was maar wat wij door laksheid, lafheid, zelfgenoegzaamheid of ideologische marktbegoocheling uit onze handen hebben laten vallen. Vrijwel alle voorstellen die Sanders doet, zijn direct dan wel indirect afkomstig uit het rijke verleden van de Europese sociaaldemocratische beweging. Zo bepleit Sanders een onderwijsmodel dat is geënt op het Finse onderwijsbestel. Dat wil zeggen een schoolsysteem dat publiek is gefinancierd, dat leerlingen tot hun zestiende bij elkaar houdt, waar geen externe toetsing bestaat, en waar de kwaliteit wordt gewaarborgd door uitmuntende leraren voor de klas te zetten. Een betere versie van de middenschool van sociaal-democraat Jos van Kemenade, zeg maar.
En zo bepleit Sanders een zorgstelsel waarin het recht op zorg een burgerrecht is en niet afhankelijk is van je arbeidscontract, zoals in de VS, dat uit belastingopbrengsten wordt gefinancierd, dat publiekrechtelijk van karakter is, waar private partijen niets te zoeken hebben, en waar medici in loondienst zijn in plaats van zelfstandig gevestigd. Het lijkt als twee druppels water op de Britse National Health Service (NHS) zoals de sociaal-democraat William Beveridge het in 1942 had bedoeld. Dat wil zeggen, voordat Tony Blair en consorten het kapot probeerden te maken door steeds meer delen ervan aan de tucht van de markt te onderwerpen.
Het radicaalst zijn de voorstellen die Sanders doet als het gaat om economisch eigendom en hoe de zeggenschap daarover beter verdeeld kan worden. Dan gaat het immers om wat de Amerikaanse rechtssocioloog Katharina Pistor het dna van het kapitalisme heeft genoemd. En dan is de tegenstand het grootst. Opnieuw put Sanders hiervoor uit de Europese sociaal-democratische traditie. Net als in Duitsland wil hij dat er in de VS ondernemingsraden komen en dat werknemers het recht krijgen de helft van de raad van commissarissen te benoemen. Het is een mate van economische democratie die in Nederland bijvoorbeeld nooit is bereikt en die ook in Duitsland alleen verplicht is voor een beperkt aantal sectoren.
Maar Sanders gaat verder. Hij stelt ook voor dat werknemers in het vervolg meedelen in de winst. Niet door een winstuitkering te ontvangen, maar door aandelen te krijgen, die vervolgens moeten worden ondergebracht bij een fonds beheerd door werknemers, die op die manier ook in de aandeelhoudersvergadering kunnen meebeslissen. Om het verwijt van geleidelijke onteigening te pareren, stelt Sanders een maximum van twintig procent van het aandelenkapitaal voor. Het is direct afgekeken van het radicale plan dat de Zweedse vakbondseconoom Rudolf Meidner in de vroege jaren zeventig voorstelde en daar in verwaterde vorm is uitgevoerd. In Nederland liet het kabinet-Den Uyl zich erdoor inspireren, waar het als vermogensaanwasdeling op de politieke agenda terechtkwam.
'Hoe komt het dat u in uw boekhet beste van de Europese sociaal-democratische traditie voorstelt, terwijl de Europese sociaal-democraten die traditie grotendeels lijken te zijn vergeten?' vraag ik hem.
'Om te beginnen', zegt Sanders, 'een van de dingen die mij het meeste ergert is het ongelooflijk provinciale karakter van het Amerikaanse politieke debat. Je moet ze de kost geven,
Amerikaanse politici die zonder enige kennis van de wereld met droge ogen beweren dat de VS het beste zorgstelsel van de wereld hebben. Mijn oproep aan Amerikanen is: kijk om je heen. Het Amerikaanse zorgstelsel is een ramp. Datzelfde geldt voor het onderwijsstelsel. En voor de fixatie op aandeelhouderswaarde. Het kan anders. De ervaringen elders bewijzen het. Leer daarvan!
Ten tweede, waarom progressieve politici hun eigen erfenis zo slecht beheren is een goede vraag. Niet overal trouwens, kijk naar Latijns-Amerika. Kijk naar Lula in Brazilië. Daar heeft links nog wel ideeën. En daar heeft links nog wel het initiatief. Maar waar links op de terugtocht is, komt dat volgens mij door een gebrek aan trots op wat er is bereikt. Stukje bij beetje zijn de verworvenheden afgebroken. Kijk naar de NHS in het Verenigd Koninkrijk. Steeds grotere delen ervan zijn prijsgegeven aan de markt. En hoe meer dat gebeurt, hoe slechter de rest gaat functioneren en hoe ontevredener de gebruikers ervan worden. Volkshuisvesting in Nederland. Zelfde verhaal. Door er woondiensten voor armen van te maken, worden het armoedige woondiensten. Het ontbreekt links aan trots op wat het heeft bereikt. Hervind dat!'
'Het tweede wat opvalt aan uw boek', zo vraag ik, 'is dat u ongegeneerd teruggrijpt naar de taal van de socialistische traditie. Uiteraard door het in de titel gewoon over kapitalisme te hebben. Maar ook door bijvoorbeeld het slothoofdstuk de titel mee te geven:Dit is een klassenoorlog! Het is tijd om terug te vechten!Het is taal die uw Europese collega's lijken te hebben verleerd. Hoe komt dat?'
'Het enige wat ik kan zeggen is dat de mensen in de Verenigde Staten die over de macht beschikken het geen mallemoer kan schelen welke partij ze steunen. En dus spreiden ze hun politiek kapitaal gelijkelijk over de kandidaten. De Republikeinen ontvangen evenveel campagnedonaties van Big Tech, Big Food en Big Oil als de Democraten. Met de gedachte: het maakt mij niet uit wie er als winnaar uit de bus komt, als puntje bij paaltje komt werken jullie allebei toch voor mij. Ideologische overtuigingen zijn irrelevant. En dat komt doordat over de belangrijke zaken - winstbelasting, handelsverdragen, arbeidswetgeving - de Republikeinen en de Democraten toch nauwelijks verschillen.
Neem Jeff Bezos van Amazon. Geen vriend van de vakbeweging, zoals bekend. Hij overtreedt wetgeving om onder de vakbondsrechten van zijn werknemers uit te komen. Maar als je zwanger wordt en voor hem werkt, betaalt hij je om in een andere staat een abortus te laten uitvoeren. Want hij is een progressieve Democraat, weet je. Of neem Jamie Dimon, ceo van de grootste Amerikaanse bank en verantwoordelijk voor duizenden rücksichtslose huisuitzettingen omdat burgers hun hypotheek niet meer kunnen betalen. Maar hij laat zich wel knielend fotograferen uit solidariteit met de burgerrechtenbeweging. Want - opnieuw - hij is een progressieve Democraat en wil dat weten ook.
De klassenstrijd is een harde strijd. De miljardairs zullen hun privileges nooit vrijwillig opgeven. Ze hebben daar simpelweg te veel baat bij. En dus is het makkelijker om je te scharen achter de strijd voor gelijke rechten voor zwarten, vrouwen, lhbti'ers, voor abortus. En de miljardairs doen mee. Het kost hun niets. En het staat goed. Maar vergis je niet:these are not nice people. Ze doen alsof ze een van ons zijn. Ze geven aan goede doelen. Ze spreken onze taal. We hebben in de VS een groot verslavingsprobleem. Burgers zijn verslaafd aan alcohol, tabak, opioïden, junkfood. En dan gaat het altijd om de armen, zwarten en kwetsbaren. Maar de miljardairs hebben ook een verslavingsprobleem. Zij zijn verslaafd aan hebzucht. Ze willen altijd meer. Het is nooit genoeg. En dat is net zo goed een geestelijke-gezondheidsprobleem. Daar hebben we het nooit over. En zeker niet in die termen. En al zeker de media niet.'
En zo houdt de radicale grootvaderuit de VS zijn postideologische neefjes en nichtjes uit Europa een ongemakkelijke lachspiegel voor. In die spiegel zien zij de utopie gereflecteerd van verworvenheden die zij zelf hebben verkwanseld. Aan rechts, aan het grootkapitaal, aan de Europese Unie, aan neoliberale economen, vaak van sociaal-democratischen huize. Niemand op links die zich bijvoorbeeld opwerpt als strijder van de medezeggenschap. Omdat het nu eenmaal een groot goed is dat mensen niet alleen burger zijn in het politieke domein maar ook in het economische domein. Omdat de strijd voor economische democratie nu eenmaal van oudsher hoort bij het socialisme. Al was het maar omdat burgers daar meer tijd doorbrengen en omdat het belangrijker is voor de kwaliteit van het leven dan alles wat de politiek via uitkeringen weer kan compenseren. Wanneer is het voor het laatst geweest dat links zich sterk maakte voor meer bevoegdheden voor de ondernemingsraad, voor meer werknemerscommissarissen in de raad van toezicht, voor een werknemersbestuurder in de raad van bestuur?
De Wet op de ondernemingsraden dateert van 1971 en is sindsdien alleen maar in neerwaartse zin bijgesteld. Minder zeggenschap over minder onderwerpen. En dat komt doordat links zich de taal en het ethos van de klassenvijand eigen heeft gemaakt. Met Milton Friedman zijn ze erin gaan geloven dat het doel van de onderneming het maximaliseren van aandeelhouderswaarde is. Decorporate governance-codes die we in Nederland sinds 2003 kennen, hebben allemaal als doel gehad om het Rijnlandse model af te breken en het Anglo-Amerikaanse model te omarmen. En als de sociaal-democraten dat al niet zelf zijn gaan geloven, hebben ze zich ten minste in de positie van de burgemeester in oorlogstijd laten manoeuvreren: laten we het grootkapitaal maar tegemoet komen, want anders verkassen ze. En een baan is per slot van rekening belangrijker dan medezeggenschap. Werk, werk, werk, was de slogan onder PvdA-premier Wim Kok.
Het is een liefdeloosheid die eigenlijk elk museumstuk uit de sociaal-democratische collectie de afgelopen decennia heeft mogen ervaren. Volkshuisvesting? Weg ermee. Te hoge zorgkosten? Dan maar marktwerking. Gemeentelijke nutsbedrijven? Niet van deze tijd. Privatiseren die hap. Als dragers van toekomst en vooruitgang werden de snelle jongens en meisjes van het grote geld gezien, met hun pakken, leaseauto's en hun financiële taal. Niet de ribpakken, de jeans, de lange haren en de baarden van de sociaal-democratie. Die waren ouderwets en achterhaald. En zo zijn de trots en het zelfvertrouwen van de sociaal-democratie in de mist van de geschiedenis opgelost.
Ondanks de samenwerking tussen GroenLinks en de PvdA en ondanks de gunstige peilingen is dat zelfvertrouwen er nog steeds niet, zo leert het contrast tussen de strijdbare taal van Bernie Sanders en de timide taal waarmee de erfopvolger van de Nederlandse sociaal-democratie de aanstaande verkiezingen in wil. Neem het verkiezingsprogramma. Het woord 'kapitaal' keert vier keer terug. Een keer als 'durfkapitaal', een keer als 'kapitaalbuffer', een keer als 'kapitaalinjectie'. En slechts één keer in de traditionele, marxistische betekenis. Hetzelfde geldt voor het woord 'klassen'. Zeven keer komt het voor. Vijf keer in de betekenis van schoolklassen en maar twee keer in een sociaal-economische betekenis: een keer als 'middenklasse' en een keer als 'klassenverschillen'. Over klassenstrijd rept het document niet. En het woord 'kapitalisme' valt één keer, in de samenstelling 'surveillancekapitalisme'. Het steekt schril af bij de frequentie van woorden als 'samen' en 'vertrouwen', communitaristische thema's bij uitstek. Het woord 'samen' komt in samenstellingen als 'samenleving' en 'samenwerking' maar liefst 178 keer voor. En veel zinnen beginnen met 'wij' en 'we'. Het typeert een politieke beweging die terugdeinst voor de eigen geschiedenis.
Het is te hopen dat het bezoek van Bernie Sanders aan een afgeladen TivoliVredenburg in Utrecht, waar hij op uitnodiging van GroenLinks en PvdA in gesprek ging met lijsttrekker Frans Timmermans, meer was dan een slimme marketingtruc om de campagne van een socialistisch patina te voorzien. En ik zeg dat niet uit cynisme, maar omdat de socialistische traditie waar Sanders voor staat mij zo aan het hart gaat, en hij ons ook in de 21ste eeuw nog zo veel utopisme te bieden heeft.
Samuel Corum / ANP