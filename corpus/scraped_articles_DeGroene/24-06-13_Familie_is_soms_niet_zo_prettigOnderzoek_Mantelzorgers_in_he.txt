Familie is soms niet zo prettig Onderzoek Mantelzorgers in het verpleeghuis

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
13 juni 2024
Hulp door naasten van patiënten zou een oplossing zijn voor het personeelstekort in verpleeghuizen. Toch ervaart een meerderheid van het personeel deze hulp niet als een verlichting. 'Je moet de mantelzorgers ook begeleiden.'
Vorig jaar werd de moedervan Ank van Herwijnen ziek en werd duidelijk dat het thuis niet meer ging. In de ochtend kwam er iemand langs van de crisisdienst, diezelfde middag zaten ze in een tehuis voor dementerende ouderen voor een intake. 'We kregen uitleg over praktische zaken, zoals medicijngebruik. Het advies was helder: kom de eerste weken niet te veel op bezoek. Laat haar wennen.'
Maar wegblijven voelde niet goed, vertelt Van Herwijnen. Het is een mooi, fijn huis met een kleine groep van maar zes bewoners. Organisatorisch is alles goed geregeld, zegt ze. Een goede verpleeghuisarts, alles wordt gemonitord en haar vader kreeg een cursus over hoe om te gaan met dementie.
Er is eigenlijk altijd te weinig personeel, merkt ze al snel. 'Daardoor hebben wij het gevoel de gaten in het rooster dicht te lopen.' Ze maakte samen met haar twee zussen een planning: 's middags en 's avonds is een van hen bij hun moeder. 'Overdag gaat het nog wel. Maar 's avonds staat er vaak één zzp'er die alle bewoners op bed moet leggen maar hun gebruiken niet kent.'
Van Herwijnen, die om de hoek woont, nam steeds meer zorgtaken op zich. 'Ik heb continu de neiging om even binnen te lopen om personeel te ontzien. Mijn moeder mag niet alleen naar de wc omdat ze in een rolstoel zit sinds ze in december haar heup brak. Het zorgpersoneel is altijd druk, ik voel me bezwaard om te vragen of ze haar naar de wc willen helpen. Ze zeggen vaak "zo meteen" of "nu even niet want u bent een half uurtje geleden ook al geweest".' En dus helpt ze haar moeder regelmatig naar het toilet.
Haar hulp werd aanvankelijk met argwaan ontvangen. Ze legt haar moeder vaak op bed, met een speciale tillift. 'Het is een heel fijn apparaat, maar je moet het wel heel zorgvuldig doen, stapje voor stapje. Als je een fout maakt - zet je de rem er bijvoorbeeld niet op - dan kan dat gevaarlijk zijn. In het begin vond het zorgpersoneel het moeilijk dat ik met dat apparaat aan de slag ging. Ik zei: "Leg me het gewoon een paar keer uit. Ik doe het heel voorzichtig, komt goed."'
Inmiddels zijn de verpleegkundigen aan haar gewend. 'Je gaat ongemerkt toch telkens een stapje verder. Nu kan ik niets meer bedenken wat ik niet zou doen. Ik vraag me meer af hoe we het gaan doen in de zomervakantie. We kunnen er dan minder zijn voor haar, ik moet zelf ook in de lucht blijven.'
De moeder van Van Herwijnen is een van de 120.000 Nederlanders die niet meer thuis wonen maar in een verpleeghuis. Ze zijn opgenomen omdat ze 24 uur per dag intensieve zorg en hulp nodig hebben, en toch blijft de mantelzorg van geliefden en familieleden nodig.
Politici, bestuurders en experts zien het als hét redmiddel voor de crisis in de ouderenzorg: laat familie bijspringen. 'Naasten, vrijwilligers en zorgmedewerkers moeten voortaan samen een team vormen', schreef de Raad voor Volksgezondheid en Samenleving in 2022. 'We moeten gaan leren het samen te gaan doen', zei minister voor Langdurige Zorg Conny Helder vorig jaar inTrouw. 'Jongeren beseffen gelukkig steeds meer dat zij voor hun ouders moeten gaan zorgen.'
Maar is de mantelzorg wel de gedroomde oplossing voor de crisis in de ouderenzorg? Voelt zorgpersoneel zich wel geholpen met de komst van de meehelpende verwanten? Investico bracht voorDe Groene AmsterdammerenTrouwmiddels een enquête in kaart welke invloed de groeiende hulp van mantelzorgers heeft op het zorgpersoneel in het verpleeghuis.
De uitkomst is helder: zorgpersoneel is blij met de extra hulp, maar mist afspraken en een heldere rolverdeling. Hoewel de hulp op papier moet bijdragen aan het verminderen van het personeelstekort, ervaart een meerderheid van de ondervraagden geen verlichting van de werkdruk. Zij zien dat met de komst van de mantelzorger er juist meer werk bij is gekomen.
De vader van staatssecretarisMartin van Rijn luidde tien jaar geleden de noodklok over de 'falende zorg' van zijn dementerende vrouw in een Haags verpleeghuis. In hetADvertelde hij dat er geen toezicht in de huiskamer was, omdat de ene verzorgende om 14.00 uur vertrok, terwijl de dienst erna pas om 16.00 uur begon. 'Ik word de oppasser genoemd', vertelde hij. 'Soms is mijn vrouw niet verschoond. Dan staat ze even op en loopt de urine langs haar enkels. Ik ga altijd opgewekt naar haar toe, maar kom er vaak met een zwaar gemoed weer vandaan.'
De moeder van journalist en voetbalcommentator Hugo Borst zat ook in een verpleeghuis en ook hij trok ten strijde. 'Te veel kwetsbare ouderen in verpleeghuizen krijgen structureel niet de zorg die zij zo hard nodig hebben', zei Carin Gaemers, met wie Borst een actie opzette. Hun manifest genereerde veel publieke aandacht en leidde tot structurele ingrepen: er kwam een personeelsnorm die regelde dat er genoeg personeel op de afdeling zou staan, en er kwam extra geld, jaarlijks 2,1 miljard euro, voor de verbetering van de ouderenzorg.
Zes jaar later blijkt de crisis groter dan ooit. 'We zijn erin getrapt', zegt Borst nu. Door verschillende bezuinigingen (structureel 1,6 miljard euro) is meer dan de helft van de investeringen tenietgedaan, berekende het Centraal Planbureau (cpb). De personeelsnorm, die regelde dat per groep van acht bewoners in een verpleeghuis zeker twee medewerkers aanwezig moesten zijn, is losgelaten. 'Dat betekent dat er geen richtlijn meer is voor het aantal medewerkers per patiënt in een verpleeghuis.' Het cpb concludeert: 'Het is aannemelijk dat dit leidt tot minder zorg en/of een lagere zorgkwaliteit dan (...) werd beoogd.'
'Er zijn gewoon niet genoeg mensen om de vacatures te vullen', verdedigde zorgminister Conny Helder twee jaar geleden het besluit om de personeelsnorm te schrappen. In de verpleeghuissector was er in 2022 een tekort van bijna achttienduizend werknemers. Dit tekort groeit naar verwachting binnen zeven jaar uit naar ruim vijftigduizend.
'Een praatje, kopje koffieof een wandeling zou ik een heel fijne aanvulling vinden', zegt een verzorgende. Hulp van mantelzorgers zou zorgpersoneel kunnen helpen. Maar hoe ervaren verzorgenden en verpleegkundigen dit in de praktijk? Samen met de grootste beroepsvereniging voor zorgpersoneel v&vn zetten wij een enquête uit onder verpleegkundigen en verzorgenden in het verpleeghuis. Zitten ze eigenlijk wel te wachten op de hulp van mantelzorgers? Vierhonderd verpleegkundigen en verzorgenden deden mee.
De overgrote meerderheid vindt het een goed idee als mantelzorgers meer komen helpen in het verpleeghuis. 'Ter ontlasting van het personeel, maar ook gewoon om betrokken te blijven bij zorg voor naasten is dit geen slecht idee.' Een ander schrijft: 'Familie doet vaak thuis ook al zorg, dit kan in het verpleeghuis doorgezet worden.'
Hulp is altijd welkom, zegt verzorgende Olga de Bruin. Ze werkt op een zogeheten pg-afdeling, voor mensen met psychische en mentale problemen, zoals dementie. 'Vroeger zeiden we: we gaan even koffie drinken met een bewoner, of wandelen. Daar hebben wij nu geen tijd meer voor', vertelt ze. 'Nu vragen we familieleden of zij de bedden willen verschonen, ijskasten willen schoonmaken.'
Dat komt ook doordat de aard van het werk de laatste jaren is veranderd, vertelt De Bruin. Bewoners hebben steeds meer zorg nodig. 'Wij hebben weleens beveiligers moeten inzetten omdat mensen uit hun dakkie gingen.' Daar kunnen ze niks aan doen, benadrukt ze. 'Omdat mensen na lang thuis wonen worden weggehaald uit hun veilige omgeving, worden ze agressiever: slaan, spugen, schelden, lelijke woorden. Bij ons wordt bijna iedereen gedwongen opgenomen, en dat is natuurlijk heel heftig. Dan staan ze met jassen bij de deur: "Ik wil weg."'
Door grootschalige bezuinigingen zijn sinds 2013 honderden klassieke bejaardentehuizen gesloten. De tussenvorm tussen thuis wonen en het verpleeghuis verdween daarmee. Pas als thuis wonen echt niet meer gaat, doet de familie een aanvraag bij het Centrum Indicatiestelling Zorg (ciz) voor een indicatie in het kader van de Wet langdurige zorg. Bij 'zorgzwaarte 5' wordt 24-uurs zorg volledig vergoed en is opname in een verpleeghuis mogelijk. Deze indicatie betekent dat het ciz vindt dat beschermd wonen met intensieve zorg nodig is.
Momenteel staan zo'n 23.000 mensen op de wachtlijst voor een plekje in het verpleeghuis. 'Eigenlijk is verpleeghuiszorg palliatieve zorg geworden', zegt hoogleraar acute ouderenzorg Bianca Buurman. 'Daarmee zijn de uitdagingen in de verpleeghuiszorg ook wel echt heel erg groot.'
Een val of een slokjeniet verdikte koffie voor een bewoner met slikproblemen kan in het verpleeghuis al dodelijk zijn. Bewoners zijn steeds kwetsbaarder, en de zorg is steeds complexer. Twee derde van de ondervraagden in onze enquête zegt dan ook weleens bang te zijn de schuld te krijgen als een mantelzorger een foutje maakt. 'Fouten gebeuren dagelijks. Je weet gewoon dat je altijd eindverantwoordelijk bent', schrijft een verzorgende. 'Ik kan niet alles zien', schrijft een ander. 'Ik zou mij als professional misschien wel schuldig kunnen voelen.'
De hulp van mantelzorgers leidt daardoor lang niet altijd tot een lagere werkdruk, blijkt uit onze enquête. Meer dan de helft (57 procent) van de ondervraagden zegt dat de hulp van mantelzorgers juist tot meer werk leidt. 'Ik heb het gevoel dat gecontroleerd moet worden of ook daadwerkelijk gedaan is wat moet', vertelt een zorgmedewerker. Een ander schrijft: 'Het goed begeleiden van vrijwilligers kost veel energie en tijd, soms meer dan het werk zelf.' Weer een ander: 'Je moet de mantelzorgers ook aanhoren en begeleiden en dat kost kostbare tijd die nodig is voor de patiënt.'
Met de mantelzorger komen ook spanningen binnen families het verpleeghuis in, schrijven verzorgenden. 'Mantelzorgers raken meestal overbelast, andere familieleden worden erbuiten gehouden, omdat de ander controle wil houden. Er ontstaan ruzies in de familiesfeer omdat bijvoorbeeld de rol van dochter en zus nu moeder wordt.'
De beroepskrachten moeten daarom investeren in de band met de mantelzorger, vertelt verzorgende Olga. En dat kost ook weer tijd. Olga heeft op gezette momenten contact met de familie en belt maandelijks met de contactpersoon. Tijdens het werk houdt ze de familie goed in de gaten. Wordt het ze niet te veel? 'Op een gegeven moment ga ik in gesprek als ik zie dat ze overbelast zijn.'
Overbelaste mantelzorgers zorgen voor extra spanningen, blijkt uit onze enquête: zestig procent van de ondervraagden gaf aan een paar keer per jaar te maken te hebben met ongewenste situaties met mantelzorgers, zoals agressie, intimidatie, verbaal geweld, grensoverschrijdend gedrag.
Zestien procent zegt dit zelfs enkele keren per maand mee te maken. 'Familie kan verbaal soms niet prettig overkomen', schrijft een verzorgende. 'Bedreiging, schelden', schrijft een ander. 'Dat is vooral als mantelzorgers vinden dat hun naaste niet genoeg aandacht krijgt en er geen begrip is voor de werkdruk.'
Verplegenden en verzorgendenmaken zich met name druk over het (gebrek aan) regels en de onduidelijkheid over verantwoordelijkheden. Ze zijn bang om fouten in de schoenen geschoven te krijgen. 'Wat is formele zorg, wat informele? Iemand helpen onder de douche: is dat professionele zorg? Of is douchen dagelijkse verzorging?'
Er zijn daarover geen landelijke afspraken of regels. Tachtig procent van de ondervraagden zegt dat de instelling waar ze werken geen algemene afspraken heeft gemaakt over wat mantelzorgers wel en niet zelf mogen doen, of zegt niet op de hoogte te zijn van deze afspraken.
Dat leidt tot onduidelijkheid. 'Waarom heb ik gestudeerd?' schrijft een verzorgende in onze enquête. Meer dan de helft van de ondervraagde zorgmedewerkers zegt niet te weten wie verantwoordelijk is als een mantelzorger een foutje maakt. 'Je komt in een grijs gebied', vertelt verpleegkundige Janneke van Koperen. 'Wat mogen mantelzorgers? Waar ligt de verantwoordelijkheid? We zijn echt aan het pionieren.'
De vrijblijvende hulp van mantelzorgers botst met de sterk gereguleerde praktijk in de ouderenzorg. Dat blijkt bijvoorbeeld bij het gebruik van een speciale tillift, vertelt verzorgende Sandra. 'Wij hebben een tillift met een soort hangmatje waar je bewoners die veel bewegen toch veilig in kunt verplaatsen. Maar dat kan niet zomaar, want je beperkt ze in hun bewegingsvrijheid. En dus moet er een ergotherapeut aan te pas komen om te zeggen dat die lift kan worden gebruikt. Het is het spanningsveld tussen veiligheid en bewegingsvrijheid.'
Voor het zorgpersoneel zelf zijn er strikte regels over wat ze wel en niet mogen doen. Zo mogen alleen verpleegkundigen medische handelingen doen, zoals verzorging van een stoma. Verzorgenden doen de dagelijkse verzorging, en of een verzorgende een bewoner onder de douche mag zetten, hangt weer af van het opleidingsniveau of extra behaalde certificaten.
Mantelzorgers hoeven zich echter niet te houden aan de strikte protocollen. Zij mogen bijna alles doen, ook risicovolle handelingen, zoals injecties geven. Voorwaarde is dat dit ooit is aangeleerd door een zorgverlener en de afspraken hierover zijn opgeschreven in het medisch dossier. Mantelzorgers hebben geen 'big-registratie' en zijn niet gebonden aan minutieus vastgelegde beroepsregels in deze overgereguleerde sector. Verpleegkundigen en verzorgenden krijgen een andere rol, constateert hoogleraar Bianca Buurman, die ook voorzitter is van de v&vn. Zorgverleners moeten voortaan risico's bespreken en zien wanneer iemand bekwaam genoeg is om zorg te geven. Ook moeten ze signaleren of de mantelzorger niet overbelast raakt. 'Het is belangrijk dat verpleegkundigen en verzorgenden hier goed bij worden ondersteund. Wat hebben zij nodig?'
De hulp van mantelzorgers is zeker geen oplossing voor het personeelstekort, benadrukt ze. 'Zo moet je het niet zien. Ik zie het veel meer als een manier om de kwaliteit van leven te vergroten, omdat het voor cliënten heel vertrouwd kan zijn als een partner of familielid kan helpen bij bepaalde zorgtaken.'
Dat betekent ook dat er anders moet worden gekeken naar veiligheid en vrijheid, vindt Buurman. 'Het is het veiligst om mensen de hele dag te laten zitten, maar uiteindelijk gaan mensen daardoor ook achteruit en hebben ze misschien minder kwaliteit van leven. Dan accepteer je soms met de familie dat er risico's zijn, zoals een val. Het is wel belangrijk dat je hier met elkaar het gesprek over voert. Als iemand valt, dan is dit een gecalculeerd risico en niet een fout die de zorgverlener maakt.'
Verpleegkundigen en verzorgenden voelen zich niet altijd gedekt, merkt ook Buurman. 'Enerzijds leeft de vraag: wat als er iets misgaat? Maar het gaat ook over de vraag: hoe weet je of een mantelzorger bekwaam genoeg is om die zorgtaak op zich te nemen?'
'We zetten nu bij de lunchde broodmand op tafel en dan kan ook de familie gewoon een boterham mee-eten', vertelt een verpleegkundige in het Amsterdamse Sarphatihuis, waar ze het helemaal anders proberen te doen. De enige manier om mantelzorgers daadwerkelijk een oplossing te laten zijn, is de controle loslaten. Dus niet nog meer regels, maar minder. 'Ook bij het avondeten moeten we daar naartoe, niet meer van die afgemeten bordjes, maar gewoon schalen op tafel.'
In de woonkamer staan verschillende tafels waar de bewoners samen of in kleine groepjes kunnen eten. De muren hebben een gezellig behang en er staan antieke kasten tegenaan. In de hoek staat een oude jukebox. 'Voor bewoners met dementie kunnen dit soort dingen voor herkenning zorgen', vertelt collega Elisabeth die de activiteiten begeleidt.
Ze spreekt nu eerst uitgebreid met nieuwe bewoners, en daarna nog een keer met de familie erbij. Ze volgde een speciale gesprekstraining en liep mee bij een andere locatie van zorgorganisatie Amsta, waar ze deze techniek al jaren toepassen. Aan de hand van vaste thema's lopen ze het hele leven van de bewoner langs. De antwoorden schrijft ze op een groot papier, waarmee er inzicht is in iemands levensloop. Wie is zijn familie? Wie zijn zijn vrienden? Wie waren vroeger zijn vrienden? Wat vond hij altijd leuk om te doen? Wat vindt hij lekker om te eten? Welk beroep had hij? Aan welke kant van het bed ligt hij het liefst?
Zo'n gesprek duurt al snel anderhalf uur, zegt Elisabeth. 'Maar wat je ervoor terugkrijgt is fantastisch. Laatst bracht ik daardoor twee vriendinnen samen die elkaar al jaren niet meer hadden gezien, maar toevallig allebei op een andere afdeling in dit huis wonen. Het was prachtig', vertelt ze. 'De een had geen dementie, de ander wel. Maar de een hoefde maar één woord te zeggen en je zag in de ander haar ogen dat er een lampje ging branden. Ze wist wie er tegenover haar zat.'
In de nieuwe gesprekken komt ook de hulp van familie ter sprake. 'Sommige mensen willen graag wat doen en dan kunnen we daar afspraken over maken.' 'Zo wil een van de bewoners niet door ons gedoucht worden', vult een collega aan. 'Zijn dochter doucht hem nu, en dat gaat goed. Maar ik hoor ook een collega vragen hoe vaak hij dan moet gaan kijken. Kijken? Waarom zouden we dat doen? We moeten vragen: wat vindt hij fijn? We zijn zo gewend om alle risico's af te dekken. Maar dat moet je toch uit handen geven.'
De naam van verzorgende Sandra is gefingeerd, haar echte naam is bij de redactie bekend
'Je komt in een grijs gebied. Wat mogen mantelzorgers? Waar ligt de verantwoordelijkheid?'