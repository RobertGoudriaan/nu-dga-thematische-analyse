De graanschuur van Europa droogt uit Extreem weer

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
5 september 2024
Buzau- 'Ik denk dat van gemiddeld 600 kilo per hectare de zonnebloem nu voor ruim negentig procent aangetast is en de maïs honderd procent', zegt Gheorghe Calota, boer in de gemeente Balta Alba in Oost-Roemenië. 'De situatie is nijpend.'
Extreem weer veroorzaakt ongekende schade aan de landbouw in Roemenië - samen met Oekraïne Europa's graanschuur. Door gevoelstemperaturen van boven de vijftig graden op grondniveau verdrogen de planten die hier en daar nog groen zijn in enkele dagen. Zonnebloem- en maïsgewassen worden zwaar getroffen door hitte en droogte.
Er valt dit jaar extreem weinig neerslag op de vlakte van de provincie Buzau. De droogte, die al ruim vier jaar aanhoudt, vernietigt niet-geïrrigeerde gewassen voordat ze vrucht dragen. Zonnebloemen zijn nog niet half zo hoog als ze nu hadden moeten zijn. Hetzelfde geldt voor maïs.
'We liggen al vier jaar onder vuur', vertelt Liviu Baragan, burgemeester van het nabijgelegen Vâlcelele en zelf ook boer. 'De droogte houdt aan, een zeer agressieve bodemdroogte. Als God wil dat het volgend jaar regent, laten we dan geld hebben, laten we opnieuw zaaien.' Boeren zeggen dat 2024 het ergste jaar in dertig jaar zal zijn en dat de extreem lage graanprijzen hen op de rand van een faillissement duwen. Het ministerie van Landbouw heeft aangekondigd dit jaar droogtecompensatie te zullen verlenen, in totaal tussen de 500 en 600 miljoen euro. Elke boer krijgt tussen de 200 en 250 euro voor een hectare gewassen die door droogte zijn vernietigd.
Maar er zijn ook structurele oplossingen in zicht. Geïnspireerd door initiatieven in Israël en de VS is een proefproject gestart dat voorziet in het gebruik van water uit de zuiveringsinstallatie van Buzau voor de irrigatie van 30.000 hectare landbouwgrond. Groente- en graangewassen kunnen in de toekomst in vijf gemeenten in de provincie tijdens hittegolven worden geïrrigeerd met semi-gezuiverd water uit het rioleringsnetwerk. Om het afvalwater van de zuiveringsinstallatie naar de landbouwgronden te transporteren, moet een netwerk van kanalen, reservoirs en ondergrondse leidingen worden aangelegd.
De uitvoering van de werkzaamheden laat echter nog even op zich wachten. 'Ongeveer twee jaar, maximaal twee en een half jaar vanaf nu', aldus irrigatiespecialist Nicolae Maracine.
...