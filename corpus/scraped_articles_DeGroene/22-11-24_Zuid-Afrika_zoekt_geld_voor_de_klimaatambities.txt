Zuid-Afrika zoekt geld voor de klimaatambities

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
24 november 2022
Kaapstad- Eindelijk weer lof voor Zuid-Afrika. Tijdens de cop27klimaattop in Egypte presenteerde president Cyril Ramaphosa een ambitieus en gedetailleerd plan voor de energietransitie die zijn land moet wegsturen van het gebruik van steenkool naar klimaatvriendelijke alternatieven. Het Just Energy Transition Investment Plan kan bovendien als blauwdruk dienen voor andere niet-westerse landen die worstelen met de impact van de klimaatverandering en de eisen om de CO2-uitstoot te verminderen.
Zuid-Afrika is voor zijn energievoorziening grotendeels afhankelijk van steenkool, en het in Egypte gepresenteerde initiatief moet binnen vijf jaar de uitstoot van broeikasgassen drastisch omlaag brengen, onder meer door de productie van elektrische auto's, gasexploratie en investering in groene waterstof. De kosten zijn hoog, zo'n 84 miljard euro. Een deel daarvan is gedekt omdat de rijke landen Zuid-Afrika tijdens de cop26 al van 8,5 miljard euro hadden verzekerd, bedoeld voor de ontmanteling van kolencentrales, vergroting van het bestaande energienetwerk, economische impulsen voor de steenkoolstreken en introductie van duurzame energie. In Egypte zegden Frankrijk en Duitsland elk nog eens driehonderd miljoen euro toe.
Waar de rest van het geld vandaan moet komen is onduidelijk. In het plan worden mogelijkheden opgesomd om het tekort te dichten, maar zelfs dan blijft er een gat van 39 miljard euro over. Zuid-Afrika heeft een torenhoge staatsschuld, en een milieubelasting is slechts een druppel op de gloeiende plaat. De hoop is dat binnen- en buitenlandse investeerders ertoe bewogen kunnen worden om flink in het plan te investeren. Het probleem is dat het Zuid-Afrikaanse investeringsklimaat de laatste jaren door derating agenciesnaar junk-status is gedegradeerd. Maar anders dan zijn voorganger Jacob Zuma heeft president Ramaphosa aanzien in het Westen en hij is er ondanks alle economische tegenslagen in zijn ambtsperiode in geslaagd om buitenlandse investeringen aan te trekken.
Of dat voor de klimaatplannen ook zal lukken is de vraag. Binnen het regerende anc bestaat weerstand tegen het opgeven van steenkool als belangrijkste energieleverancier. Bovendien ziet de linkse factie de klimaatmaatregelen als een knieval voor het rijke, decadente Westen. In december vindt de vijfjaarlijkse anc-conferentie plaats waarbij de partij nieuwe leiders zal kiezen. Ramaphosa heeft zich beschikbaar gesteld. Krijgt hij onvoldoende steun, dan zal een populist hem waarschijnlijk opvolgen en hangen de klimaatplannen aan een zijden draadje.