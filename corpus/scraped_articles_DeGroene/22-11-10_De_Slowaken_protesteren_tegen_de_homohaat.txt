De Slowaken protesteren tegen de homohaat

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
10 november 2022
Bratislava- Er wapperen veel regenboogvlaggen in het centrum van Bratislava na de brute moord op 12 oktober op drie mensen vlak voor een gaybar in Bratislava. Homohaat was het motief voor de moord. Twee van de vermoorde mannen werkten in de bar, de derde was een bezoeker. Een vierde persoon raakte gewond door een kogel. De negentienjarige dader werd de dag na de moordaanslag dood gevonden, hij pleegde zelfmoord. In een afscheidsbrief stond dat hij aanvankelijk van plan was om meer homo's te vermoorden die hij 'zijn vijanden' noemde. De bar werd meteen na de aanslag bedolven onder de bloemen en er brandden kaarsen.
Daags na de aanslag werden twee zoenende mannen in een andere bar in Bratislava aangevallen en raakten ze licht gewond. Bovendien werden twee dagen daarna in de zuid-oostelijke stad Nitra twee andere zoenende homomannen op een bankje ernstig verwond door een aanval met een knuppel. Een van de twee gewonde mannen moest aan zijn kaak worden geopereerd.
Twintigduizend betogers kwamen half oktober naar het snp-plein, van oudsher de plek van protest in Slowakije. Ook op het presidentieel paleis wapperde een regenboogvlag, nota bene een week nadat in het parlement werd gestemd over een verbod op het tonen van deze vlaggen op openbare gebouwen. Het parlement stemde overigens nipt tegen zo'n verbod. De Slowaakse president Zuzana Caputov√° bood na de moord haar excuses aan aan de lhbti-gemeenschap: 'Sorry dat jullie je niet veilig kunnen voelen in dit land. De haat moet stoppen.'
De politiek is medeschuldig aan dit geweld, stelt de regering. De anti-lhbti-houding van de Slowaakse conservatieve oppositie leunt sterk op de invloed van de katholieke kerk in het land. De kerk strijdt al jarenlang actief tegen het homohuwelijk en tegen adoptie door lhbti-stellen. Toch is er wel een kentering te zien in de houding tegenover lhbti'ers. Er lijkt meer tolerantie te zijn en de grote opkomst bij de betoging onderstreept dat. Maar de regering moet een tweederde meerderheid in het parlement hebben voor legalisering van het homohuwelijk sinds een grondwetswijziging door de Conservatieve Partij in 2014.
Maar terwijl de houding in Bratislava langzaam verandert, is het op het behoudende platteland van Slowakije ondenkbaar dat het homohuwelijk geaccepteerd wordt. Bovendien wapperen in de hoofdstad Bratislava nu wel de nodige regenboogvlaggen, maar het aantal rood-witte vlaggen, de stadsvlag van Bratislava, is vele malen groter.