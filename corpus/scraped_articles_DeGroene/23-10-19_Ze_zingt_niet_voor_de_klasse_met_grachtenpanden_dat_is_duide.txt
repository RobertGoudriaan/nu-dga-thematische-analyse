'Ze zingt niet voor de klasse met grachtenpanden, dat is duidelijk' Working class hero Sophie Straat

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
19 oktober 2023
In 1994 kostte een koophuis in Nederland gemiddeld een kleine 93.000 euro. Dit jaar was de verkoopprijs van een bestaande woning, volgens het CBS, 416.000 euro. Dat zijn gemiddelden, berekend door heel Nederland bij elkaar te nemen. Op specifieke locaties krijg je specifieke prijzen. De vierkantemeterprijs in bijvoorbeeld De Pijp, Amsterdam, ligt op dit moment tussen 8556 (Zuid-Pijp) en 9665 euro (Oude-Pijp). De gemiddelde transactieprijs voor een koopwoning in De Pijp was afgelopen jaar 567.047 euro. Dat moet dan zo'n zestig vierkante meter zijn.
In 1994 werd in De Pijp Sophie Straat geboren. Sophie Schwartz is haar geboortenaam, Amerikaanse vader, Britse moeder. In haar gekozen achternaam klinkt een aspiratie door, of anders een sociaal-politiek verbond.
Op haar twintigste, vertelde ze inVolkskrant Magazine, verhuisde ze naar Den Haag om naar de Koninklijke Academie van Beeldende Kunsten te gaan. Haar docenten begrepen haar niet helemaal, 'en de leerlingen ook niet per se'. Nu is Den Haag niet idioot ver van Amsterdam, maar in de afstand merkte ze iets. Telkens als ze een weekendje terugging, zag ze hoe de wijk veranderde. In haar jeugd kende iedereen elkaar - het was een volkswijk, heel gemengd, iedereen speelde op straat. Maar nu merkte ze ineens: 'Er woonden alleen nog maar expats, de slager was een conceptstore geworden, mijn basisschool was nu een witte school en alles was ontzettend duur.'
Die constatering leidde tot een fotoproject, die foto's leken op een albumhoes en dan moest er dus ook maar een album komen, bedacht ze. En zo opeens, niemand zag het aankomen, ontstond er hippe meezingerige muziek met een Jordanees accordeon en Danny de Munkerige uithalen, maar dan over gentrificatie (een thema waar Hazes nooit aan toekwam):
'Want kijk ons dan, groen Amsterdam Met het hele gezin, en mijn nieuwe vriendin 'k Snap echt niet wat ik deed Voor ik mijn bakfiets kreeg'
Soms kregen de protestliedjes van Straat de vorm van een smartlap, maar niet altijd.De stad is van ons('Ik ben klaar met vertrutting van de stad') heeft een dancevibe, haar protestnummer over politiegeweld zingt ze op de zoete melodie van Fleetwood MacsEverywhere:Wat is het kut om agent te zijn.Haar doorbraaknummerTweede Kamer, over hoe je je als jonge vrouw amper vertegenwoordigd voelt door de zittende politiek ('Een boze man noem jij hysterisch/ een boze man is principieel/ en in ieder ministerie/ is altijd wel een man te veel') is pure ska.
Is Straat daarmee een held van de werkende klasse? In haar eerste nummers zit een nostalgie naar De Pijp zoals hij ooit was, maar ze bezingt geen nostalgie naar een oud en wit jaren-vijftig-Nederland. Veel oude Amsterdammers die haar op handen droegen, haakten af toen ze zich uitsprak tegen Zwarte Piet. Te progressief, blijkbaar.
Ze zingt niet voor de klasse met grachtenpanden, dat is duidelijk. Maar ze zingt dan ook niet alleen voor een klasse. Haar nummers zijn voor jonge studenten die ook niet meer weten hoe ze een huis kunnen vinden. Of voor jonge vrouwen die seksisme beu zijn. Of voor mensen van kleur die zich onveilig voelen bij de politie.
Wat dat betekent? Dat sociale klassen steeds mo eilijker vast te pinnen zijn op een opleidingsniveau, een politieke voorkeur, een eenduidige identiteit. Misschien is de sociale klasse van Sophie Straat simpelweg iedereen die niet moeiteloos 567.047 aftikt voor een appartementje in De Pijp. Dat belooft wat voor Straat, want dat lijkt een steeds grotere groep te worden.