In de schaduw van de Israëlische bezetting Nathan Thrall Een Palestijnse tragedie

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
26 september 2024
De Amerikaanse journalist Nathan Thrall schreef metEen dag uit het leven van Abed Salamaeen doorwrochte aanklacht tegen de Israëlische bezetting op de Westoever.
Milad, de zoon van dePalestijnse Abed Salama, kwam in 2012 door een verkeersongeluk samen met zeven anderen om het leven. Met zijn klas ging hij op schoolreis naar een speeltuin. De ochtend van het vertrek regende het hard. Sommige ouders twijfelden of het wel verstandig was in dit weer om hun kinderen op pad te sturen, maar wie kon er nee zeggen tegen hun kind als het lachend op en neer sprong met de zak snoep die hij de dag ervoor speciaal voor de gelegenheid had gekocht? De Amerikaanse journalist Nathan Thrall vertelt inEen dag uit het leven van Abed Salamawelke levens verknoopt en verscheurd raakten door het ongeluk. In de eerste plaats Abed Salama zelf natuurlijk, een Palestijn op de Westoever die werkt voor een Israëlisch telecombedrijf.
De rechter wees Ashraf als schuldige aan van het ongeluk. Hij reed die ochtend met een zware vrachtauto die hij nauwelijks wist te besturen de schoolbus tegemoet en knalde op hen in, waardoor de bus kantelde en in brand vloog. Het was roekeloos van hem om over een van de gevaarlijkste wegen van de Westoever te rijden met zo'n wagen. Omwonenden noemden de Jaba-weg ook wel de 'dodenweg' vanwege de vele ongelukken. Er zaten veel gaten in de weg en er was geen middenafscheiding of straatverlichting te bekennen. Het was vragen om problemen.
Maar Thrall gaat verder waar de Israëlische rechtspraak stopte, richting de kern van de Israëlische bezettingspolitiek. Hoe kan het dat de eerstehulpdiensten pas na een half uur arriveerden, waardoor omstanders zo veel mogelijk kinderen moesten zien te redden voor het vuur ze verzwolg?Een dag uit het leven van Abed Salamais een doorwrochte aanklacht tegen de Israëlische bezetting op de Westoever.
VoorEen dag uit het leven van Abed Salama,dat als ondertitel heeftEen Palestijnse tragedie,ontving de schrijver de Pulitzerprijs. In plaats van een noodlottige tragedie waarin niemand echt schuldig is, of binnen het recht na te gaan wie nalatig is geweest, laat Thrall aan de hand van persoonlijke vertellingen zien dat er een veel grotere en systematische nalatigheid ten grondslag ligt aan het ongeluk. Dat doet hij niet door simpelweg historische feiten op te dissen en interviews te verweven, maar door je mee te nemen in de beleving van meerdere omstanders. Van ouders die radeloos hun kinderen zochten bijvoorbeeld. Of van omstanders als Salem die op weg naar zijn werk als een van de eersten bij de gekantelde bus kwam en zo veel mogelijk kinderen probeerde te redden. Op hem kom ik nog terug.
De belangrijkste is Abed. Hij komt veel te laat aan op de plaats van het ongeval door de checkpoints en omwegen langs Israëlische nederzettingen die opstoppingen creëren voor Palestijnen, terwijl Israëli's aparte wegen hebben (de vertaling gebruikt Israëli ook als meervoudsvorm - een opmerkelijke keuze). Wanneer hij aan Israëlische soldaten om een lift vraagt, weigeren ze. Zodra hij aankomt, zijn alle slachtoffers al naar verschillende ziekenhuizen weggebracht - vooral door burgers, want ambulances, brandweermannen en politie waren er veel te laat bij. Hij rijdt van hot naar her, belt iedereen die iets zou kunnen weten om erachter te komen wat er met zijn Milad is gebeurd. Hij hoopt dat ze zijn zoon niet naar het Hadassah-ziekenhuis hebben gebracht. Daar is misschien de beste zorg, maar met zijn groene ID-kaart van de Westoever kan hij er niet naartoe.
Thrall neemt een lange aanloopdoor na een proloog over het ongeluk een tijd lang uit te weiden over het levensverhaal van Abed. Ook al voelt dat bij vlagen overbodig, de achtergrond van Abed geeft wel een inkijkje in hoe rap die kolonisatiepolitiek zich heeft ontwikkeld. Toen Abed zoals vele Palestijnse mannen tijdens de Eerste Intifada de gevangenis in moest, konden Palestijnen op de Westoever nog relatief makkelijk naar Gaza of Jaffa rijden, aan de kust, en weer terug naar huis. Maar na de Oslo-akkoorden kwam daar gauw verandering in. Het bezette gebied werd onderverdeeld in drie zones: zone A had de belangrijkste Palestijnse steden waarin er betrekkelijk veel Palestijns zelfbestuur is; zone B bestond uit kleinere steden waarin Israël over de veiligheid ging en de Palestijnse Autoriteit over administratieve zaken; zone C viel onder volledig Israëlisch bestuur. Zone C was goed voor ongeveer zestig procent van de Westoever, waaronder de Jaba-weg waar de schoolbus jaren later zou verongelukken.
Abed en andere Palestijnen merkten dat het om hen heen steeds benauwder werd. Nederzettingen bleven groeien en vestigden zich steevast in de heuvels rondom Palestijnse steden zoals Anata, waar Abed woonde. De afscheidingsmuur werd opgetrokken waardoor Palestijnen niet meer naar de kust konden. De muur sneed dwars door Oost-Jeruzalem heen, met als gevolg dat een aantal wijken die gemeentelijk bij Jeruzalem horen, feitelijk achter de muur mag verpieteren. Verhuizen uit deze wijken betekent je blauwe identiteitskaart afstaan die je iets meer rechten geeft, dus blijft men er liever wonen, ondanks de toezichtloze economie die na de muur ontstond rond drugs en afgedankte bussen en vrachtwagens. Elders op de Westoever ging de werkgelegenheid ook achteruit, omdat Israël de voorkeur gaf aan arbeidsimmigranten uit Zuidoost-Azië. Ten slotte zag Abed hoe er verschillende wegen kwamen voor verschillend verkeer, zodat kolonisten de checkpoints konden omzeilen. Palestijnen moesten het doen met verwaarloosde wegen als de Jaba-weg, die de Israëlische onderminister van Defensie aan de Amerikaanse ambassadeur uitlegde als 'apartheidswegen'.
Sommigen zien in dit snelveranderende systeem van toestemmingen en vergunningen een ingenieus en vooropgezet plan van de Israëlische staat om de Westoever te verkruimelen en onder de duim te krijgen, maar Thrall laat ook goed zien hoe iedere beslissing met veel gesteggel tussen Israëlische partijen en belanghebbers gepaard gaat. Verre van een masterplan is het een onduidelijk pakket aan concessies dat in ieder geval altijd de machthebber moet uitkomen. Het resultaat is een lappendeken van procedures en regels die de schijn geven van orde, maar eigenlijk het arbitraire karakter van iedere daad verdoezelen. Om te begrijpen hoe deze lappendeken wordt toegepast, moet je inderdaad jarenlang onderzoek doen, zoals Thrall deed, of erin zien te overleven zoals Abed en anderen.
Neem bijvoorbeeld kolonel Saar Tzur, die op de plaats van het ongeval arriveerde omdat het Israëlische leger verantwoordelijk is voor de veiligheid in zone C. Tzur is een ambitieus man die zijn tanden stukbeet op het gebied tussen Jeruzalem en Ramallah. Het was het meest onoverzichtelijke deel van de lappendeken, één groot stedelijk gebied waar joden en Palestijnen van alle statussen pal naast elkaar woonden, 'hij [kon] nauwelijks zeggen waar het ene eindigde en het andere begon'. Juist vanwege deze onoverzichtelijkheid was het een lievelingsroute voor aanslagplegers in Israël, die hij moest zien te verijdelen. In plaats van de regels minutieus toe te passen, gooide hij het liever op een verbondje met Ibrahim Saar van de Palestijnse Autoriteit. Zo gaf hij bijvoorbeeld toestemming aan Ibrahim Saar van de PA om het busongeval af te handelen, ook al waren ze midden in Zone C waar de PA juridisch gezien niets te zoeken had. In ruil voor zulke vriendendiensten zorgde Ibrahim ervoor dat de relletjes in de Palestijnse voorsteden stopten zonder dat Tzurs soldaten hoefden uit te rukken.
Het is niet makkelijk omde ingewikkelde kluwen van regels en gunsten inzichtelijk te maken voor lezers die niet bekend zijn met het gebied. Toch lukt Thrall het met uitzonderlijke scherpte en in weinig pagina's (en met de nodige landkaarten). Het duurt even voor hij op gang komt, maar hij beantwoordt alle vragen die in de rechtszaal en de media nooit gesteld zijn. Waarom moest de schoolklas over de Jaba-weg? Waarom had die weg straatverlichting noch middenafscheiding? Waarom bestuurde Ashraf een ongekeurde vrachtwagen, kwamen de Palestijnse hulpdiensten zo laat aan, en schoten Israëlische soldaten of kolonisten niet eens te hulp, terwijl ze maar anderhalve kilometer verwijderd waren van het ongeval?
Hiermee plaatst Thrall zich in het genre van de aanklachtliteratuur, zoalsMax Havelaarvan Multatuli enZe hebben mijn vader vermoordvan Édouard Louis. Net als bij deze werken zit het retorische gif in de staart van het verhaal. Al vat Abed Salama de aanklacht in het midden van het verhaal al bondig samen. Hij draait door als hij de hulpdiensten pas ziet arriveren wanneer hij en de inmiddels overleden leraar al alle kinderen uit de bus hebben gehaald. 'Jullie hebben ze vermoord! Jullie hebben onze kinderen vermoord!' schreeuwde hij naar iedere verpleegkundige, politieagent of brandweerman, of die nu Palestijns was of Israëli. Het verschil: Palestijnen hadden een excuus, zij moesten langs opgestopte wegen en mochten niet eens zonder toestemming van Israël de Jaba-weg op. De Israëli's hadden geen excuus. Het duurde niet lang of een vijftal Israëlische soldaten sloegen Salem in elkaar. Tien dagen bracht hij in het ziekenhuis door met schade aan beide nieren en verschoven tussenwervels in zijn rug.
Nathan Thrall,Een dag uit het leven van Abed Salama. Vertaald door Ineke van den Elskamp, Cossee, 240 blz.