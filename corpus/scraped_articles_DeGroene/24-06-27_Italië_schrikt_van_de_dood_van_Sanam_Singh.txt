Italië schrikt van de dood van Sanam Singh

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
27 juni 2024
Rome - Caporalatois het Italiaanse woord voor het inzetten van zwartwerkers op het land, een praktijk waar de Italiaanse landbouw voor een belangrijk deel op draait. Over heel Italië zijn het er zo'n driehonderdduizend, zwaar onderbetaalde migranten die zonder rechten of papieren, twaalf uur per etmaal zwoegen in de brandende zon voor vier tot vijf euro per uur.
De 31-jarige Indiër Sanam Singh was een van hen, afkomstig uit de regio Punjab, zoals bijna alle zwartwerkers in het door Mussolini ontgonnen landbouwgebied rond de stad Latina, vijftig kilometer ten zuiden van Rome. Het is de streek waar de buffel-mozzarella vandaan komt. Toen Sanam Singh drie jaar geleden met zijn vrouw Sony via de clandestiene route over zee naar Italië kwam, sliepen ze aanvankelijk in een buffelstal. Maar ze hadden zich opgewerkt tot een golfplaten hutje en wachtten vol hoop op hun papieren, waar volgens de 'werkgever' aan werd gewerkt - alleen het schoot niet op.
Vorige week gebeurde er iets verschrikkelijks met Sanam Singh. Zijn arm werd afgerukt door de machine waarmee de aardbeien in de velden met plastic worden afgedekt, om een soort kas te creëren. Toen de Italiaanse 'werkgever' Antonello Lovato (37) zag wat er aan de hand was, nam hij als eerste alle telefoontjes in beslag van de overige Indiërs die er schreeuwend omheen stonden. Ook van Sony, de vrouw van Sanam. Toen laadde hij iedereen in zijn gesloten vrachtwagentje en deponeerde de hevig bloedende Sanam op de stoep voor het golfplaten hutje, met zijn afgerukte arm ernaast in een fruitkistje. En reed hard weg, om eerst thuis even te douchen, en vervolgens zijn vrachtauto van het bloed te reinigen.
Doordat de ambulance veel te laat werd gewaarschuwd, kwam ook de traumahelikopter uit Rome te laat. Sanam Singh overleed vorige week woensdag in het San Camillo Forlanini-ziekenhuis in Rome aan zijn bloedingen. Was de ambulance meteen vanaf de velden gebeld, dan had hij gered kunnen worden. 'Maar ik was bang, want ze hebben allemaal geen papieren', verklaarde Antonello Lovato, die voor de Italiaanse belasting 111 euro per jaar omzet, maar in werkelijkheid een paar miljoen verdient met zijn veertig hectare land waarop negen clandestiene Indiërs non-stop werken.
Iedereen in Italië weet dit, zeker ook alle regeringen die deze praktijken al decennialang toestaan.