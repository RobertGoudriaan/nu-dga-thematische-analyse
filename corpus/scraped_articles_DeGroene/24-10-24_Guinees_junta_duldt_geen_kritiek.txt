Guinee's junta duldt geen kritiek

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
24 oktober 2024
Conakry- Bijna een jaar had de vrouw van de Guinese kolonel Celestin Bilivogui geen idee wat er met haar man was gebeurd. Het enige wat ze wist, was dat hij door leden van de veiligheidsdiensten was meegenomen, kort na een gevangenisuitbraak in november vorig jaar.
Daarna werd het stil. De autoriteiten reageerden niet, Bilivogui's advocaten hoorden niets. Tot de vrouw een anoniem belletje kreeg. Of ze het lichaam van haar man kon komen identificeren. Tegen lokale media vertelde Laouratou Bangoura hoe ze zich naar een militair kamp in Conakry had begeven.
In het mortuarium van een ziekenhuis trof ze haar dode man. Een uitleg kreeg ze niet van de aanwezige militairen.
Het begint bijna gewoon te worden in het Guinee van Mamady Doumbouya, de boomlange generaal die in 2021 de macht greep. Zo was er in juni al de mysterieuze dood van zijn voormalige nummer twee, die volgens sommigen een tegencoup voorbereidde. Twee weken nadat deze generaal was vastgezet en veroordeeld voor 'desertie en illegaal wapenbeheer' was hij plots dood. 'Een hartstilstand, mogelijk door langdurige stress', volgens het autopsierapport.
Of neem de arts uit Kankan. De man werd onlangs opgepakt nadat hij een portret van de juntaleider zou hebben verbrand. Ook hij stierf in zijn cel, oorzaak onbekend. Toeval, wellicht. Al deed de lokale prefect anders vermoeden toen hij bij de onthulling van een monument voor Doumbouya waarschuwde dat als iemand zou proberen dit te besmeuren of vernielen, diegene 'hetzelfde lot zou ondergaan als díe ander'.
Voor Guineeërs is het duidelijk: drie jaar na de coup is de junta niet van plan haar macht op te geven. Wie hen daarbij in de weg zit, moet vrezen voor zijn of haar vrijheid, of erger. Niet gek dat mensenrechtenorganisaties en de oppositie alarm slaan over het lot van twee van Guinee's meest bekende pro-democratie-activisten.
Oumar Sylla en Mamadou Billo Bah werden ruim drie maanden geleden thuis meegenomen door de veiligheidsdiensten. Sindsdien is ook van hen niets meer vernomen. De regering ontkent daar iets mee te maken te hebben en liet de openbaar aanklager op televisie een onderzoek aankondigen. Daarna bleef het stil.
'Dit komt neer op een gedwongen verdwijning', schreven tien VN-rapporteurs onlangs in een open brief aan het regime. Doumbouya en de zijnen trekken zich daar weinig van aan. Die zijn druk met Doumbouya's kandidatuur bij de aanstaande verkiezingen - al weet niemand wanneer die zijn.