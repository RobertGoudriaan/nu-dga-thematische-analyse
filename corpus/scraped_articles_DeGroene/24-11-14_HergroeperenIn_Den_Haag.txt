Hergroeperen In Den Haag

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
14 november 2024
Afgelopen woensdagochtend, toen ik direct na het ontwaken mijn telefoon greep en las dat Donald Trump de Amerikaanse presidentsverkiezingen overtuigend ging winnen, schoot een grap door mijn hoofd die na de zoveelste teleurstellende verkiezingsuitslag vaak viraal gaat op sociale media. Is het mogelijk dat we tijdens de coronapandemie ongemerkt allemaal de pijp uit zijn gegaan en nu leven in een verfijnde, maar desondanks ondraaglijke hel?
Desi Lydic, host van het satirische nieuwsprogrammaThe Daily Show,gaf een terechte reactie op de nasleep van de nederlaag van Kamala Harris. Ze riep uit dat ze gek werd van alle analyses over de vermeende fouten van Harris die ertoe zouden hebben geleid dat ze verloor. We moeten het hebben, zei Lydic, over waarom Trump won en wat dát zegt. Toch wakkert het verlies van Harris, ook op ons continent, het debat verder aan over de beste strategie om antidemocratische en antirechtsstatelijke politici te verslaan. Het naar voren schuiven van een gematigde kandidaat, in combinatie met het vaak en veel uitspreken van morele afschuw, lijkt niet te werken. Maar wat wel?
In Nederland bestaat in politiek en media opvallend veel aanhang voor de theorie dat antirechtsstatelijke politici vooral de macht gegeven moet worden, omdat hun populariteit dan snel zal afnemen. Laat hun glans maar uitdrogen in de zon! Door hun incompetentie, is het idee, zullen ze hun kiezers teleurstellen, die daarna zullen terugkeren op het nest van de middenpartijen. Voor deze theorie was al nauwelijks bewijs, maar de winst van Trump is zelfs de ultieme nekslag. Zijn eerste termijn had er dan toe moeten leiden dat hij zich voor het leven volledig politiek gediskwalificeerd zou hebben, met als summum zijn rol bij de bestorming van het Capitool.Look where we are now.
Een alternatieve strategie is het imiteren van de tegenstander, met als doel het afsnoepen of terughalen van stemmen. In ons land heeft de VVD hier duidelijk voor gekozen. Er zijn voorbeelden te over, maar de afgelopen tijd werd opnieuw duidelijk dat VVD-leider Dilan Yesilgöz nog altijd probeert Geert Wilders rechts in te halen op migratiethema's. 'Het mag van ons nog strenger!' is haar reactie op PVV-plannen. Of ze verwijt Wilders niet zijn voorstellen of retoriek, maar dat hij niet of te langzaam 'levert'. Het zegt eigenlijk al genoeg dat oppositiepartijen in Kamerdebatten over rechtsstatelijke kwesties hun pijlen hoofdzakelijk op de NSC richten. Kennelijk is de oppositie er intussen van doordrongen dat bij de VVD momenteel nauwelijks nog rechtsstatelijk geweten te vinden is, zeker niet als het aankomt op migratie en asiel.
Maar het is de vraag of deze imitatiestrategie de oplossing is. Yesilgöz zou bij uitstek moeten weten dat het niet zo eenvoudig ligt. Haar politiseren van asiel en gezinshereniging heeft vooralsnog geleid tot electoraal succes voor de PVV, die tot op de dag van vandaag de grootste partij is in de peilingen. Van een succesvolle strategie is tot dusverre geen sprake.
Ook zijn er steeds meer wetenschappelijke studies die aantonen dat het overnemen van radicaal-rechtse standpunten door middenpartijen geen electorale vruchten afwerpt. Zo vond een internationale politicologische studie uit 2022, waarin de strategieën van 350 middenpartijen in 108 contexten werden vergeleken, geen aanwijzingen dat een dergelijke imitatiestrategie de politieke aantrekkingskracht van radicaal-rechtse partijen verzwakt. Integendeel zelfs, schrijven de onderzoekers, als de data iets laten zien, dan is het dat het die aantrekkingskracht juist versterkt. Het eindoordeel van de onderzoekers was dat het overnemen van radicaal-rechtse standpunten door middenpartijen'fruitless in the best case, and (...) detrimental in the worst case'is.
Bij het lezen van onderzoeken naar de effectiviteit van het imiteren van radicaal-rechts borrelt bij mij bovendien de vraag op of je een politieke tegenstander daadwerkelijk kunt verslaan door hem te kopiëren. Het nettoresultaat is dat je de tegenstander wordt die je eerder om principiële redenen bestreed. Wat is daar het voordeel van, zelfs als het zou leiden tot een electoraal succes? Het zou winnen door te verliezen zijn.
Hoe dan ook, het is duidelijk dat de politieke krachten die de democratie en rechtsstaat willen beschermen, wereldwijd en zeker ook in Nederland, zich moeten hergroeperen en heroriënteren op een nieuwe weg vooruit. Daarvoor is kritische reflectie op de rol en effecten van onze sociale media en andere informatiekanalen noodzakelijk. Anders blijven we inderdaad verdoemd, als Sisyfus in de Tartarus, het duistere stuk van de Griekse onderwereld.
Onze kwelling is dan geen steen, maar het stuitende verschijnsel dat we er collectief niet in slagen het publieke gesprek te laten gaan over de grote politieke vraagstukken van onze samenlevingen. Met als gevolg dat wij in een tijd van (onder meer) ongekende klimaatverandering, oorlogen met grootschalige gruweldaden, ongereguleerde AI en enorme sociaal-economische ongelijkheden, de macht steeds opnieuw geven aan politici zonder verantwoordelijkheidsgevoel, respect voor wetenschappelijke feiten en rechtsstatelijke besef.
Kun je een politieke tegenstander daadwerkelijk verslaan door hem te kopiëren?