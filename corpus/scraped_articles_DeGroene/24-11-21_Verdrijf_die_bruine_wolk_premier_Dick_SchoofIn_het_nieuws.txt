Verdrijf die bruine wolk, premier Dick Schoof In het nieuws

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
21 november 2024
'Ik zou van iedereen een helder antwoord willen hebben op de volgende drie vragen', zei Geert Wilders ooit op een uitslagenavond. 'Drie vragen, alsjeblieft, geef een helder antwoord, die onze partij, de PVV, definiëren.' Wat volgt zijn vragen over meer of minder Europese Unie en meer of minder PvdA. 'En de derde vraag is, en ik mag het eigenlijk niet zeggen want er wordt aangifte tegen je gedaan en misschien zijn er zelfs D66-officieren die je een proces aandoen.' Na al dat voorbehoud stelt hij zijn laatste vraag: meer of minder Marokkanen?
De zaal scandeert minder en Wilders zegt toe het te gaan 'regelen'. Hij werd ervoor veroordeeld, al zou het hem niet afremmen. Sterker nog, in het hart van de macht zetelen op dit moment bewindspersonen die hebben verklaard de uitspraak nog altijd aan te hangen. En na deze week zou je kunnen stellen dat Wilders aardig op weg is: de enige persoon met een Marokkaanse achtergrond in dit kabinet is verdwenen - dat is er in ieder geval al eentje minder.
Het is belangrijk om te markeren dat de vertrekkend staatssecretaris Nora Achahbar geen 'sneeuwvlokje' is, de kreet die rechts graag gebruikt voor zij die cultureel overgevoelig zijn of om het hardst roepen dat ze gediscrimineerd worden. Als oud-officier van justitie was ze volgens bekendentough on crime,iemand van de lijn dat je dingen 'niet zomaar moet accepteren'. Maar wat zij vorige week in de ministerraad hoorde was haar toch te bont.
In de ministerraad van maandag 11 november viel het meerdere nsc'ers plots op dat teksten die ooit waren voorbehouden aan radicaalrechts, nu ook van VVD'ers kwamen.
Verschillende bronnen rondom het kabinet en bij diverse coalitiepartijen bevestigen dat er 'zeer heftige dingen' zijn gezegd die je 'racistisch zou kunnen vinden'. En dat die uitspraken niet alleen van PVV'ers kwamen. Het toont een patroon dat al langer zichtbaar is: de taal van Wilders is overgenomen, zoals er wel meer van Wilders is overgenomen. Zie op pagina 12 in dit nummer hoe Den Haag steeds scherper tegenover de stad Amsterdam is komen te staan en centrumrechts steeds luider roept om het inperken van liberale verworvenheden.
Wat er precies in de ministerraad is gezegd is moeilijk te achterhalen en voor we dat zeker weten is het wijs om daar voorzichtig mee om te springen. Wat we wel zeker weten is dat er boven de belangrijkste vergaderzaal van het land een zeer sterke verdenking van racisme hangt. En dat het aan premier Dick Schoof is om er alles aan te doen om die bruine wolk weg te nemen. Dat kan hij doen door of heel scherp te vertellen wat er is gezegd en daarbij toe te lichten of dat volgens hem racisme is óf door stellig te ontkrachten dat het is gezegd.
Voorlopig kwam Schoof nog niet verder dan de frase 'er zijn geen racisten in het kabinet'. Daarmee is niet de vraag beantwoord of er racistische dingen zijn gezegd. Vrijdagnacht, na een bijnakabinetsval, werd de premier gevraagd of er inderdaad 'kutMarokkanen' en 'halalvreters' is gezegd. Hij wilde er niets over kwijt. 'Het zou zomaar zo kunnen zijn dat die uitspraken niet zijn gedaan.' Om vervolgens toe te voegen: 'Maar ik kan en mag daar niks over zeggen.'
De uitspraak dat er geen racisten in het kabinet zitten is niet nieuw. Begin juli, tijdens zijn eerste grote debat, had Schoof het al eens gezegd. 'Er zitten geen racisten in dit kabinet.' Als hij die uitspraak wil handhaven is er duidelijkheid nodig. Het makkelijkste zou zijn om de notulen van de ministerraad te openbaren, iets waar de oppositie om vraagt. Zoiets moet je niet lichtzinnig doen, het mag geen gewoonte worden, maar het is in dit geval de enige gepaste route. Pas dan kun je handhaven dat er geen racisten in dit kabinet zitten.
Het is de enige manier waarop je die bruine wolk kunt verdrijven.
Voorlopig kwam hij nog niet verder dan 'er zijn geen racisten in het kabinet'