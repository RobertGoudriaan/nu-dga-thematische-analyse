Marja Pruis

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
10 november 2022
In de filmNarcosisliggen Fedja van Huêt en Thekla Reuten samen in bed, ik zeg het maar even op z'n onomwondenst. Ze liggen op hun rug, zij aan zij, te kijken naar het plafond van de kamer die hun slaapkamer gaat worden, in het huis dat hun huis gaat worden. Het is een bouwval, dat huis, je moet er doorheen kijken om te zien wat het zou kunnen worden. Het plafond van de slaapkamer is ook typisch zo'n grijzig vlak waarvan het stucwerk aan het loslaten is, de slierten en flarden hangen erbij.
Ze vertellen elkaar wat ze zien in die grillige patronen, ik weet niet meer wat ze zeggen, een beer, of een mannetje met een puntmuts, een heel continent, een bergkam, dat soort dingen. Waar het om gaat is dat ze daar liggen, loom en landerig zoals alleen geliefden dat kunnen, tijd speelt geen rol, morgen is voor ons, volgend jaar ook. Ieder woord dat van de lippen van de ander komt wijst daarnaar vooruit, is een gelofte groter dan het ja-woord.
De scène zo uitschrijven en die betekenis erin leggen is eigenlijk al te veel. In de film is het een van de vele momenten, onnadrukkelijk verweven met dagelijks gehannes, boterhammen smeren, vluchtige zoenen, kinderen rennend, bomen die blad verliezen, de autoklep die openspringt. Alles is licht en geladen tegelijk. Als de zoon in een oud bureau zoveel jaar later een fotomapje vindt met daarin close-ups van een grijzig vlak met slierten en flarden, heeft hij geen idee waarnaar hij kijkt. Hij gooit het terug de bureaula in, wij toekijkers krijgen amper de tijd om er gedachten aan te wijden.
Ik zag het mapje en dacht aan mijn eigen mapjes. Boodschappen voor het nageslacht, maar niet heus. Ik denk dat ik dat het mooiste vond aanHet lied van ooievaar en dromedarisvan Anjet Daanje, de zwerftocht van een aantekeningenboekje met cijfers en tekeningen die door iedere eigenaar anders begrepen worden. Het zit ook inLeaving the Atocha Stationvan Ben Lerner. De vriendin die zich vastklampt aan de getallen in het schriftje dat haar broer achterliet na diens dood, alsof ze er op een dag achter zou kunnen komen wat hij haar nog wilde zeggen. Het schrift is haar kostbaarste schat, zolang ze de boodschap niet kan lezen is ze in contact met haar broer.
'Wat zei ze dan? Je moet tochietsweten?'
Anton Steenwijk die inDe aanslagwordt geconfronteerd met de wanhoop van de achterblijver. Achter diens rug de vergeelde kaart van Duitsland, op het bleke blauw van de zee de vage, lichtrode afdruk van een mond. Ik denk echt nog wel eens aan die kus, met gestifte lippen erop gedrukt om voor altijd te blijven voelen.
Terwijl ik dit schrijf is de veiling aangekondigd van de inboedel van Joan Didion. Met een simpele klik op de link beland je in de virtuele catalogus en stap je in wat haar wereld was, de flarden ervan, de slierten. Twee tafelbellen van glas, een rode en een blauwe, een verzameling schelpen, een stapel onbeschreven notitieboekjes, haar Céline-zonnebril. De betekenis mag je er zelf bij verzinnen, al helpt de AmerikaanseHarper's Bazaaralvast een handje. De schelpen zouden een voor een vergaard zijn, als herinnering aan wandelingen met lang-verledenvrienden met wie ze nieuwe ideeën en oud verdriet deelde. O ja. Voor twaalfhonderd dollar zou je zomaar in het bezit kunnen komen van haar Creuset-pannen, met aanbrandplekken en al.
Ik had het niet gedacht, maar het schijnt dat Didion geweldig kon koken. Zo timide als ze in het een-op-eencontact was, zozeer floreerde ze in gezelschap. Ze was de perfecte gastvrouw, zo wil de overlevering. Ik merk dat ik blijf hangen bij de tafelbellen, die rode en die blauwe. Nooit eerder een gedachte aan gewijd, maar opeens staan ze bol van betekenis. In een glashelder visioen zie ik mezelf iedereen aan tafel rinkelen, het geluid reikend tot aan gene zijde.
'En heb jij toen gehuild?''Ja zeg, allicht'
Harry Mulisch,De aanslag