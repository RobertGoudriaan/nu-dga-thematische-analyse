Lentesneeuw

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
14 maart 2024
Bij gebrek aan rouwrituelen is het gezamenlijk lezen van rouwboeken misschien een nieuw ritueel. InEn steeds is alles erzoekt Marjoleine de Vos naar 'taal voor het onzegbare'.
De iep voor het raamvan mijn werkkamer is omgehakt. Ademloos heb ik toegekeken hoe in een klein kwartier de boom werd ontleed: eerst de takken weggeknipt, vervolgens de stam omgezaagd. En toen: leegte.
De dagen voor de kap waren aan de takken kleine, violetrode bloemen ontsproten, de eerste aankondiging van de lente. In april zouden groene trossen zaden uitdrogen tot doorzichtige vliezen. En dan, elk jaar sneeuw midden in het voorjaar - de vallende, ronddwarrelende iepenbloesem. Zeventien jaar oud was ik toen die lentesneeuw betekenis kreeg. Met mijn All Stars schopte ik de weken na de begrafenis door de hopen zaden aan de randen van de stoep. Waarom nu al, schreeuwde ik stilletjes tegen de dorre zaden. Waarom was jij zo vroeg doodgegaan?
Sindsdien is de iep mijn anker in het jaar. Als de groene zaden verdrogen, voel ik het naderen van zijn sterfdag. Elk jaar, dit jaar voor de vijftiende lente, haal ik mijn voeten door die bergen iepenzaden, schoppend tegen het gemis. Het is mijn eigen, individuele rouwritueel. Soms helpt het bij het gemis, soms doet het me nog eenzamer voelen. Niemand weet ten slotte waarom ik door de hopen bloesem ga.
De dood - en collectieve rouwrituelen - zijn verdwenen uit het dagelijks leven, stelt de Koreaans-Duitse filosoof Byung-Chul Han inThe Disappearance of Rituals(2019). De westerse wereld kent nog rituelen voor de eerste zeven dagen na de dood - de advertentie in de krant, de begrafenis - maar daarna zijn de rouwenden op zichzelf, en de bloesem, aangewezen.Bij gebrek aan gezamenlijke gebruiken om het gemis te dragen, zoeken rouwenden naar nieuwe manieren om het verdriet vorm te geven. Wetenschappers speuren naar chemische verklaringen voor de fysieke pijn van het verlies, psychiaters pathologiseren langdurig verdriet, de influencer maakt het gemis productief met een 'persoonlijke' Instagram story.
En: lezers zoeken troost bij boeken van rouwenden die hun voorgingen. Bij schrijvers die hun verdriet omzetten in autofictie of memoir, boeken die de lezer vergezellen in de weken, maanden, jaren na de begrafenis en haar geruststellen - óók dit gevoel gaat weer voorbij.
In de bestsellerlijst staan dan ook regelmatig boeken over Het Grote Verlies, zoals recentelijkEn steeds is alles er: Over missen en herinneren, vanNRC-medewerker Marjoleine de Vos. In het essay over rouw zoekt De Vos volgens de achterflap naar 'taal voor het onzegbare'. Soortgelijke aanprijzingen waren eerder al te lezen opBluets(2009), het gelauwerde rouwonderzoek van Maggie Nelson, en Sheila Heti's experimentele rouwromanPure Colour(2022). En niet te vergeten de rouwklassieker, Joan DidionsThe Year of Magical Thinking(2005).
Hoewel deze rouwboeken stilistisch en structureel sterk van elkaar verschillen, komen de overpeinzingen van het verlies van de rouwenden veelal overeen. Alle auteurs zijn op zoek naar taal om het verlies in te vangen, weer te geven. Het gemis is bij hen allen het sterkst voelbaar bij herinneringen aan de kleine, alledaagse dingen (De Vos: 'Hij pakt een boek uit de kast, hij is op sokken, het geroutineerd zorgvuldige van de beweging van zijn hand, hij zegt iets, je hoort de klank van zijn stem - maar wat zegt hij?'). Maar er is ook de obsessie om de leegte op te vullen (Nelsons verzamelhonger naar blauwe objecten, en de hang naar herhaling, altijd maar hetzelfde wandelrondje van Didion door Central Park) en een haast mystieke relatie met de natuur (Heti's protagonist Mira verandert van verdriet in het blad van een boom).
Het verlangen naar rituelen is eveneens een vast thema in het rouwboek. Over de joodse traditie om na de begrafenis in zwarte kleding, zonder schoenen, het gezicht bedekt, thuis te blijven, schrijft De Vos: 'Ik zou willen dat wij dat ook deden en dat ik niet naar verjaardagen zou hoeven met dat gat vanbinnen. Afleiding heet het en dat is natuurlijk goed, maar hangend boven de afgrond van het verdriet sta je enigszins buiten de wereld.'
Bij gebrek aan zulke ankers, gewoontes die mensen helpen, zoekt De Vos antwoorden, naar verheldering van wat ze ervaart. 'Misschien is missen dát dan', schrijft ze, verklarend als een wetenschapper, 'dat de zintuigen niets meer te doen krijgen.'
Rituelen, schrijft Byung-Chul Han, zijn symbolische handelingen die, in tijden van rouw, de eenzaamheid opheffen die overweldigende emoties meebrengen. Proza als dat van De Vos doorbreekt eveneens de isolatie van de rouwenden. De schrijver geeft woorden aan gevoelens die lezers zelf nog niet konden benoemen. De Vos' essay zit er vol mee, zoals: 'Metaforen als "leegte" - je gebruikt ze eerst niet, want het gevoel heeft aan zichzelf meer dan genoeg, te veel, het borrelt over de randen heen van wat verdraaglijk is. Alles is zo hevig aanwezig en afwezig tegelijk.'
Rondom de boeken verzamelen de rouwenden zich, ze vormen leesclubs, vinden elkaar op online fora, wisselen ervaringen uit op basis van de gezamenlijke taal van De Vos, Heti, Didion en Nelson. Zo bezien is rouwlezen misschien een nieuw ritueel, een gemeenschappelijk verlangen in een nieuwe jas.
Maar de kracht van het traditionele ritueel, schrijft Byung-Chul Han, is dat er geen communicatie nodig is. Zo'n ritueel kenmerkt zich door herhaling, doorvanzelfsprekendheid,en geeft zo structuur aan een wereld die voortdurend verandert. De taal in rouwliteratuur biedt houvast, iets waar de lezer zich aan vast kan klampen, in de wetenschap dat anderen zich ook in de woorden herkennen. Een rouwboek dwingt de lezer opnieuwhaarrelatie met verdriet te onderzoeken; het draagt haar daarbij iets op, maar niet zoals een lichaam of een zwijgende groep dat kan.
Waarom moest de iep weg, vroeg ik aan de man van de gemeente die de stam in stukken zaagde. De boom was instabiel, zei hij. Zo is het ook met nieuwe rituelen, zoals het rouwlezen. Het nieuwe rouwritueel is solitair, en daarmee, net als iepen in verzakkende Amsterdamse straten: wankel.
AnnaleenL Louwes | Marjoleine de Vos MARJOLEINE DE VOS En steeds is alles er: Over missen en herinneren Van Oorschot, 80 blz.