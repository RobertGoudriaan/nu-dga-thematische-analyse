Ankie (2001)

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
14 maart 2024
Het meest herkenbaar in het stuk vind ik de vraag wat erger is: mee naar de bovenwereld worden genomen, of naar de onderwereld. Soms voelt het alsof de eetstoornis me een kant op trekt die ik niet uit wil, maar soms ook mijn omgeving. Ik wil zelf de beslissing kunnen nemen.
Na de middelbare school ging ik voor een tussenjaar met een vriendin naar Australië. Daar heb ik heel veel gedronken. Als gevolg daarvan kreeg ik verschillende black-outs en gebeurden er een paar nare dingen. Toen ik terug was, realiseerde ik me dat ik de controle over mezelf was kwijtgeraakt. Dat kwam binnen als een mokerslag. Ook was ik door dat drinken aangekomen. Ik begon te lijnen en dat nam langzaam maar zeker extremere vormen aan. Mensen hadden heel lang niet door dat ik een probleem had. Ik deed alsof ik normaal at, maar liep of sportte urenlang om calorieën te verbranden. Of ik kocht eten en gooide de helft weg terwijl ik deed alsof ik alles had opgegeten. Ik sprak er met niemand over, deels uit schaamte. Als mensen al iets meenden op te merken, ontkende ik of reageerde ik boos.
Op een gegeven moment werd ik niet meer ongesteld. Ik was daar stiekem best trots op. Ik wilde een meisje blijven, me verre houden van seksualiteit, niet volwassen worden. Maar toen ik mijn beste vriendin vertelde over het uitblijven van mijn menstruatie, stuurde ze me naar de huisarts. Die verwees me door en op dat moment realiseerde ik me dat ik toch echt iets aan mijn eetprobleem wilde doen. Er waren wachtlijsten voor klinieken en om de tijd te overbruggen volgde ik groepstherapie. Daaraan namen mensen deel met uiteenlopende problemen. Dat heeft me meer geholpen dan specifieke therapie voor anorexia. Ik leerde emoties herkennen en erover praten. En ruimte innemen. Daarvoor had ik het idee dat ik alleen ruimte mocht innemen als ik iets goeds had gedaan.
Ik zit nu in het laatste stuk van mijn behandeltraject. Ik moet per week een halve kilo aankomen. Daarnaast actief ingaan tegen alle eetregels die ik in mijn hoofd heb bedacht. Me realiseren dat het niet eng is om te eten. Als ik een paar weken niet aankom, moet ik stoppen met de behandeling, en dat is voor mij wel een stok achter de deur. Zo wordt het cirkeltje langzaam wat groter. Als er iets gebeurt wat me boos of verdrietig maakt, wordt het weer wat kleiner. Op zo'n moment zoek ik weer controle in het eten. Ik moet nog leren dat ik er mag zijn met alles wat ik ben - ook met mijn onredelijkheid of boosheid. Soms ben ik bang dat ik altijd restregeltjes in mijn hoofd zal houden. Ik wil zo graag helemaal vrij zijn.
Esqua (2004)
Van mijn derde tot mijn achtste woonde ik op Curaçao. Mijn ouders waren veel weg en mijn oudere broer en ik hadden een au pair. Die wisselde elk halfjaar en dat betekende dat ik me steeds opnieuw moest hechten. In die tijd ontstond het gevoel van niet gezien worden. Terug in Nederland pestten de andere kinderen me. Ze vonden me dik, noemden me een varken. Het maakte me onzeker.
Op de middelbare school kreeg ik voor het eerst een paniekaanval. Vlak voor een wiskundetoets kon ik niet meer ademen en werd het zwart voor mijn ogen. Op een bepaald moment bleef ik thuis of zat ik een paar uur buiten op een bankje en zei dat ik naar school was geweest. We zijn hulp gaan zoeken bij een kliniek. Daar stelden ze vast dat ik autisme heb en kreeg ik medicatie tegen de angst. Er ging een wereld voor me open. Ik vroeg aan mijn moeder: 'Is dit hoe normale mensen leven?'
Ik stapte over naar een kleinschalige school met meer vrijheid. Toen kwam corona. Overal werd reclame gemaakt voor gezond eten. Geen koekjes, geen snoepjes, geen ongezonde dingen meer. Daar begon het mee. En ik ging work-outs doen op mijn kamer. Afvallen werd mijn nieuwe doel. Het was fijn, met mijn autisme en in zo'n onzekere tijd, om ergens grip op te hebben. Ik begon calorieën te tellen en mijn eten af te wegen. Ik kreeg complimenten over mijn uiterlijk, wat voor mij bevestigde dat ik goed bezig was.
Ik had veel SOLK (Somatisch Onvoldoende verklaarde Lichamelijke Klachten), dat was begonnen met die paniekaanvallen. Voor onderzoek kon ik terecht in een kliniek bij het Erasmus Medisch Centrum. Daar zagen ze hoe weinig ik at en hoeveel ik bewoog en kwamen ze tot de conclusie dat ik een eetstoornis had. Ondertussen voelde ik me prima, want door mijn ondergewicht had ik nauwelijks emoties en ook geen last van angst en paniek. Na twee maanden haalden mijn ouders me naar huis. Ze zagen me zienderogen achteruit gaan.
Ik kreeg therapie bij de ggz, maar dat hielp niet zo. De diëtiste gaf me een lijst met het vereiste aantal calorieën per maaltijd, maar zo hou je het calorieën tellen in stand. Ik kwam wel aan, maar mentaal deed het niets. Ik wilde graag een hulphond, maar die zou ik zelf moeten uitlaten. Alleen was ik te ondervoed om te mogen lopen. Het vooruitzicht van een hulphond was een motivatie om aan te komen. Maar toen die er eenmaal was, ging het mis. Ik raakte totaal overprikkeld. Hij is na een dag of wat weggegaan, en toen verdween ook mijn motivatie om te eten.
Ik viel enorm af en ben opgenomen in het ziekenhuis. Daar kreeg ik sondevoeding en dat voelde gek genoeg heel fijn. Anderen namen de controle over. Ik hoefde even nergens over na te denken. Eenmaal thuis trok ik de sondevoeding er toch weer uit en bereikte ik het laagste gewicht ooit. Ik ben toen naar een kliniek in Halsteren gegaan en de behandeling daar heeft mijn leven gered. Ik heb mijn behoeften achter de eetstoornis leren herkennen, zoals het verlangen om gezien te worden. In de kliniek ben ik op een gezond gewicht gekomen, maar de gedachte aan eten, sporten, afvallen: het zit nog allemaal in mijn systeem. Ik ben nog twee dagen per week in behandeling. Mensen met autisme hebben minder kans om volledig te herstellen, omdat bij hen de controlebehoefte zo sterk leeft. Maar ik hoop en geloof dat ik het ga redden.