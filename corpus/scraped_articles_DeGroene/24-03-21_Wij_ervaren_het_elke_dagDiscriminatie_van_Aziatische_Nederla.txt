'Wij ervaren het elke dag' Discriminatie van Aziatische Nederlanders

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
21 maart 2024
Aziatische Nederlanders hebben vaak te maken met racisme en discriminatie. De helft van de mensen van Chinese komaf werd er het afgelopen jaar mee geconfronteerd, blijkt uit het eerste grote onderzoek.
Zomaar wat ervaringenvan Aziatische Nederlanders tijdens de coronapandemie: 'Wij kwamen een winkel uit en toen botsten we bijna tegen drie of vier jongeren op die daar op straat renden. Plotseling renden ze hard de andere kant op terwijl ze naar ons wezen en dingen zeiden met "virus" en "corona". Het was nogal duidelijk dat ze bedoelden dat wij dat virus zijn of hebben.'
'Mensen, niet alleen witte mensen maar ook andere mensen van kleur, maakten openlijk coronagrappen over ons. Anderen liepen met een grote boog om ons heen, omdat ze bang waren dat we hen zouden besmetten, enkel omdat we een Aziatisch uiterlijk hebben. Ze duwden hun kinderen bij ons weg of draaiden hun rug naar ons toe om de kans op besmetting zo veel mogelijk te beperken. Mensen gedroegen zich enkel op deze manier naar ons omdat we Aziaten zijn.'
Er werden lollig bedoelde liederen gemaakt waarin Chinezen de schuld kregen van de pandemie. 'Het komt allemaal door die stink-Chinezen', was een zin uit een nummer van een radio-deejay dat tot veel ophef en petities leidde die massaal werden ondertekend. Er werden zelfs meerdere Aziatische Nederlanders mishandeld, zoals de vrouw uit Tilburg die er iets van zei toen dat lied werd gezongen in de lift waarin zij stond.
Het past bij een breder bewustzijn als het gaat om ongelijkheid en racisme. Tijdens de coronapandemie gebeurde er namelijk nog iets: wereldwijd en ook in Nederland gingen mensen massaal de straat op om zich te laten horen tegen racisme tijdens de Black Lives Matter-protesten.
Dat Aziatische Nederlanders te maken hebben met racisme en discriminatie valt niet meer te ontkennen. Maar wat is de omvang? Tot nu toe was toch de gedachte dat Aziaten in Nederland een modelminderheid vormden; ze veroorzaken geen problemen, lijken zelf geen problemen te ervaren, werken hard, klagen nooit en zijn relatief hoog opgeleid. Over alle racistische drek waar ze mee te maken hadden, hoorde je ze niet of amper. Een grap over Chinezen, dat moest toch kunnen?
Na alle incidenten tijdens de pandemie was het Farid Azarkan, toenmalig Kamerlid van
Denk, die de regering middels een motie verzocht een grootschalig onderzoek uit te laten voeren naar de omvang van anti-Aziatische discriminatie. Want opvallend genoeg is dat nooit eerder gedaan, terwijl Aziaten een lange geschiedenis kennen in Nederland en er wel veelvuldig onderzoek is gedaan naar discriminatie van Nederlanders met roots in Turkije, Marokko, Suriname of de Antillen.
Tot deze week. Want het onderzoek - waar ook de bovenstaande ervaringen uit komen - dat in opdracht van het ministerie van Sociale Zaken en Werkgelegenheid is uitgevoerd door de Universiteit van Amsterdam en Hogeschool Fontys Pedagogiek, is afgerond. De onderzoekers hebben 2500 mensen in Nederland met een (Zuid-) Oost-Aziatische afkomst een enquête laten invullen en 36 diepte-interviews afgenomen.
De uitkomsten zijn even schokkend als veelzeggend. Ruim één op de drie (36 procent) heeft het afgelopen jaar zonder twijfel discriminatie ervaren. Als ook mensen worden meegenomen die twijfelen of een situatie discriminatie betrof, dan is het percentage nog hoger, namelijk 43. Mensen met een Chinese achtergrond maken het vaakst discriminatie mee, namelijk de helft van hen (52 procent). Dat is 'vergelijkbaar met de omvang van ervaren discriminatie bij de meest gestigmatiseerde groep in Nederland (mensen met een Marokkaanse herkomst)', schrijven de onderzoekers. Bij mensen met een Indonesische achtergrond ligt dit lager, namelijk zestien procent. Bij Nederlanders met een migratieachtergrond uit overige (Zuid-)Oost-Aziatische landen is het meer dan vier op de tien (42 procent). Ongeveer evenveel als Nederlanders met een Turkse, Surinaamse of Antilliaanse achtergrond.
'Een vergelijking is gemaakt met eerder onderzoek naar ervaren discriminatie bij andere etnische minderheidsgroepen in Nederland', schrijven de onderzoekers.
De onderzoekers haddenzelf ook niet verwacht dat Aziatische Nederlanders zo vaak met racisme en discriminatie te maken hebben. Althans, bijna alle onderzoekers. Voor YongQi Cong, verbonden aan de UvA, was het geenszins een verrassende uitkomst. 'Omdat ik zelf natuurlijk ook discriminatie ervaar en ik veel vrienden heb met een eveneens Aziatische achtergrond. Wij hebben het heel vaak over de ervaringen die we hebben met discriminatie. En ik merk in mijn persoonlijk leven dat mijn niet-Aziatische vrienden verbaasd zijn als ik dat vertel. "O, echt waar?" Of: "Maar dat komt waarschijnlijk niet vaak voor?" En dan zeg ik: "Nee, het komt heel regelmatig voor." Dat kunnen ze dan amper geloven.' Maar, benadrukt ze: haar persoonlijke ervaringen hebben geen invloed gehad op de resultaten van het onderzoek.
Net als bij de respondenten uit het onderzoek, waarin dezelfde methode is gebruikt als in eerdere onderzoeken naar discriminatie, heeft Cong vaak met racisme en discriminatie te maken in de openbare ruimte. 'Het gebeurt gewoon heel vaak dat mensen lollig bedoelde dingen naar ons roepen tijdens het voorbijfietsen of ons laten schrikken door "ni hao" of "ching chang" te schreeuwen.' Volgens de respondenten zijn andere dingen die vaak geroepen worden: 'loempia', 'sambal bij', 'ching chang chong' of variaties hierop.
Wat Cong ook opvalt is dat als ze racistisch wordt bejegend, niemand in de omgeving iets zegt of degene die de opmerking maakt daarop aanspreekt. 'Ik denk dat mensen misschien denken: o, dat is maar een gek die dat roept of het is maar een grapje. Maar eigenlijk gebeurt het dus heel vaak. Bijna alle Aziatische mensen die ik ken hebben zoiets meegemaakt.'
Waarom juist Aziatische Nederlanders veel te maken hebben met discriminatie? Haar collega Allard Feddes, ook verbonden aan de UvA, zegt: 'Wat we weten uit de literatuur is dat een gevoel van dreiging, en die kan symbolisch of realistisch zijn, vaak een oorzaak is van discriminatie. "Mensen komen uit een ander land en ze veranderen onze cultuur, onze normen en waarden", is dan de angst. Dat is symbolische dreiging. Er kan ook een realistische dreiging zijn die meer te maken heeft met zaken als huisvesting en werkmogelijkheden.'
Wat vaak terugkomt, zegt Feddes, is dat mensen die zichtbaar niet bij de eigen groep horen te maken krijgen met discriminatie. 'Daar zijn wij mensen eigenlijk heel erg op gebouwd, om dat snel te herkennen en mensen snel in hokjes in te delen. Daarnaast heb je dan triggerfactoren en gebeurtenissen in de wereld die mensen aanzetten tot discriminatie. En hier hebben we natuurlijk een duidelijke link met Covid-19, met veel media-aandacht over de mogelijke rol van China.'
Hij trekt een vergelijking met de aanslagen op de Twin Towers op 11 september 2001. 'Toen werd de moslimgemeenschap telkens weer geassocieerd met terreur, dreiging, gevaar en nam de discriminatie jegens hen toe. Psychologisch onderzoek wijst uit dat er in ons brein linkjes aangemaakt worden. Die linkjes worden dan steeds sterker tussen deze groep en de "dreiging" waar die voor zou staan. Tijdens de coronapandemie en door alle aandacht die uitging naar China en Chinezen kun je zeggen dat zij ineens werden gezien als een gevaar. Het werd letterlijk gezegd door de Amerikaanse president Trump. En op een bepaald moment heb je die boodschap niet eens meer nodig, maar roept het zien van een persoon meteen dat beeld of die emotie op.'
Daar komen de stereotiepebeelden bij die Nederlanders hebben van Aziaten in het algemeen en Chinezen in het bijzonder: ze werken hard, klagen niet, zijn nederig, competent, maar worden ook gezien als koud en kil.
Wat niet helpt is dat er weinig bekende Nederlandse Chinezen zijn en we ze ook in de Nederlandse cultuur weinig zien, of het moet zijn in stereotiepe beelden zoals meneer Cheung inIk hou van Hollandof Ping Ping inFC Kip. Schrijver en journalist Pete Wu is met zijn boekDe bananengeneratieen het tv-programmaPete en de bananeneen van de weinige Aziatische stemmen in het publieke debat en hij zwengelde mede de aandacht voor anti-Aziatisch racisme aan.
Opvallend is dat Indonesische Nederlanders die al langer in Nederland verblijven een stuk minder discriminatie ervaren, terwijl dat niet geldt voor Nederlanders met een Chinese herkomst of deelnemers aan het onderzoek met een overige (Zuid-)Oost-Aziatische herkomst; zij ervaren een gelijke mate van discriminatie ongeacht de lengte van het verblijf in Nederland, aldus de onderzoekers. Cong: 'Dat heeft te maken met herkenbaarheid. Tijdens ons onderzoek gaven mensen van Chinese herkomst of overige (Zuid-) Oost-Aziatische achtergrond vaker dan mensen afkomstig uit Indonesië aan dat ze herkenbaar waren als zodanig. We hebben in interviews gehoord: "Men weet niet dat ik Indonesische roots heb, ze denken dat ik uit Zuid-Europa kom." Als zij op straat lopen, denken mensen niet dat ze er niet bij horen en anders zijn. Dan ervaar je natuurlijk minder discriminatie.' Minister Karien van Gennip van Sociale Zaken en Werkgelegenheid heeft in een reactie op het onderzoek laten weten: 'Voor mensen van (Zuid-) Oost-Aziatische herkomst zijn de resultaten van het onderzoek helaas geen verrassing. Nu is voor iedereen zichtbaar op welke schaal deze discriminatie plaatsvindt. Het zorgt voor erkenning, maar geeft vooral een opdracht aan ons als samenleving. Discriminatie moet stoppen! Of het nu gebeurt op straat, in het onderwijs of bij het vinden van werk. Niemand mag anders behandeld worden op basis van uiterlijk of herkomst.'
Volgens de onderzoekers YongQi Cong en Allard Feddes is bewustwording een eerste stap. Cong: 'Zowel voor de overheid, het ministerie, als voor burgers in Nederland, om te weten dat een grote groep mensen in Nederland discriminatie ervaart, dat wij dit gewoon elke dag ervaren. Daar begint het mee.' Feddes zegt dat er ook op individuele gevallen actie moet worden ondernomen. 'Als je iets meemaakt, meld het. En daar moet vervolgens ook echt iets mee gedaan worden.'
Joris van Gennip / ANP | Betoging tegen discriminatie van mensen met een Aziatisch uiterlijk op het Museumplein, Amsterdam, april 2021