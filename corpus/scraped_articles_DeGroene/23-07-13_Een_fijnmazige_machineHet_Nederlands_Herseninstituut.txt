Een fijnmazige machine Het Nederlands Herseninstituut

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
13 juli 2023
Voor de neurowetenschap biedt AI grote kansen in de strijd tegen ziekten en aandoeningen. Maar van het idee dat technologie het menselijke brein snel zal inhalen, is in de verste verte geen sprake. 'De hersenen zijn veel intelligenter ontworpen dan algoritmes.'
Zeven jaar geleden plofte ereen uitnodiging van de secretaresse van Elon Musk in de mailbox van Pieter Roelfsema, wetenschappelijk onderzoeker gespecialiseerd in ogen aan het Nederlands Herseninstituut. De gefortuneerde ceo van onder meer PayPal, Tesla en SolarCity wilde een neurotechnologiebedrijf oprichten dat implanteerbare hersencomputerinterfaces zou ontwikkelen. Of Roelfsema naar Californië wilde komen om daarover van gedachten te wisselen.
'Natuurlijk was ik nieuwsgierig', zegt Roelfsema, die inmiddels Dick Swaab als directeur van het instituut is opgevolgd. 'Door artificiële intelligentie zijn we op mijn vakgebied in een wetenschappelijke versnelling terechtgekomen, met op afzienbare termijn mogelijk grote doorbraken. In 2012 kon voor het eerst een kunstmatig netwerk heel ingewikkelde plaatjes herkennen, een transformatie van pixels naar concepten. Dat was het moment waarop wij tegen elkaar zeiden: hé, nu verandert er echt iets. Het netwerk is inmiddels bijna net zo goed als het humane, en wordt misschien zelfs beter dan dat.'
Roelfsema nam het vliegtuig, bezocht Musk thuis, maar is niet met hem in zee gegaan. 'Ik zou dan Amsterdam en dit prachtige instituut achter me hebben moeten laten.'
Neurolink Corporation, zoals Musks bedrijf heet, kreeg vorig jaar toestemming van de Amerikaanse gezondheidsautoriteiten om hersenchips te testen op mensen. In Amsterdam voert Roelfsema ondertussen proeven met hersenimplantaten uit op apen, en de verwachting is dat ze die binnenkort kunnen gaan testen bij mensen. 'De apen krijgen in hun brein duizend elektroden die elektrische signalen sturen naar de hersencellen in de primaire visuele cortex, de zogeheten V1 − het eerste schakelstation dat visuele informatie tot beelden verwerkt', zegt hij in zijn werkkamer op het instituut, dat aan de achterkant van het Amsterdam UMC is gevestigd. 'Door hersencellen te prikkelen blijkt een aap in staat te zijn om eerst pixels en vervolgens concepten te onderscheiden.'
Zijn ambitie is om uiteindelijk twintigduizend elektroden, of meer, te kunnen implanteren, zodat je vele malen meer en preciezere informatie naar binnen brengt. Dit is groot nieuws voor mensen die later in hun leven blind zijn geworden, waardoor de verbindingen voor het zien zijn aangelegd. Een rudimentaire vorm van het gezichtsvermogen keert terug door een kunstmatig systeem van zelflerende algoritmes; een bril met een cameraatje op de neus die draadloos verbinding maakt met een hersenprothese. 'Ze kunnen dan de contouren van mensen, voorwerpen, of in de verte bijvoorbeeld gebouwen, en bewegingen onderscheiden. Dat is spectaculair.'
Zo'n prothese wordt nu in Amsterdam in samenwerking met Spaanse onderzoekers ontwikkeld en wellicht lukt het de onderzoeksgroep van Roelfsema eerder dan het team in Californië. 'Het gaat hoe dan ook gebeuren, vergis je niet. Hetzelfde geldt nu al voor dwarslaesie: iemand krijgt een chip in het brein die hersencellen prikkelt en signalen afgeeft in het ruggenmerg als hij denkt: ik wil weer gaan lopen. Wereldwijd zijn er al tien mensen met zo'n implantaat die kleine pasjes kunnen zetten.'
Sinds de lancering begin dit jaarvan de tekstgenerator ChatGPT lijkt iedereen zich ineens af te vragen wat op de langere termijn de impact van AI-systemen op de mensheid zal zijn. In een open brief pleitte een groep van elfhonderd prominenten uit de wetenschap en de techsector, onder wie Elon Musk, voor een rem van een half jaar op de razendsnelle 'risicovolle' ontwikkeling van niet-humane systemen die misschien wel slimmer zijn dan mensen. De pauze moet volgens hen gebruikt worden om veiligheidsmaatregelen op te stellen voor de omgang met zelflerende AI.
Voor de fundamentele wetenschap is de toepassing van technologie die grote hoeveelheden data verwerkt, categoriseert en analyseert echter al jaren staande praktijk. 'De algoritmische vertaalmodellen zijn weer een nieuwe fase in een ontwikkeling die is begonnen met visuele netwerken. Het zaadje daarvan is al geplant in de jaren tachtig', zegt Roelfsema.
Een stop inlassen in deze ontdekkingstocht - Roelfsema denkt er even over na. 'Je wil niet dat de geavanceerde technologie in handen van een paar bedrijven komt, zoals nu al het geval is. Dáár moet je in elk geval iets tegen doen. En als je bewust kiest voor het nemen van eventuele risico's, dan moet je het goed juridisch en ethisch begeleiden. Maar het is een wetenschapper eigen om door te gaan, altijd over de horizon te kijken.'
Onze hersenen zijn de spil van deze ontwikkeling en dat maakt neurowetenschap bij uitstek tot het vakgebied van de toekomst. Alles wat we doen, denken, beleven, voelen en motorisch en hormonaal in ons lichaam aansturen, ligt besloten in onze biologische cockpit onder het schedeldak, zo'n honderd miljard zenuwcellen met honderdduizend kilometer verbindingen daartussen. 'Hoe dat precies werkt, proberen wij hier te ontrafelen - we weten vooral nog héél veel niet', zegt Roelfsema. 'AI kan ons daarbij helpen, naast de andere beproefde technische middelen, zoals eeg en fMRI.'
Op het instituut wordt gewerkt met de modernste technieken: optogenetica, twee-foton-microscopie, virale vectoren, laser-dissectie-microscopie of micro-array-screening. En er is een superresolutiemicroscoop waarmee de drie Nobelprijswinnaars voor Scheikunde van 2014 werken. Met dit type microscoop konden zij kleinere deeltjes bestuderen dan eerder mogelijk was met een optische microscoop: een betere resolutie dan de helft van de golflengte van het licht, een resolutie die tot dan toe werd beschouwd als het maximaal haalbare. Daarvoor ontvingen zij de prijs der prijzen.
Daarnaast zijn er nog altijd proefdieren nodig, zoals muizen en apen, om de werking van basale processen in het levende brein te onderzoeken. En van de mens zelf: post-mortem-weefsel van donoren. In de Hersenbank, door Dick Swaab in 1985 opgezet, liggen vijfduizend menselijke biopten opgeslagen. 'Je hebt gezonde en zieke hersenen en als je die naast elkaar legt, kun je er steeds beter achter komen wat oorzaken zijn. Het is een schatkist vol informatie', zegt Roelfsema.
De Hersenbank wordt volgens hem steeds belangrijker omdat er met menselijk hersenweefsel zoveel meer aan onderzoeken gedaan kan worden dan twintig jaar geleden. 'Het materiaal is klinisch en pathologisch al goed gedocumenteerd en daar wordt nu AI op losgelaten. Als je bedenkt hoe we dat daarvoor deden, dan is het een feest. Vroeger spitten we pakken patiëntendossiers door, eindeloos, pagina voor pagina met door artsen handmatig opgetekende symptomen, om te weten wat de voorspelling was van een bepaald type testje. Traag, saai monnikenwerk.'
Roelfsema spreekt over kruisbestuiving: enerzijds versnelt AI het bestaande onderzoek, anderzijds zijn de algoritmes voor een deel geïnspireerd op de wijze waarop het biologische brein is opgebouwd. 'Ons brein bestaat uit processors die continu input krijgen, daar vervolgens iets van bakken en de geselecteerde informatie doorsturen naar een volgende laag in de hersenen. Veel stappen die AI-systemen gebruiken om van pixels naar concepten of beeldherkenning te gaan, lijken bijvoorbeeld op de stappen die onze hersenen ondernemen om hetzelfde voor elkaar te krijgen. AI is hulpwetenschap die in alle takken van de wetenschap zijn entree krijgt. Voor onderzoekers die het zien of het denken willen begrijpen is het meer dan dat, het is een model voor hoe de hersenen werken, en dus ook omgekeerd.'
Op het instituut werken ruimtweehonderd  wetenschappers die zijn gebundeld naar deelgebied in zeventien groepen. Zij doen onderzoek naar bijvoorbeeld slaap, obesitas, depressies en neuropsychiatrische aandoeningen, gentherapie, het empathische brein. In een lange gang hangen aan de muur posters met schema's van hun bevindingen die zijn gepubliceerd in vakbladen alsNature,NeuronenScienceof die zijn gepresenteerd op congressen. De deuren van de werkkamers staan open, de een zit te lezen, de ander zit met de benen op tafel ontspannen te bellen.
Maarten Kole houdt zich bezig met elektrofysiologische metingen op allerlei plekken in één zenuwcel. Op een schap achter zijn bureau staat tussen de boeken en stapels vakbladen prominentAxon,hét standaardwerk voor zijn specialisme. Een axon is een lange uitloper aan het cellichaam. Het boek dateert uit de jaren tachtig van de vorige eeuw en Kole mompelt dat hij van plan is de opvolger ervan te schrijven. Veel tijd heeft hij er niet voor, want zijn dagen brengt hij voornamelijk door in het lab, hoewel voor wetenschappers geen kantooruren bestaan en zij in de avonduren en weekenden werken aan publicaties.
In zijn laboratorium worden hooggespecialiseerde metingen op nanometerniveau gedaan met behulp van glaspipetten en fluorescerende stoffen. Bijzonder, want er zijn maar een paar laboratoria in de wereld die elektrische spanning via kleur zichtbaar kunnen maken. 'Tussen onze oren zit in feite een elektriciteitscentrale', zegt Kole. 'Ik kijk naar signaalverwerking in een cel en naar de samenwerking met de gliacellen, cellen die zenuwcellen ondersteunen. Dat is belangrijk voor alles wat er in het zenuwstelsel gebeurt, de tachtig miljard zenuwcellen communiceren permanent met elkaar via korte elektriciteitsgolfjes. Maar die zijn ook weer onderhevig aan plasticiteit, waardoor signalen worden gereorganiseerd. Dit zeer ingewikkelde biologische zenuwstelsel kunstmatig imiteren, is nog een enorme uitdaging. AI laat zich er slechts door inspireren.'
AI vreet bovendien enorm veel energie. 'Als je onze informatieverwerking en creativiteit met computers deels gaat nabootsen, heb je per actie en per individu ontzettend veel energie nodig', zegt Kole. 'Vraag je Siri om een simpele handeling te verrichten, dan wordt dat berekend via servers in Amerika, en die ene actie kost de hoeveelheid energie die vergelijkbaar is met een uur licht dat brandt. Het design van dit soort computers komt neer op brute rekenkracht. De hersenen zijn veel intelligenter ontworpen. De manier waarop wij berekeningen maken, informatie opslaan en veel informatie weggegooien - het brein ruimt permanent op - kost héél veel minder energie. Wij zijn geëvolueerd tot een fijnmazige, superefficiente machine: het brein.'
In het lab tegenover zijn werkkamer toont hij hoe hij de meting van de interactie tussen neuronen en gliacellen verricht. In een glaasje liggen op een nylongaasje en in een zoutoplossing plakjes hersenen die een dag in leven worden gehouden door toevoer van zuurstof. Uitvergroot geprojecteerd op een computerscherm ogen de stukjes muizenhersenen als een maanlandschap: grijzige, wollige kraters en piramiden. 'Het ligt geordend en ook chaotisch', zegt Kole. 'Wij zijn vooral geïnteresseerd in wat er uit de kraters komt.' En wijzend op een rondje: 'Kijk, de nucleus, waar alle genen zitten.'
Dat het brein plastisch is, laat hij ook zien op het beeldscherm: onder aan elke krater een knalgroen streepje, ze worden zichtbaar door de transgene muis. 'Dat is het startpunt van activiteit, het wordt korter, langer, je ziet hoe het zich aanpast onder invloed van activiteit. Als de muis veel prikkels binnen krijgt, past het zich verder aan, om een soort balans te creëren terwijl die informatie opslaat. Met deze micrometing zie je al dingen veranderen, laat staan op nano-celniveau. Maar als het nog kleiner wordt, kom je in het domein van de kernfysica, en dat is een ander vakgebied.'
De onderzoeksgroep van Kole is speciaal geïnteresseerd in het stofje myeline, een vettig laagje isolatiemateriaal rond de zenuwuitlopers - axonen − dat ervoor verantwoordelijk is dat de spanningsgeleiding, en daarmee de informatie-uitwisseling, tussen zenuwcellen soepel en snel verloopt. In mensen met de ziekte multiple sclerose (MS) wordt dat stofje afgebroken. Kole ontdekte tijdens het turen door de microscoop al dat er in de myeline nog nanoruimtes zijn. Meten is weten, is het adagium in de wetenschap, en zijn ontdekking is een ministapje richting een mogelijke genezing van deze spierziekte. Dat past in het doel van het Herseninstituut: door te sleutelen aan het brein een bijdrage leveren aan oplossingen om ziekte en aandoeningen te genezen. En niet: sleutelen aan de gezonde mens, met intenties die een dystopische wereld oproepen.
'Elon Musk zei toen ik hem bezochtin 2016: AI is een bedreiging voor de mensheid', vertelt Roelfsema. 'Volgens hem zal in het vriendelijkste scenario toekomstige AI ons nog accepteren als een soort huisdieren. Maar onze rol zal verder uitgespeeld raken. Dat vond ik nogal onrealistisch. Hij had het erover om in onze hersenschors, die bestaat uit zes lagen, een zevende laag met elektronica aan te brengen, zodat we een beetje mee kunnen komen. Door onze eigen intelligentie een extra boost te geven, weren we ons tegen de overmacht van technologie. Dat beweert hij nog steeds.'
Zeker, hij vindt die futuristische gedachtegang op zich boeiend: hybride vormen van menselijke en kunstmatige intelligentie, waarop ethici zeggen: ho, stop. Maar het is niet het wetenschappelijke probleem waar hij zijn tijd aan wil besteden. 'Het instituut is fundamenteel wetenschappelijk georiënteerd: we willen weten hoe de hersenen werken. Punt.'
De komende decennia zal zijn ploeg onderzoek doen naar hersencodes, en nieuwe kennis inzetten voor mensen met hersenziekten, blindheid, verlamming. Implantaten inbrengen gaat daartoe behoren. 'Het tintelt voor mij als wetenschapper', zegt hij.
Roelfsema denkt toch even hardop na over de impact van de snel voortschrijdende technologie op de mens. Als blinden door een hersenchip weer kunnen zien en mensen met een dwarslaesie weer kunnen lopen, wat is dan een volgende optie? Meer digitale hulpmiddelen om sneller taal te leren? Waar ligt de grens tussen biologisch en kunstmatig? Wordt de mens dan overgenomen door robots, en is dat 'zevende laagje' nog niet zo'n gek idee?
'Zeker, op sommige deelonderwerpen heeft AI
ons verslagen', zegt hij. 'Schaken, in zes uur speelde de computer miljoenen potjes tegen zichzelf en werd beter dan de wereldkampioen. Dat was een shock. Ook het strategische spelletje Go werd digitaal gewonnen van de wereldkampioen. In taal was de mens dominant, en nu is er ChatGPT. We moeten dus elke keer ons best doen om beter te zijn. We experimenteren met deze instrumenten, en uiteindelijk creëer je de kans op de komst van een fundamenteel nieuwbeingdie er totaal anders uit zal zien dan levende materie. Maar we weten het niet.'
Kordaat zegt hij: 'AI is in bepaalde dingen heel goed geworden. Maar het menselijk brein is superieur, en dat heeft te maken met flexibiliteit, veel tegelijk kunnen doen. Een van de kenmerken van mensen is samenwerken, een interactie gebaseerd op onze behoeften. Permanent en op een actieve manier. En: biologische intelligentie bestaat ook uit emoties, om ons succesvol te maken.'
Hierin ligt het geheim van elk uniek mens besloten. De vraag is vervolgens of aan een kunstmatig wezen een emotionele component toegevoegd kan worden. Door bijvoorbeeld het implementeren van spiegelneuronen voor empathie met de medemens. 'Hmm, interessant, ja. Het zou in principe moeten kunnen', peinst Roelfsema.
Voor meer uitleg daarover moetje op het instituut zijn bij Valeria Gazzola. Zij leidt samen met haar partner Christian Keysers het Social Brain Lab. De van origine Italiaanse Gazzola praat aanstekelijk over het studieobject van haar onderzoeksgroep: hoe ons breinunderstandingfaciliteert via spiegelneuronen waarmee we anderen kunnen nadoen of navoelen. Gazzola maakt gebruik van een combinatie van neuromodulatie en neuro-imaging om te onderzoeken of er een direct verband bestaat tussen hersenactiviteit en gedrag. De aanwezigheid van een spiegelneuronensysteem werd in 1996 ontdekt aan de universiteit van Parma tijdens experimenten met apen, taalkundig reeds bekend alsmonkey see, monkey do- na-apen.
'We zijn sociale wezens en worden bepaald door wat anderen voelen en doen. Als iemand ergens zichtbaar pijn heeft, spiegelen onze hersenen dat en voelen we op hetzelfde moment pijn. Ook emotioneel leed is aanstekelijk', zegt Gazzola. Het fascinerende is nu dat dit niet voor iedereen geldt. Bij psychopaten ontstaat in de hersencircuits die emoties van anderen verwerken minder spontaan activiteit dan normaal het geval is. 'Maar empathie kun je bewust opwekken', zegt Gazzola. 'Als je hun vraagt zich meelevend op te stellen, zie je wel normale activiteit in de hersenen. Wij vragen ons af: hoe komt dat? Hoe beïnvloedt hersenactiviteit onze motivatie tot gedrag?'
Ze geeft een voorbeeld van een studie naar overeenkomsten van sensaties en emoties. Onderzoekers meten met een hersenscan de emoties die iemand zelf heeft. Vervolgens tonen ze een video van een ander, en dan kijken ze waar het actief is in de hersenen, en of er een overlap is tussen de eigen ervaren emoties en die van een ander. 'Het gaat om de variabelen die dat sturen. Je ziet ook, als iemand persoonlijk dicht bij je staat, de respons sterker worden dan van iemand die je niet kent. Wat ik wil zeggen: deze activiteit is subjectieve modulatie, veroorzaakt door de omgeving, het verleden − of je al ervaring hebt met een bepaald type emotie en of er herkenning is.'
Opnieuw de vraag of het mogelijk is om dit mechanisme te kopiëren en in een kunstmatig systeem te plaatsen. Ze aarzelt. 'We kunnen algoritmes nu al voeden met foto's van emoties, die reacties genereren. Maar herkenning is nog niet voelen.'
Wat is dan voelen? 'Oké, laten we pas op de plaats maken bij één woord: emoties. We hebben emoties, in de betekenis van een verandering in je gemoedstoestand als reactie op de omgeving. Dat kunnen fysiologische responsen zijn, zoals hartkloppingen, zweten, verwijde pupillen - deze geven aan: er gebeurt iets. Voelen is dan de bewuste weergave van die emotie. Maar wát die emoties precies zijn, dat weet je niet.'
'Alles wat we hier op het instituutdoen, is gericht op verbetering van de mens, in de zin van genezing van lichamelijke en geestelijke ziektes en aandoeningen', zegt Dick Swaab,éminence grisevan de Nederlandse neurowetenschap. Hij is niet meer de directeur van het Herseninstituut, maar blijft 'natuurlijk' toegewijd aan de wetenschap − 'tot ik erbij neerval'. Zijn onderzoek richt zich specifiek op de onderliggende mechanismen van neuropsychiatrische aandoeningen als de ziekte van Alzheimer en depressie.
Net als zijn collega's op het instituut relativeert Swaab, die zijn lange loopbaan begon zonder computers, flink het vooruitzicht van een samensmelting van biologische en kunstmatige intelligentie, en het grote vrezen daarvoor. 'Daar kan ik echt niet in meegaan. Op deelgebied kan er al veel, zoals bij dwarslaesie en blindheid. Het gaat altijd om dat kleine stukje dat je inbrengt. Er is ook geprobeerd om automatisch pathologie te interpreteren onder de microscoop: is het wel of geen kanker. Maar het is nog steeds nodig om dat te controleren door ervaren pathologen. AI kan bijvoorbeeld ook niet creatief zijn, als je ziet wat er aan kunst wordt geproduceerd: een soort kunstnijverheid.'
Nabootsen van ons complexe brein is, zegt hij stellig, vooralsnog een illusie. 'Dan moet je alle gegevens hebben over het brein, en die hebben we nog in de verste verte niet. Mensen vragen weleens: hoeveel procent weten we nou over het brein? Ja, zeg ik dan, van wát dan? We zijn echt met de basis bezig van de werking van het mechanisme. Het idee dat je dingen gaat maken die beter zijn dan het brein en ons gaan overnemen - dan moet je wel 3,8 miljard jaar evolutie van de mens inhalen.'
Bovendien, zegt hij met een lachje: techniek kan gebruikt en misbruikt worden, het is de mens zelf die dat doet.
In september viert Swaab groots in het Concertgebouw dat er van zijn boekWij zijn ons breinuit 2010 een half miljoen exemplaren zijn verkocht, naast de vertaling ervan in zeventien landen. Dit wetenschappelijke publieksboek bleek op een vruchtbare bodem te vallen. Er volgden van hemOns creatieve brein(2016) en van andere auteurs stapels boeken met 'het brein' in de titel, en ook daar weer varianten op, zoals vorig jaarWij zijn onze hormonenvan internist-endocrinoloog Max Nieuwdorp. Deze thematische oriëntatie laat zien dat we in een tijd leven waarinnaturedominant is overnurtureals verklaring van menselijk gedrag. Van falen en succes.
Swaab verdeelt zijn tijd over Amsterdam en Hangzhou, waar hij hoogleraar is aan de Zhejiang-universiteit. Hij helpt daar onder meer met het opzetten van een hersenbank, naar Amsterdams voorbeeld. Over eventuele ethische bezwaren zegt hij: 'Vanaf de start heb ik gezegd dat dezelfde regels gelden als in Europa. Altijd toestemming van degene die het weefsel afstaat voor donatie. En ook mensen die onder dwang leven komen niet in aanmerking. Daar mag geen uitzondering op worden gemaakt.'
De volgende dag vertrekt hij weer voor een aantal weken naar China, een land waarin de machthebbers met surveillancetechnologie tot in de kieren van de maatschappij de burgers in de gaten houden. Maar voor Swaab als onderzoeker is China een paradijs. Er zijn geen budgettaire limieten. Hij vertelt hoe onlangs de Koninklijke Nederlandse Akademie van Wetenschappen (KNAW) de komst van een groep Chinese collega's naar Nederland uit angst voor spionage wilde tegenhouden. Swaab werd verzocht het bezoek te annuleren, waarop hij zei: ze zitten al in het vliegtuig. En bovendien: wij kunnen eerder iets van hen leren dan omgekeerd.
In de fundamentele wetenschap heerst harde competitie, maar voor de hersenwetenschap lijkt er haast sprake van neuro-geopolitiek. In Amerika is een groot hersenprogramma van start gegaan, daarna volgde Europa en vrij recent China. 'Die programma's gaan over hersenen in relatie tot ict-technologieën. Je kunt er donder op zeggen dat hierdoor enorme versnelling plaatsvindt. De uitkomst ervan voor de mensheid, die maak ik niet meer mee.'