Zuid-Afrika jaagt op illegale mijnwerkers

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
12 december 2024
Kaapstad -Druppelsgewijs komen ze naar boven, de illegale mijnwerkers die diep onder de grond bij het Zuid-Afrikaanse plaatsje Stilfontein naar goudresten zoeken. Eind november verschenen er weer veertien. Ze waren, zo meldde het dagbladBusiness Day,allemaal Mozambikanen, de jongste was veertien. Hun kleren waren gescheurd en ze zaten onder de modder. Ze waren drijfnat nadat ze dagen hadden rondgedoold in het netwerk van niet geventileerde, deels ingestorte tunnels - pikdonker, ruim veertig graden en onwaarschijnlijk vochtig.
Ze vertelden een verslaggever dat ze waren geronseld om als dagloners in de bouw te werken, maar dat ze waren 'ontvoerd' om in de verlaten mijnen naar goud te hakken. De veertien mannen werden meteen gearresteerd, onderdeel van de grootscheepse operatie tegen illegale mijnbouw, Vala Umgodi (Zoeloe voor 'maak dat gat dicht'). Honderden, sommigen zeggen duizenden, illegale mijnwerkers, zogenaamde zama-zama's, bevinden zich nog onder de grond.
De grootschalige mijnbouw rond Stilfontein, zo'n 160 kilometer ten zuidwesten van Johannesburg, begon in de jaren vijftig, en werd in de loop der decennia grotendeels stopgezet omdat het commercieel niet meer rendabel of te gevaarlijk was. Criminele bendes zagen hun kans schoon en namen de boel over. Ze sturen sloebers zonder verblijfsvergunning de diepte in om goudaders uit te benen. Volgens de website GroundUp kunnen vijfhonderd man in een schacht wekelijks zo'n vijftien kilo edelmetaal naar boven brengen. Dat betekent dat iedere schacht maandelijks drie miljoen euro oplevert. Zuid-Afrika telt honderden verlaten mijnen. Deskundigen menen dat de illegale mijnbouw goed is voor minstens tien procent van de totale goudproductie in Zuid-Afrika.
De gewapende gangs verdienen daarnaast ook aan de verkoop van eten, medicijnen en kledij tegen woekerprijzen. De zama-zama's moeten tevens betalen om in de mijn te mogen werken (zo'n vijfhonerd euro) en moeten flink dokken om weer naar boven te komen (zo'n 1250 euro). Ze werken zich diep in de schulden, waardoor ze genoodzaakt zijn nog langer beneden te blijven, soms wel jaren. In de mijnen, en ook in de omliggende nederzettingen, voeren de bendes een schrikbewind, met afpersing en schietpartijen. De Zuid-Afrikaanse overheid probeert nu een einde te maken aan de wetteloosheid, deels door de zama-zama's uit te hongeren. Naar schatting dertienhonderd llegalen zijn de afgelopen maanden naar boven gekomen, sommigen na weken dolen in de ondergrondse tunnels, in een poging om te ontkomen aan de gewapende gangsters die er patrouilleren. Bovengronds wacht ze arrestatie en deportatie.