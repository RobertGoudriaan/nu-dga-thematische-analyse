Een Chinese ID-kaart duikt op in de Black Friday-sale

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
14 december 2023
Beijing -De export van de Chinese provincie Xinjiang is de eerste negen maanden van 2023 gestegen met 49 procent. Opmerkelijk, want de uitvoer van heel China loopt juist terug. Nog opmerkelijker is de belangrijkste oorzaak van die uitbundige groei: dwangarbeid. De dwangarbeiders zijn gevangenen, vooral Oeigoeren en andere moslims in Xinjiang. Dat verklaart waarom een Britse vrouw in de voering van een jas die ze op Black Friday had gekocht, een ID-kaart vond met een politiefoto van een man in bajespak. Op het kaartenhoesje stond in het Chinees de fabrikant: 'Gevangenisbureau van het ministerie van Justitie'.
De jas was door het Engelse merk Regatta geïmporteerd uit Xinjiang, een gebied zo groot als West-Europa dat de grootste exporteur ter wereld is van katoen. Regatta verklaart zich van geen kwaad bewust. Allicht, want de controle op het naleven van het verbod op de import van door dwangarbeiders gemaakte kleren is laks. Dat staat in een rapport van de Sheﬃeld Hallam University en twee Oeigoerse mensenrechtenorganisaties. Tientallen bekende merken kopen hun kleren van Chinese bedrijven die gebruikmaken van dwangarbeid van Oeigoeren en Kazachen. Het rapport noemt onder meer H&M, Zara en Primark.
Dwangarbeid is een vast onderdeel van het lesprogramma van de 'vakscholen', zoals de concentratiekampen in Xinjiang oﬃcieel heten. Omdat ze het Chinese regime te veel negatieve publiciteit opleveren is een groot aantal kampen de laatste tijd gesloten en afgebroken. Maar aan de dwangarbeid is geen eind gemaakt, integendeel: onder het mom van armoedebestrijding zijn meer dan drie miljoen Oeigoeren tewerkgesteld als katoenplukkers of fabrieksarbeiders. Wie weigert aan die verplichte werkverschaﬃng mee te doen, riskeert arrestatie. Loon wordt er niet of nauwelijks betaald. Handhaving van de discipline gebeurt niet door de politie of bewakers met zwepen, maar door hightech-apparatuur, die alle gangen van de dwangarbeiders nagaat.
Chinese bedrijven gebruiken steeds meer trucs om de ontdekking van het gebruik van slavenarbeid in de toeleveringsketens zo moeilijk mogelijk te maken. Daardoor maken Chinese online platforms zoals Temu en Shein gigantische omzetten. Ze zeggen er niet bij dat hun producten zo goedkoop zijn omdat ze nauwelijks loonkosten hebben. Gebrek aan controle en aan stringente wetgeving komen daar nog bij om Oeigoerse slavenarbeid niet alleen in China maar ook in het Westen te gelde te maken.