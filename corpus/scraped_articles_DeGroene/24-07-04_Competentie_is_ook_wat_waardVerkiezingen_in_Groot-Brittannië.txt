'Competentie is ook wat waard' Verkiezingen in Groot-Brittannië (2)

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
4 juli 2024
Hoewel Groot-Brittannië voor een politieke aardverschuiving staat, speelt de campagne zich af in een ongeïnspireerde sfeer. Alleen op de radicale vleugels wordt enthousiast geflyerd.
Het is de warmste ochtendvan het jaar als een groep Londenaren zich verzamelt rond een kampeertafeltje om te luisteren naar een jonge vrouw met een gebeeldhouwd gezicht en pikzwarte krullen. Er zijn jongeren, maar de meeste vrijwilligers hebben de leeftijd van de kandidaat waar ze voor gaan flyeren. Er zijn korte broeken en sandalen, overhemden met vlinders, tie-dye T-shirts, wat warrige haren. Een vrouw met een baby op haar buik ('dit is Bobby!'), draagt een pyjamabroek in panterprint, een jongen het voetbalshirt van Oeganda.
'Onthoud dat je vertelt dat we geen politici zijn, maar gewoon mensen waar Jeremy veertig jaar voor heeft gezorgd', zegt de jonge vrouw. 'Probeer een menselijke connectie te maken. Wees niet te zelfverzekerd, niet dominant. Zeg dat je ze niet wil overtuigen, maar alleen wil vragen om over de zaken na te denken.' Met naamstickers op druppelen de vrijwilligers de wijk in. Het is verkiezingstijd in het Verenigd Koninkrijk en dat betekent:localsdie praten met locals. Het gesprek op televisie en in andere media mag dan gaan over het nationale parlement en de regering die daaruit gaat komen, maar in een kiesdistrictenstelsel gaat het erom dat je je buren overhaalt. En dat gaat lukken hier, in de wijk Islington, denken de vrijwilligers. 'We hielden het vooraf voor onmogelijk, maar ik denk dat het gaat lukken om in het district op letterlijk elke voordeur te kloppen', zegt een jongen met een T-shirt met de Palestijnse vlag erop.
Plaats van handeling is Newington Green, een mini-parkje in Islington in het noorden van Londen. Een jonge edelman die ten noorden van dit parkje woonde liet vijfhonderd jaar geleden een oogje vallen op de hofdame Anne Boleyn. Helaas deed koning Henry VIII, die hier een jachthuis had vanwaar hij de omliggende bossen in trok, dat ook. Waarop diensconsigliereThomas Cromwell - die ook al hier woonde, ten zuiden van dit park - ervoor zorgde dat het hoofd van de jonge edelman op het hakblok kwam. Nu liggen mensen er loom in de schaduw, met wat drentelende kinderen en enthousiaste honden.
Het vrijwilligershoekje oogt al even ontspannen enlow key:een stapeltje clipboards onder een boom, een doos folders met het opschrift '10
Packs Newington Green Tuesday' en op de picknicktafel naamstickers, een stift en Italiaanse koekjes in drie smaken ('mijn oma was Siciliaans', legt de jonge vrouw uit). Maar toch zijn de vrijwilligers op een bepaalde manier onderdeel van hun eigen koningsdrama. Ze zijn hier namelijk voor een linkse stokebrand die tussen 2015 en 2020 leider van de Labour Partij was, daarna uit de partij werd gezet en nu tegen zijn eigen partij campagne voert: Jeremy Corbyn.
Het is een verhaal vol smakelijke details. Zo werd het hoofd van de Labour-afdeling in Islington gesnapt terwijl ze campagne voerde voor Corbyn en probeerde ze vervolgens (volgens de Britse roddelpers) aan boze Labour-vrijwilligers te ontkomen door zich te verstoppen achter een heg. 'Labour Islington poseert trots voor een heg', schreven de vrijwilligers de volgende dag onder een groepsfoto op X. Maar de scheuring in dit Londense kiesdistrict - en het feit dat de niet inspirerende Labour-kandidaat waarschijnlijk toch gaat winnen - wijst op een groter, onderliggend probleem in heel Groot-Brittannië. Er is namelijk een breed, bijna landelijk gebrek aan enthousiasme voor de partij en de partijleider die niettemin volgens de peilingen met een straatlengte voorsprong de verkiezingen gaan winnen: de Labour Partij onder de fletse stuurman Keir Starmer.
Deze paradox maakt van de Britse verkiezingen een van de vreemdste uit de recente geschiedenis. De voorspellingen zijn hallucinant. Afgelopen weekend voorspelde peilingbureau WeThink dat Labour bijna driekwart van alle zetels zal veroveren. De Conservatieve Partij, de succesvolste partij uit de Britse geschiedenis en winnaar van dertien van de laatste achttien verkiezingen, zal nog maar een vijfde van haar zetels behouden: amper een achtste van het totaal en het laagste aantal uit haar bijna tweehonderdjarige bestaan.
'Qua uitkomst lijkt het al heel langeen uitgemaakte zaak. Namelijk een soort aardverschuiving, een epische ineenstorting van de Conservatieven', zegt Alex Niven, een oud indie-muzikant en dichter die promoveerde in Oxford, nu doceert aan Newcastle University en boeken en artikelen schrijft over Britse politiek. 'Het centrale narratief van deze verkiezingen is hoe ongelooflijk ziek iedereen is van deze regering.' Daarmee bedoelt Niven niet alleen progressieve en middenstemmers: ook Britse Conservatieven lijken ernaar te verlangen dat hun partij van het landsbestuur wordt verlicht.
De Britse politiek van het afgelopen anderhalf decennium is dan ook een ontnuchterend verhaal, dat nodig is om de huidige verkiezingen te begrijpen. In 2010 volgde het jonge, frisse conservatieve gezicht David Cameron de hoekige Schotse sociaal-democraat Gordon Brown op. Brown werd gewaardeerd maar was weinig geliefd, al had hij volgens vriend en vijand wel de instorting voorkomen van het Britse en mogelijk mondiale financiële stelsel. 'Humeurig, boos, naïef: ja, hij had fouten, maar Gordon Brown redde wel de wereld', kopte de krantThe Observerboven een afscheidsprofiel.
Camerons regering rolde een ingrijpende, of misschien beter een draconische, bezuinigingspolitiek over Groot-Brittannië uit. Elke denkbare overheidsdienst en subsidie ging onder het mes, met een explosie van verpaupering tot gevolg. De VN-rapporteur voor extreme armoede kon zijn afschuw niet verbergen toen hij na zeven jaarausterityover het eiland toerde. 'De Britse compassie voor mensen die het moeilijk hebben is vervangen door een bestraffende, gemene en hardvochtige benadering', schreef hij in zijn met termen als 'schande', 'sociale ramp' en 'economische catastrofe' gepeperde eindrapport. In 2010 telde het Verenigd Koninkrijk 35 voedselbanken, nu zijn het er bijna drieduizend.
Ondertussen raakte de Britse politiek verstrikt in het web van Brexit en een festijn van incompetentie en onverantwoordelijkheid in premierswoning Downing Street 10 zoals het eiland nog nooit had gezien. Cameron stapte op nadat de Britten in 2016 in een referendum voor Brexit hadden gekozen. Hij werd opgevolgd door Theresa May, die het maar niet lukte om een overeenkomst over Brexit te vinden die zowel acceptabel was voor de EU als voor haar eigen parlement.
Ze trad af en maakte plaats voor Boris Johnson, een man die ooit door een leraar op de eliteschool Eton was omschreven als iemand met een 'schandalig arrogante houding', een 'flagrant onvermogen tot verantwoordelijkheid' en een diepgewortelde overtuiging dat hij 'vrij zou moeten zijn van het netwerk van verplichtingen dat alle anderen bindt'. Het mag misschien geen verbazing wekken dat de regering die Johnson leidde, volgens een biografie van de eminente historicus Anthony Seldon, het Verenigd Koninkrijk 'terugvoerde naar een pre-1832 wereld van hofpolitiek, toen het idee van een programmatische regering met een set beleidsmaatregelen en overtuigingen zich nog niet gevormd had'. De omvang van de nationale crisis die zich door de covidpandemie ontvouwde, drong volgens Seldon zelden door tot de met intriges geobsedeerde ambtsdragers.
Het kon nog gekker, want Johnsons incapabel ogende opvolger Liz Truss (wier aantreden onmiddellijk werd gevolgd door de dood van koningin Elizabeth) ontvouwde tot verbijstering van velen zo'n gewaagd en ideologisch gekleurd economisch programma dat het tot financiële instabiliteit leidde. Ze trok het plan in en stapte even later zelf op, amper anderhalve maand na haar aantreden. Rishi Sunak werd de man die het niet slechter kon doen en dat ook niet deed, maar die ook anderhalf jaar op zoek leek naar een doel en een programma, hopend dat losse flodders zoals het asielzoekers-naar-Rwanda-plan een soort definiërende richting zouden geven.
In het licht van dat alleswil Labour de Britse kiezers vooral één ding laten zien: dat de partij bestaat uit mensen met een basisniveau van competentie en integriteit. Laat dat nou net een van de pluskanten zijn van Labour-leider Keir Starmer: een stijve, wat technocratische man die weinig mensen 'inspirerend' zouden noemen, maar die je ook niet snel een lockdownfeestje ziet geven. Hij is voormalig hoofdaanklager van het Britse Openbaar Ministerie, geridderd, en na een korte trotskistische fase op de universiteit duidelijk naar de rechtervleugel van de Labour Partij gedreven.
Labour zet zo sterk in op het'safe pair of hands'-idee dat de partij elk gesprek over visie of speerpunten lijkt te mijden. Concrete plannen over zaken zoals Brexit, de economie, belastingen of immigratie zijn bij Labour dan ook niet te bespeuren, omdat de partijleiding lijkt te geloven dat die de gedoodverfde zege alleen maar kunnen verstoren. En dat maakt de verkiezingen, na zo'n bewogen tijd, een verbazend bloedeloos en hol schouwspel.
'De hele identiteit van Labour lijkt op dit moment gebouwd rond een bescheiden en nogal magere notie van competentie', zegt Niven. 'Ik denk ook wel dat Labour vrij competent zal zijn, vanuit een oogpunt van management en bureaucratie. Maar daar voorbij ontbeert de partij nu elke vorm van politieke visie. Het is een kleurloze, ideeënloze partij, zonder enige creativiteit. Het manifest van de Conservatieve Partij vind ik een vreselijke tekst, maar er staan concrete ideeen en voorstellen in, terwijl bij Labour alles om het vermijden van toezeggingen lijkt te draaien, alles om dingen te vermijden die eng klinken voor midden- en centrum-rechtse stemmers.'
Daar hoort natuurlijk Brexit bij. De meeste Britten zien Brexit als een vergissing waar het eiland nooit aan had moeten beginnen. Maar over een tweede referendum - of welk ander alternatief dan ook - zijn kiezers veel minder duidelijk. Toen Labour in 2019 een tweede referendum (met de mogelijkheid van heraansluiting bij de Europese Unie) als verkiezingsbelofte voerde, werd de partij afgemaakt. En dus zeggen Labour en Starmer er maar niets over, behalve dat het allemaal beter en verantwoordelijker gaat worden gemanaged. Volgens de peilingen is dat voorlopig goed genoeg.
Toch impliceert een regering-Starmer volgens Alex Niven wel degelijk een bepaald soort ideologische koers. 'Met Starmer gaat het Verenigd Koninkrijk terug naar een soort centristischemanagerial politicszoals Blair en Cameron die belichaamden. Daar was in 1997, toen Blair won, ook echt enthousiasme voor en dat zie ik nu niet. Waarschijnlijk worden de verkiezingen net zo'n politieke aardverschuiving als toen, maar er hangt een totaal andere energie omheen. Iedereen wist dat Tony Blair een centrist was, maar er hing een enorm gevoel van optimisme en hoop om die verkiezing heen.
Ondanks al zijn fouten was Blair een energieke hervormer die uitstraalde dat hij dingen ging doen. Zijn regering kreeg best wat voor elkaar: veel geld naar de publieke sector, referenda en daarna federale parlementen in Schotland en Wales, vrede in Noord-Ierland, minimumloon. Nu is de economie veel zwakker en de ruimte voor hervormingen kleiner. En Starmer is passief, een stuk ouder,low-energy,behoudend. Gechargeerd kun je zeggen dat Blair een spiegelbeeld was van Clinton in de VS en Starmer van Biden. Veel mensen stemmen Labour omdat er geen alternatief is.'
Voor een andere historischeuitkomst spant een klein groepje vrijwilligers, zwetend in kraakwitte T-shirts, zich in bij de uitgang van metrostation Ladbroke Grove. Dit is diep in de westelijke wijk Kensington, het rijke West End van de stad, met parken, groene straten, musea en Kensington Palace, waar prinses Diana en later William en Kate woonden en waar stadhouder Willem III stierf nadat zijn paard was gestruikeld over een molshoop. De wijk is bijna in alles het tegenovergestelde van de vervallen, grauwe en achtergestelde kustplaats Clacton, waar deze partij ten minste één zetel in het parlement hoopt te veroveren. Daar is de oprichter van hun radicaal-rechtse partij Reform in de race, Nigel Farage.
Maar in Kensington is het uitdelen van folders, laat staan het winnen van zieltjes, makkelijker gezegd dan gedaan. 'Mag ik u een folder geven van Reform,sir',vraagt een kleine, geblondeerde dame aan een voorbijganger.'I'd be fucking embarrassed',zegt de man zonder zijn pas in te houden recht in haar gezicht.'Thank you!'zegt ze tegen de toegangspoortjes van het station. Een van de vrijwilligers is een goeiig ogende, wat oudere man voor wie het allemaal een beetje snel lijkt te gaan. Zijn gezicht is bevroren in een licht seniel ogende glimlach, wat misschien wel begrijpelijk is als je dit een paar uur moet doen. Als een van de andere vrijwilligers in gesprek raakt drijft hij daar langzaam naartoe, als een saaie collega die op een feestje zoekt naar waar er wél leuk wordt gekletst. Het blijkt Marc Burca zelf, de Reform-kandidaat in Kensington.
'Ik ben geboren in Malawi', is de eerste zin op zijn pagina van de Reform-partij - wellicht bedoeld als bewijs dat hij heus geen racist is. Maar vandaag is zijn troefkaart het thema uit zin nummer twee: dat hij 'uit zijn pensioen gekomen is' omdat hij zes kinderen en vier kleinkinderen heeft. De portee is kennelijk dat hij het vanwege zijn boventallige nageslacht bovengemiddeld erg vindt dat het slecht gaat met het land en 'wat er allemaal op ons afkomt'. Bedoeld wordt: immigranten, zoals Burca's eigen vader en vrouw. Bij zijn doelgroep blijkt het aardig te werken. 'Yes, yes', beaamt een dame met een bruin permanent en zonnebril - ze begrijpt Burca's pijn heel goed.
Immigratie is nog zo'n reden waarom iedereen - inclusief zijzelf - de Conservatieven graag ziet opkrassen uit Downing Street.
Vage visioenen van een afgesloten, immigratieloos eiland waren een van de redenen waarom veel Britten voor de Conservatieven en Brexit kozen - de anti-EU-leus'take back control'verwees ook naar de bootjes die over het Kanaal kwamen. Maar ondanks alle stoere taal, met name van Rishi Sunak, is de migratie naar het Verenigd Koninkrijk na Brexit (in 2020) spectaculair gestegen. In 2019 voegde migratie 226.000 mensen toe aan de bevolking en beloofden de Conservatieven dat omlaag te brengen. Vorig jaar eindigde de teller op 672.000.
Omdat de Conservatieven gewoon geen verhaal meer lijken te hebben op dit punt, claimt Farage dat zijn partij de 'echte oppositie' is geworden. Nu nog niet, maar na de verkiezingen van straks. Marc Burca neemt dattalking pointook in de mond - een stelling die absurd is als je kijkt naar de huidige of de verwachte zetels, maar die bij de Conservatieven werkelijk pijn doet. En ze angst inboezemt.
De partij wordt uiteen getrokken door een vleugel die wil samenwerken met anti-immigratieroeptoeter Farage en anderen die hem als paard van Troje beschouwen. Het lijkt ongelooflijk: er ligt voor Farage een pad open, weliswaar smal en niet waarschijnlijk, naar overname van de Conservatieve Partij. In het boekTory Nation: The Dark Legacy of the World's Most Successful Political Partystelt journalist Samuel Earle dat Farage de partij - via zijn prioriteiten, stijl en aandriften - al overgenomen heeft.
'Als Farage in het parlement komt, met een paar zetels, denk ik inderdaad dat hij een kans maakt om leider te worden van de Conservatieve Partij', zegt politiek commentator en satiricus John Crace (zijn boeken dragen titels alsI, Maybot,over Theresa May, enDepraved New World)in een kort gesprek. 'Ik zie twee mogelijkheden voor me: dat hij marginaal blijft en interesse verliest, omdat hij nou eenmaal houdt van aandacht en campagne voeren en niet van parlementswerk. Een andere mogelijkheid is dat hij zich via een lijstverbinding in de richting beweegt van de Conservatieven. Het is dan niet ondenkbaar dat hij via een leiderschapsverkiezing aan het hoofd van de partij zou komen. De afgelopen twee jaar zijn niet bemoedigend, want gematigde Conservatieven hebben hun handen in de lucht gegooid en zijn gaan toekijken, terwijl hun partij Farage-achtige kreten en beleid achterna rent. Het is allemaalvery weird.'
Crace, die zich het afgelopen jaar vermaakte met Rish!, die alleen in zijn columns flitsend en dynamisch was, verwacht dan ook dat de Conservatieven hem meer munitie voor satire blijven geven dan Labour.
'De parade die we de afgelopen jaren in Downing Street hebben gezien was natuurlijk een geschenk uit de hemel voor een satiricus', zegt hij. 'Ik bedoel: Boris Johnson, Liz Truss, je hoefde alleen de feiten op te schrijven. Maar nu we Starmer krijgen, geef ik de moed niet op. Toen Theresa May aan de macht kwam, dacht ik ook: hoe moet ik haar in vredesnaam grappig maken, maar dat loste de Maybot prima op. En ik verwacht dat een Labour-regering een mate van competentie en integriteit zal meebrengen die we de afgelopen jaren hebben ontbeerd. Laten we eerlijk zijn: dat is ook wat waard.'
Guy Smallman / Getty Images | Verkiezingsbijeenkomst voor Jeremy Corbyn in Islington, Londen, 15 juni