In dienst van de plicht Spioneren voor het vaderland

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
19 december 2024
De spionnenoorlog is terug in Europa. De strijd is een brute nieuwe fase ingegaan. 'Er gebeuren nu dingen die in de Koude Oorlog onacceptabel werden gevonden.'
Op een warme avond in augustusstapte het Argentijnse echtpaar Maria Rosa Mayer en Ludwig Gisch met elk een groot wit boeket in Moskou uit een vliegtuig van de Russische staat. Maria runde een kunstgalerie in de Sloveense hoofdstad Ljubljana, Ludwig een IT-bedrijf. De twee waren in 2017 vanuit Buenos Aires naar Slovenië verhuisd met hun jonge kinderen, toen vier en één, vanwege de criminaliteit in Argentinië. Buren en kennissen omschreven hen als 'aardig' en 'gewoon'. Maar sinds eind 2022 zaten de twee in een Sloveense cel.
Hun kinderen woonden sindsdien in een pleeggezin en bleven naar de internationale school van Ljubljana gaan. Pas op het vliegveld werden ze herenigd met hun ouders. Eerst vlogen ze samen naar Istanbul, waar ze overstapten in een luxueus vliegtuig met in cyrillisch schrift 'Rusland' erop. Tijdens de tweede vlucht, noordwaarts over de Zwarte Zee, vertelde Maria de kinderen, nu elf en acht, dat zij in werkelijkheid niet Maria heet, maar Anna Dultseva. Dat hun vader niet Ludwig heet, maar Artyom Dultsev. En dat zij geen Argentijnen zijn. 'Onze dochter huilde een beetje', zei Dultsev later.
Op de camerabeelden is te zien hoe overweldigd het meisje is als ze de vliegtuigtrap afdaalt, langs camera's en militairen in parade-uniform, langs camera's en onder opgewonden gepraat in een taal die ze nog nooit heeft gehoord. Ze worden opgewacht door een man die zij niet kent, maar de rest van de wereld wel. Hij omhelst haar moeder, die zichtbaar geëmotioneerd is. Dan bukt Vladimir Poetin en haalt zijn vinger over de wang van het meisje.'Buenos noches',zegt hij.
De Dultsevs waren 'illegalen', de naam die Russische inlichtingendiensten gebruiken voor mensen die lange training ondergaan, een nieuwe identiteit aannemen, naar het buitenland verhuizen en alle banden met Rusland - ook die met hun familie - verbreken. De Dultsevs verhuisden voor de geboorte van hun kinderen naar Buenos Aires, voedden hen katholiek op en spraken onderling en met de kinderen uitsluitend nog Spaans. Als dekmantel voor hun vreemde accent was een vals geboortebewijs in een derde land gekocht - Artyom was officieel geboren in Namibië. Vanuit hun huis in Ljubljana stuurden zij waarschijnlijk spionnen in heel Europa aan. Er werd zoveel contant geld gevonden dat het uren duurde om het te tellen.
We kennen zulke agentendie jarenlang onderdeep coverleven uit de Koude Oorlog, of uit de Netflix-serieThe Americans:agenten die uit trouw aan het land (en vanwege het avontuur, de status en de romantiek) hun leven in dienst stellen van de plicht. Ze zijn er ook al lang: precies een eeuw geleden onthulde de eerste Russische 'illegaal' zijn bestaan, aan de Finse geheime dienst. Zulke agenten zijn nooit verdwenen, ook na de Koude Oorlog niet. Wel waren het er een tijd een stuk minder. Maar sinds de grootschalige invasie van Oekraïne, bijna drie jaar geleden, komen ze in groeiende aantallen terug - of lopen ze in ieder geval vaker tegen de lamp.
In het vliegtuig met de Dultsevs zat bijvoorbeeld ook de krijgswetenschapper Mikhail Mikushin. Hij woonde al sinds 2006 in Brazilië als José Assis Giammaria en kwam onder die naam in 2021 als gastwetenschapper naar Noorwegen. Nederland arresteerde in 2022 de 33-jarige Braziliaan Victor Muller Ferreira, die stage kwam lopen bij het Internationaal Strafhof, waar Oekraïne een zaak tegen Poetin had aangespannen. In werkelijkheid was dit de 36-jarige Sergej Tsjerkasov, die in 2010 naar Brazilië was verhuisd 'om zijn Braziliaanse roots te ontdekken', en daarna prestigieuze opleidingen had gevolgd in Dublin en Washington.
En ook van de vliegtuigtrap stapte de Spaanse journalist Pablo González, oftewel Pavel Rubtsov, die was gearresteerd nadat hij reportages had gemaakt aan het Oekraïense front. Hij werd met de Dultsevs en andere opgepakte spionnen en moordenaars geruild tegen Russische oppositieleden en westerse journalisten die in Russische gevangenschap zaten. Rubtsov betrad de Russische bodem in eenStar Wars-shirt, met daarop in grote letters:Your Empire Needs You.
'Het is geen toeval datdeze en andere spionnen nu worden opgepakt', zegt onderzoeksjournalist Andrei Soldatov. 'Europese inlichtingendiensten zijn veel actiever sinds de Russische invasie van februari 2022. Dat jaar werden door heel Europa honderden diplomaten uitgezet die in werkelijkheid Russische inlichtingenofficieren waren. Daarom werdenillegalsook gedwongen meer activiteiten te ondernemen en meer risico's te nemen.'
Maar dit is niet de enige reden. Volgens Soldatov, die boeken schreef alsThe Compatriots: The Brutal and Chaotic History of Russia's Exiles, Émigrés, and Agents Abroad,zitten we nu in een nieuwe fase in een spionnenoorlog die al ruim een eeuw aan de gang is. 'In de Russische spionagewereld wordt het huidige moment gezien als het begin van een derde ronde in een episch schaduwgevecht tegen het hele Westen', zegt hij. 'De eerste ronde begon na de Russische revolutie en eindigde na de Tweede Wereldoorlog. In de Russische spionagewereld leeft het idee dat zij die eerste ronde hebben gewonnen. Want de Russen infiltreerden toen de Britse geheime dienst en stalen het ontwerp van de atoombom uit de VS.'
Maar daarna kwam de Koude Oorlog. 'Die werd door de Russische geheime diensten natuurlijk verloren', zegt Soldatov. 'Zo voelen inlichtingenmensen dat in ieder geval, omdat het hen niet lukte om de Sovjet-Unie te beschermen. Maar na 2022 is de schaduwoorlog tegen het Westen heropend. Ze zien dit moment als een grote oorlog met het Westen, die in tegenstelling tot de Koude Oorlog een hete oorlog is. Daarom zijn er volgens hen ook dingen toegestaan die tijdens de Koude Oorlog onacceptabel werden gevonden. Dat wordt in Europa denk ik maar zelden op waarde geschat. De spionnenoorlog is terug. En de Russische geheime diensten zijn gebrand op revanche.'
De Russische geheime diensten begonnen deze derde ronde hangend in de touwen. We hebben het dan over de fsb, de binnenlandse veiligheidsdienst, de militaire inlichtingendienst gru (die officieel Hoofddirectoraat heet), en de dienst voor buitenlandse spionage svr. Analisten zagen tekenen van intern geruzie en wantrouwen tussen chefs en werkvloer, terwijl het bredere publiek een paar uitglijers te zien kreeg.
Zo werd in 2016 in het Engelse Salisbury een mislukte (en knullige) aanslag gepleegd met het chemische wapen novitsjok op de overgelopen Russische spion Sergej Skripal en zijn dochter. Er werd bewijs gevonden tegen twee daders: een dokter van de gru en een gru-kolonel. Groot-Brittannië was woedend. Op dat moment leek het iemand kennelijk een goed idee om de twee gru-agenten te laten interviewen op de Russische staatszender RT. Daar kwamen ze vervolgens over als twee ongelooflijke oelewappers, die nerveus beweerden dat ze samen naar Salisbury op vakantie waren gegaan om daar 'de beroemde kathedraal' te zien.
Dat amateuristische beeld werd bekrachtigd toen de Russische oppositieleider Alexej Navalny later een fsb-agent telefonisch uitleg ontfutselde over hoe die hem probeerde te vermoorden door novitsjok in zijn onderbroek te smeren.
Veel ernstiger waren de kapitale fouten die de geheime diensten maakten in de aanloop naar februari 2022: ze bleken de Oekraïense wil en het vermogen om weerstand te bieden aan de Russische invasie catastrofaal te hebben onderschat. Een jaar later zagen ze de rebellie van Wagnerchef Jevgeni Prigozjin niet aankomen, en konden ze die niet ontmantelen toen die eenmaal op gang was. Niet alleen luidden hun misrekeningen een oorlog in met een heel scala aan problemen en kosten voor Rusland, ook de geheime diensten zelf betaalden een prijs. Europese landen zetten binnen een paar maanden rond de zeshonderd Russische diplomaten uit, waaronder naar schatting minstens vierhonderd spionnen.
Spionage wordt namelijk gewoon vanaf ambassades aangestuurd, door officieren van geheime diensten die poseren als diplomaat, maar die vervolgens infiltranten beheren, agenten en informanten werven en 'actieve maatregelen' op touw zetten, de oude sovjetterm voor desinformatie, ontregeling en andere clandestiene activiteiten. Dat volledige netwerk raakte Rusland in één klap kwijt. En Europese inlichtingendiensten pakten alle 'illegalen' op die ze op hun radar hadden. Toen de een na de ander achter de tralies belandde, verdwenen anderen als sneeuw voor de zon.
De Russisch-Nederlandse journalistPjotr Sauer schreef voorThe Guardianover een paar van hen. Zoals de Braziliaans-Oostenrijkse ondernemer Gerhard Campos Wittich, die vorig jaar van de aardbodem verdween tijdens een vakantie in Maleisië. Zijn bezorgde Braziliaanse vriendin zette een zoekactie op touw. Tot Griekse media berichtten dat hij in werkelijkheid een Rus was, en getrouwd met een andere Russische spion. Zij ging door het leven als een Grieks-Mexicaanse fotografe die in Athene een winkel in brei-artikelen runde. Het echtpaar woonde elk samen met een andere partner, maar ontmoette elkaar regelmatig voor romantisch-professionele weekends. En ontsnapte wellicht samen terug naar Rusland.
'Misschien heeft een van die opgepakte spionnen gepraat. Want na de eerste arrestatie volgden er snel een aantal achter elkaar', zegt Sauer in een telefonisch gesprek. 'Maar het kan ook dat hun dekmantels simpelweg niet bestand waren tegen de intense aandacht die Europese geheime diensten na februari 2022 gaven aan tekenen van Russische spionage. Het is tegenwoordig voor spionnen ook moeilijk om overeind te blijven. We kennen namelijk het algemene beeld: ze hebben vaak een Zuid-Amerikaans paspoort, omdat je daar makkelijk een valse identiteit kunt kopen en het niet opvalt als je uit zo'n land komt en wit bent. En er zijn bepaalde kenmerken. Taal is er één: al leer je een leven lang de taal, als een echtenativeklink je niet. Iedereen zei bijvoorbeeld dat die jongen die in Noorwegen zat, een zwaar Russisch accent had.
Maar ook sociale media maken het moeilijker. Als je dienst eenfakeonline identiteit creëert, bestaat die toch pas vanaf, ik zeg maar wat, 2014. Dat is opvallend laat in iemands leven. Soms hebben ze nog gewoon Russische sociale-mediaprofielen, met hun echte naam. Mensen die naar hen zoeken, zoals de jongens van Bellingcat, halen hen er met gezichtsherkenningssoftware zo uit. Geheime diensten kunnen dat dan ook. En de accounts zelf ga je na een tijdje ook herkennen. Illegals verhullen altijd hun gezicht achter een waaier of maken vage selfies, omdat ze het gevaar van gezichtsherkenning kennen. Sociale media hebben zo een extra horde gecreeerd voor diepe spionnen.'
De oorlog in Oekraïne creëerde een extra probleem, omdat een deel van de Russische elite en een deel van de lagere functionarissen tegen de oorlog is. De Amerikaanse cia speelde daarop in met strak gemaakte wervingsfilmpjes die stelden dat een échte Russische patriot contact opneemt met de Amerikanen: een patriot die woedend is dat gewone Russen met slechte wapens en slechte leiding voor de leeuwen worden gegooid in Oekraïne terwijl Poetins kliek in hun paleizen en jachten zit. Met name inlichtingenmensen worden direct getarget. 'De mensen om je heen willen de waarheid niet horen', aldus een filmpje. 'Maar wij wel.'
Richard Moore, hoofd van de Britse geheime dienst MI6, vergeleek het huidige moment met 'Praag 1968', toen MI6 na het gewelddadige ingrijpen van het Rode Leger in Tsjechoslowakije een toevloed van teleurgestelde Russische dubbelspionnen kreeg. Moore en het hoofd van de cia suggereerden publiekelijk een gouden oogst aan 'mollen' in het Russische veiligheidsapparaat. Misschien is dat zo, zeker omdat sommige Russische functionarissen zullen nadenken over een 'exit-strategie', voor het niet ondenkbare scenario dat Poetins regime in elkaar dondert.
Maar zulk nieuws kan ook bedoeld zijn voor het psychologische effect. Net als de speculaties dat de cia mogelijk een mol zeer hoog in het Kremlin heeft - de zeer precieze kennis die de Amerikanen publiek maakten in de weken voor de invasie gaf die vermoedens zuurstof. Het doelwit van zo'n psychologisch spel is duidelijk. 'Poetin en anderen in het Kremlin staan bekend als paranoide', zegt Pjotr Sauer. Maar voorlopig houdt hij het hoofd koel. 'Er zijn nog geen zuiveringen geweest in de spionagediensten, niet na de misser in Oekraïne en ook niet na de misser met Prigozjin.' Maar ook hier speelt psychologie: iedereen in de Russische diensten weet dat zulke zuiveringen zomaar kunnen beginnen. En wat de prijs is van (vermeende) disloyaliteit.
Zomer 2024 is Duitsland geschokt.Er is bewijs dat Russische moordenaars in Duitsland waren om de baas te vermoorden van Rheinmetall, een bedrijf dat onder meer wapens maakt voor Oekraïne. Een maand later is er opnieuw een schok, als er een vliegtuig in brand vliegt dat geparkeerd staat in Leipzig. Oorzaak blijkt een brandbom te zijn, die volgens de Duitse veiligheidsdienst door een Russisch kantoor is geplaatst - en die alleen vanwege een onverwachte vertraging geen vliegramp veroorzaakt.
Het hele jaar door blijven er dat soort ongekende dingen gebeuren, door heel Europa. In de Oostzee worden datakabels doorgeknipt, waarschijnlijk door een Chinees schip met een Russische kapitein. Het vliegveld van Stockholm moet sluiten vanwege drones - een Russische verstoring? In een hotel naast het vliegveld van Parijs blaast een Rus per ongeluk zichzelf op - waar was zijn bom voor bedoeld? Ook in Frankrijk: honderden op grafstenen en muren gespoten davidsterren en doodskisten met politieke boodschappen - toegeschreven aan door Rusland betaalde agenten.
Finland en Zweden vragen hun bevolking zich voor te bereiden op lange verstoringen van water, elektriciteit en andere diensten, na Russische cyberaanvallen op hun infrastructuur. In de Baltische landen, Duitsland, Polen en Engeland is een golf van grote, onopgehelderde branden. De Georgische en Moldavische verkiezingen worden ontregeld door campagnes met sporen naar Rusland. Duitsland, Engeland en Frankrijk ontmantelden duizenden trol-accounts op sociale media die pro-Russische geluiden verspreidden, en sloten tientallen internetdomeinen van websites die gevestigde media imiteerden (zoalsThe Daily Mail),maar dan met een pro-Russische boodschap in hun nieuws.
Behalve een golf aan desinformatie konden dit jaar in Europa volgens de Tsjechische regering 'wel honderd verdachte incidenten aan Rusland worden toegeschreven'. De Duitse spionnenbaas sprak van Russische operaties 'van een ongekend volume' en 'ongekende agressiviteit'. Zijn Britse evenknie meent dat de Russische diensten 'verwilderd gedrag' vertonen. Niet alleen de hoeveelheid aan spionage-activiteit, maar ook de typen activiteiten verbaast en verontrust Rusland- en spionagespecialisten. De voormalige hoogste Rusland-adviseur van de Amerikaanse regering, Fiona Hill, omschreef Ruslands hyperactiviteit als'everything everywhere all at once'.'Poetin probeert het Westen overal te raken waar dat mogelijk is', zei ze. De Russisch-Britse historicus Sergey Radchenko concludeerde: waar Russische speciale operaties vroeger buitenlands beleid ondersteunden,zijnspeciale operaties vandaag buitenlands beleid.'
Ook Andrei Soldatov meent dat de lawine aan operaties zijn eigen logica heeft. 'Je moet dit bezien vanuit de overtuiging, die in Russische veiligheidsdiensten leeft, dat Rusland in oorlog is met het hele Westen, met de Oekraïners alleen als frontsoldaten, en dat dit de derde ronde in een veel langer conflict is. Dat creëert zijn eigen werkelijkheid', zegt hij. 'Sabotage van kritieke infrastructuur werd tijdens de Koude Oorlog niet acceptabel geacht; nu wel. In de Koude Oorlog werd elke soort overloper een legitiem doelwit gevonden voor liquidatie, oftewel Russen die het land ontvluchtten en zeker overlopers die voor het Westen gingen werken. Maar burgers van westerse landen niet. Het moordplan op de baas van Rheinmetall toont aan dat ook dat verschoven is: in de Koude Oorlog zag je nooit zoiets. Dus de morele kaders van de spionage-oorlog verschuiven.'
Dat dit moordplan en de aanslag op een Duits vliegtuig mislukten, betekent volgens Soldatov niet dat ze niet effectief zijn geweest. 'Het effect van zo'n operatie ligt, cynisch beschouwd, niet in de geslaagde uitvoering. Het heeft namelijk een grote verandering veroorzaakt in hoe in Europa over veiligheid wordt nagedacht. Europese veiligheidsdiensten moeten nadenken: als ze deze kerel wilden vermoorden, wie dan nog meer? Wie moeten we allemaal onder bescherming stellen? En alleen op werk of ook thuis? Geldt dat voor iedereen die hoog zit in de defensie-industrie, bij geheime diensten, voor militairen? Het effect is dat de kosten van veiligheid sterk groeien. En dat is precies het doel: dat uiteindelijk de kosten stijgen van het steunen van Oekraïne.'
Ook het soort agentendat in deze ronde van de spionage-oorlog wordt gebruikt verandert. Tijdens de Koude Oorlog was er vrij helder onderscheid tussen infiltranten (Russen met een valse identiteit), agenten (buitenlanders die uit overtuiging of geld in het geheim voor de Russen werkten) en informanten (die werden betaald voor informatie). Agenten werden geworven via het langzaam cultiveren van een relatie, eencold pitch(iemand onverwacht confronteren met de spreekwoordelijke koffer met geld), of viawalk-ins:mensen die zichzelf meldden. Dat is niet meer zo.
'In plaats van agenten van hoge kwaliteit, die over lange tijd worden opgeleid en gecultiveerd, gebruiken de Russische geheime diensten nu vaak mensen die ofwel in Oekraïne hebben gediend, zoals commando's, of mensen die slechts voor één operatie worden geworven', zegt Soldatov. 'Vaak gebeurt dat dan via Telegram: een som geld om iets in de fik te steken. Dit systeem is niet erg professioneel, maar wel extreem agressief.'
En de Russen geloven niet dat ze hierin de foute partij zijn. Oekraïne doet het namelijk ook. In Rusland en Wit-Rusland ontploften sinds februari 2022 vuurwerkbommen onder treinwissels, vlogen elektriciteitshuisjes in de fik, maar ook legerhelikopters en ander duur materiaal. Daar leken vaak Oekraïense geheime diensten achter te zitten, die Russen betaalden voor sabotage. Dat waren niet alleen volwassenen. Dit jaar werden bijvoorbeeld twee zestienjarigen opgepakt voor het in brand zetten van een legerhelikopter in Siberië; ze zeiden twintigduizend dollar te zijn beloofd via Telegram.
Een veertienjarige jongen probeerde een relaiskast naast een treinspoor te verbranden. Hij moest daar foto's van sturen naar een onbekende op Telegram en zou dan geld krijgen. In plaats daarvan werd het twee jaar strafkamp, want Rusland behandelt hen als terroristen. Dit jaar zette Rusland al honderd minderjarigen op zijn terroristenlijst, tussen de geharde jihadisten van IS en al-Qaida. 'Zeer ongepast', vindt Andrei Soldatov de Oekraïense werving van tieners. En onfortuinlijk: omdat Russische spionnen de Oekraïners en het Westen als één vijand beschouwen, geeft hun dat ook een motief voor eigen immorele acties.
De rol van ideologie bij het werven is juist verrassend weinig veranderd, meent Soldatov. Al in de jaren dertig ontdekten Russische veiligheidsdiensten dat ze beter niet buitenlanders konden proberen te overtuigen van een compleet marxistisch-leninistisch pakket. Veel beter was het om de frustraties van mensen in westerse landen en geëmigreerde Russen aan te spreken over de hypocrisie of lege beloften van het democratische kapitalisme. Zo is het ook nu. 'Russische inlichtingendiensten proberen in contact te komen met mensen die teleurgesteld zijn over hun leven, of over de westerse dominantie in de wereld. De boodschap is: er is een land dat ook ontevreden is en een man - Poetin - die tegen het Westen opstond. Waar Rusland voor staat houden ze vaag. Het is niet een heel verfijnde ideologie, maar nog steeds een ideologie. En een die genoeg mensen aanspreekt, buiten het Westen, maar ook daarbinnen.'
Dit alles bij elkaar geeft een chaotisch en verontrustend beeld van een opgelaaide en verharde spionage-oorlog in Europa. Het lijkt ook alsof de Russische spionagediensten er in die confrontatie beter voorstaan dan tweeënhalf jaar geleden. Dat concludeerde ook een rapport van de Britse militaire denktank rusi: de Russische geheime diensten staan weer op beide voeten, en hun kracht 'neemt gestaag toe'.
Er is binnen die diensten, schrijft rusi, een hernieuwd gevoel van urgentie en doel, steun en aanmoediging van de grote baas voor een stroom van innovatieve, soms amateuristische, maar intimiderende maatregelen. Er is zelfs een gevoel van historische missie. Voor het hoofdkwartier van de buitenlandse spionagedienst svr werd het in 1991 omgegooide standbeeld heropgericht van 'IJzeren Felix' Djerzinski, de meedogenloze eerste geheime politiechef van de Sovjet-Unie, en de fsb vierde de honderdjarige verjaardag van de dienst die hij oprichtte, de ogpu.
En natuurlijk hoort bij dat gevoel van historische continuïteit de verering van infiltranten, de spionnen die onder deep cover het ideaal symboliseren van de loyale patriot die alles bereid is te doen uit trouw voor het vaderland. 'Het blijft een heel kleine groep mensen die infiltrant willen worden', zegt journalist Pjotr Sauer. 'Het is niet de normale Rus die ervan droomt om zijn leven op die manier om te gooien. Maar er is wel een groep waar het speelt.'
'Illegalen' zijn vaak kinderen van andere spionnen. 'Je ziet daar dat ze het graag in de familie houden', zegt Sauer. 'Ze zoeken mensen waarop ze kunnen vertrouwen. Dat geldt sneller voor mensen die ermee opgroeien. En in die wereld is er bewondering. Poetin toont die zelf natuurlijk, zoals iedereen ook kon zien toen hij de infiltranten onthaalde op het vliegveld. Hij was zelf een spion en voor hem is het belangrijk en eervol, net als voor een kleine groep mensen. Als je in die wereld zit, is dat wel de top. Er leeft daar zeker een cult omheen.'
Dat is ook wat Anna Dultseva vertelde op de Russische tv, waar zij en haar man na hun aankomst werden geïntroduceerd als 'hoogwaardige specialisten'. Ze voelde 'een enorme dankbaarheid naar mijn land, naar Poetin', zei ze. 'In de gevangenis twijfelden we er geen moment aan dat ons land zich ons herinnerde. Dat de geheime diensten achter ons stonden.'