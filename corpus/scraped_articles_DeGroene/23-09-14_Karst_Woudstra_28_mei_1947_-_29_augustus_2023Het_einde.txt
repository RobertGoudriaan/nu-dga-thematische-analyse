Karst Woudstra 28 mei 1947 - 29 augustus 2023 Het einde

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
14 september 2023
De (toneel)schrijver, vertaler en regisseur Karst Woudstra was een gedreven eenling die een veelzijdige bijdrage leverde aan de Nederlandse theatercultuur.
Als kunstvorm staat het toneel op twee poten, betoogde Karst Woudstra in eenVolkskrantinterview uit 1982 tegenover Hanny Alkema: 'het altijd toegankelijk houden van de grote klassieken en het bespreekbaar houden van de problemen die de maatschappij teisteren'. Woudstra heeft een groot deel van zijn werkzame leven besteed aan de vooruitgang van de Nederlandse toneelcultuur op die twee poten. Een langdurige periode van ziekte sloot hij, 76 jaar oud, op 29 augustus 2023 om 12.00 uur af met euthanasie.
Na een studie scandinavistiek en een theateropleiding in Zweden betrad hij als betrekkelijke buitenstaander eind jaren zeventig de Nederlandse toneelwereld. Die solitaire positie heeft hij in feite altijd behouden, ondanks alle functies die hij in het Nederlandse theater had. Hij was artistiek leider van het Amsterdamse Publiekstheater, en regisseerde erna onder meer bij Het Nationale Toneel, het Noord Nederlands Toneel en het Theater van het Oosten. Hij had als regisseur een dienende taakopvatting. Die gold eerst en vooral de schrijver van het stuk, van wie de intenties door de acteurs moeten worden waargemaakt.
Wat Woudstra in combinatie met dit literaire perspectief bij zijn intree in het Nederlandse toneel concreet meebracht, was zijn kennis van en enthousiasme voor het werk van de grote modern-klassieke Scandinavische auteurs Henrik Ibsen en August Strindberg. Hij regisseerde hun stukken, in zijn eigen vertalingen, en ook die dienstbare rol vervulde Woudstra met gezag. Zijn betrokkenheid bij het Zweedse theater kwam het best tot uitdrukking in zijn gedreven inspanningen voor het werk van de in 2021 aan covid overleden toneelschrijver Lars Norén. Stukken alsDe nacht, de moeder van de dagenDemonengroeiden in de laatste decennia mede door Woudstra's pleitbezorgerschap uit tot vaste waarden van het theaterrepertoire in Nederland en Vlaanderen. Ook Ingmar Bergman, voor wie literatuur, film en theater één en hetzelfde werkterrein vormden, had grote invloed op Woudstra. Dat viel, als bij Norén, vermoedelijk niet los te zien van de somberte, de opgejaagde depressiviteit die Woudstra als kern van hun kunstenaarschap herkende.
De eigen jeugd van Karst Woudstra was problematisch, onder meer door een bijzonder slechte verhouding tot zijn vader. In een tekst inDe Gidsuit 1992 heeft Woudstra enkele taferelen uit zijn jeugd weergegeven, die het invoelbaar maken dat hij op zijn zestiende van huis wegliep en na zijn twintigste nooit meer contact met zijn vader had. Zo bond Woudstra Sr. de kleine Karst ooit vast op een stoel en voerde hem net zo lang met diens eigen braaksel totdat hij het wist binnen te houden. Deze ervaring leerde Karst Woudstra voor de rest van zijn leven, zo schreef hij, dat hij zich nooit meer door iemand 'iets door zijn strot zou laten douwen'.
Die levensles verklaart misschien ook waarom Woudstra grote moeite had met het opdringerige wensdenken dat zo eigen is aan het Nederlandse cultuurbeleid. Jarenlang placht hij de bedilzucht van het podiumkunstenbeleid te hekelen en in het eerdergenoemde interview schampert hij bovendien over de 'kapitalistische toneeltraditie' die deze kunstvorm in ons land tot niet meer dan 'een soort kermisachtig iets' heeft gemaakt. Geen wonder dat Woudstra zich meer thuis voelde, niet alleen in het invloedrijke Dramaten-theater in Stockholm, maar ook bij de meer politiek relevante theaterhuizen in Duitsland en België met hun meer betrokken publiek.
Woudstra's erkenning in Nederland kwam vooral van vakgenoten, en niet zelden van de betere theatercritici en vaak van het publiek. Van al die drie kanten tegelijk kwam de waardering voor zijn eigen toneelstukEen zwarte Pool(1992), waarin op tragikomische wijze de angst voor de buitenlandse migrant wordt geproblematiseerd. Het leverde de auteur een bekroning op met de Albert van Dalsumprijs, en het stuk werd diverse malen hernomen, ook in het buitenland.
Naast al deze uiteenlopende functies en activiteiten in een volle binnen- en buitenlandse theaterloopbaan, vertaalde Karst Woudstra ook veel literaire boeken. Aanvankelijk ging het daarbij om werk in het verlengde van zijn toneelvoorkeuren, zoals romans en verhalen van August Strindberg en de autobiografie plus enkele romans van Ingmar Bergman. Later kwamen daar vertalingen bij van eigentijdse Zweedse schrijvers als Bo Carpelan en Sigrid Combüchen. Ook vertaalde hij diverse boeken van de steeds opnieuw ontdekte, jong gestorven Stig Dagerman.
In zekere zin zijn al die veelzijdige dienstbaarheden als regisseur, dramaturg en vertaler op te vatten als omcirkelende bewegingen rond het eigen schrijverschap van Karst Woudstra. Behalve de toneelstukken die dat schrijverschap opleverde (van het even majestueuze als schrijnendeHofscènesuit 1981 tot zijn laatste stukHet beloofde landuit 2002) werkte hij ook aan eigen literair proza. Dat resulteerde op z'n minst in één romanmanuscript, dat hij op karakteristieke moppertoon zelf niet goed genoeg vond. Misschien was dat wel het ultieme bewijs van zijn genadeloze kwaliteitsoordeel. Vermoedelijk miste hij bij het werken als romancier ook de entourage van acteurs, intendanten, belichters, decorbouwers, kostuumontwerpers: allemaal mensen die in repetities, al was het maar door hun eigenwijsheid, het creatieve proces voortstuwen.
'De basis van mijn toneelliefde [is] mijn bewondering voor de schrijver', zo verklaarde Karst Woudstra aan het slot van zijn gesprek tegenover Hanny Alkema. Uit die dienstbare bewondering voor andermans werk kwam de grootsheid van zijn eigen kunstenaarschap voort.
Vader voerde Karst diens eigen braaksel
Kors van Bennekom / Nederlands Fotomuseum |  Karst Woudstra, 1997