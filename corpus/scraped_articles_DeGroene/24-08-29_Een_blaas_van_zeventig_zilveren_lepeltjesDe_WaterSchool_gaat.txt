Een blaas van zeventig zilveren lepeltjes De WaterSchool gaat naar de bron

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
29 augustus 2024
In een voormalig badhuis in het Zwarte Woud komen kunst en educatie bij elkaar via het thema water. 'Duitsers kunnen water tenminste proeven.'
Doordat we gewendzijn aan altijd water uit de kraan, staan we er vaak niet bij stil. We zien het als middel om schoon te maken of om ons eten mee weg te spoelen. Maar water is feitelijk het fundament van alles. Niet alleen in ons lichaam, maar ook in de maatschappij en de economie. Het is de bron van alles, zou je met een flauwe woordgrap kunnen zeggen, en in het Zwarte Woud met zijn eeuwenoude bronnen, thermen en kuuroorden leent dat zich uitstekend voor een educatieve tentoonstelling.
'Wijzijnwater', vertelt Rianne Makkink, die een grote kan water neerzet in een loeihete loods in de Rotterdamse haven. Om haar heen liggen de attributen van allerlei tentoonstellingen, inclusief boeken, platen en prototypes die te maken hebben met het project WaterSchool waar haar studio de afgelopen jaren verschillende programma's voor heeft gemaakt. Een grote kast, bestaande uit vaten van elk tachtig liter, maakt tastbaar hoeveel water er nodig is voor het produceren van al ons eten, drinken en consumptiegoederen. We gebruiken 120 liter water per dag direct, maar in totaal is er voor onze levensstijl maar liefst vierduizend liter per dag nodig.
Design is er niet alleen om het design. 'Zeker nu niet meer, nu de hele markt voor kantoordesign is verdwenen', zegt Makkink, terwijl ze wijst op een aantal prachtig ontworpen kantoorsets. 'Tegenwoordig moet alles goedkoop.' Om die reden is Makkink, van huis uit architect, samen met haar compagnon Jurgen Bey vormgeving steeds meer gaan inzetten om ruimtelijke en maatschappelijke vragen met elkaar te verbinden en in beeld te brengen. Een thema waar ze veel mee bezig zijn, is water. Onder de naam WaterSchool, waar talloze projecten en exposities uit voortgekomen zijn, van Gent tot Dubai, werken Makkink & Bey samen met een hele community van ontwerpers daaromheen en met lokale instellingen, zoals scholen.
Een van de eerste grote projecten van de WaterSchool kwam voort uit een onderzoek dat ze deden voor de Internationale Architectuur Biënnale Rotterdam. Het ging over het gebied waar hun eigen loods staat, het gebied Merwe-Vierhavens, in het lokale spraakgebruik meer bekend als M4H. Hier vond vroeger de overslag plaats, eerst met de hand later, toen de container zijn intrede deed, mechanisch. Er liggen nog schepen, maar die liggen er vooral om te wachten tot ze weer verder mogen. De gemeente Rotterdam wil dit gebied, samen met het Havenbedrijf, herontwikkelen tot woonwijk, zegt Makkink. 'Hier moeten drieduizend woningen gaan verrijzen, voor in totaal zo'n 6300 bewoners. Woningen worden in zulke projecten vaak gereduceerd tot consumptiegoed.'
Een wijk is dan niet veel meer dan een verzameling woningen. 'In plaats van een zingevend, holistisch gebied waar een nieuwe gemeenschap ontstaat, waar mensen met elkaar verantwoordelijk voor worden. Wij vroegen ons af: wat zou het betekenen als M4H zich anders zou ontwikkelen en niet zo'n dooie wijk zou worden? Als we zo'n wijk integraal zouden bekijken, waar wonen en werken niet kunstmatig worden gescheiden, maar waar mensen kunnen leven? En zelf in hun eigen omgeving kunnen meewerken aan wat ze nodig hebben?'
En nu komt het waterom de hoek kijken. 'Wij zijn alle plannen helemaal gaan bekijken vanuit het perspectief van water. Al onze lichaamsprocessen zijn er namelijk van afhankelijk. Maar ook alles wat we eten en drinken en consumeren kun je omrekenen in water. Hoeveel water zouden 6300 mensen dan nodig hebben?' Onder leiding van een Nederlandse professor, Arjen Hoekstra, is er al een aantal jaar geleden een rekentool ontwikkeld, dewater footprint,waarmee je de kosten en milieueffecten van onze levensstijl in kaart kunt brengen. Net als de bekendecarbon footprintlaat deze tool zien hoeveel grondstof er nodig is om een bepaald goed te produceren.
Een groot deel van onze watervoetafdruk komt bijvoorbeeld voort uit de productie van vlees en veevoer die, afhankelijk van de teeltlocatie, een wissel trekt op het vocht in de bodem en het beschikbare grondwater. Maar ook voor de productie van andere consumptiegoederen, zoals kleding, is veel water nodig. 'Wat als je bij de bouw van een nieuwe wijk nu probeert de watervoetafdruk zo klein mogelijk te houden?'
Makkink ging niet over één nacht ijs. 'Samen met experts hebben we in kaart gebracht welke nutriënten mensen allemaal nodig hebben, en of we dat lokaal konden leveren. Want hoe lokaler, hoe minder transport, en ook dat scheelt uiteindelijk heel veel water. Dat hebben we verbonden aan het werk van een aantal onderzoekers die hier ook mee bezig zijn, om te zien hoe we dat in de stad kunnen integreren. Denk aan de productie van insecten, voor voedsel, of van schimmels, waar je kleding en verpakking van kunt maken. We hebben nieuwe stadsboerderijen getekend, waar je boven kunt wonen. En wist je dat eendenkroos een fantastisch plantje is, dat niet alleen water zuivert maar ook de soja in de landbouw zou kunnen vervangen?'
Alle ideeën, plannen en ontwerpen zijn vervolgens verwerkt in een tentoonstelling die verbeeldt hoe de stad eruit zou kunnen te zien als we de bescherming van water als uitgangspunt zouden nemen. Zelfs ons werk en onze voedselvoorziening zouden anders worden, en dat leidt ook weer tot een andere openbare ruimte. M4H was slechts de eerste in een reeks tentoonstellingen die voortbouwen op dit gedachtegoed. Water als bril om iets te kunnen verbeelden en leren over de maatschappij - en over ons lichaam.
In het kader van de WaterSchoolheeft Makkink met haar studio verschillende exposities ontworpen, en zo kwam ook van Ornamenta de vraag om te reageren op de gebiedsontwikkeling in het Zwarte Woud. Een van de thema's daar is namelijkBad Databrunn,waarmee kunstenaars raakvlakken kunnen onderzoeken tussen gezondheid, levensstijl en technologie. 'Bad data' is een woordgrapje dat verwijst naar alle baden en kuuroorden waar de regio beroemd om is. 'We zijn gaan zoeken naar wat er in dat gebied speelt op het gebied van water. De watertherapieën die je hier kon volgen, om je lichaam te zuiveren, zijn altijd heel belangrijk geweest. Dit leende zich dus heel goed voor een project over water en gezondheid, en dat heeft geresulteerd in deLibrary of Bodily Fluids.'
De expositie is te zien in een voormalig badhuis, in Bad Wildbad. Het laat de bezoekers nadenken over verschillende manieren waarop we in onze tijd kunnen omgaan met fysieke en digitale stress. Voor je de installatie van de WaterSchool van Studio Makkink & Bey en de regionale opleiding voor goudsmeden en uurwerkmakers en het agentschap voor beroepsontwikkeling in Bad Wildbad kunt bekijken, bij de ingang al, kun je je smartphone inleveren in ruil voor een neptelefoon van verschillende soorten steen, gemaakt door kunstenares Wiktoria Wojciechowska.
Het centrum van de expositie is een reusachtig tafelkleed dat in de ruimte op een grote tafel ligt.
'Het menselijk lichaam bestaat voor zeventig procent uit water', vertelt Makkink, 'maar waar zit dat water allemaal? Op de tafel staat oud glaswerk, met alle organen ingegraveerd, dat aangeeft hoeveel water er in elk orgaan te vinden is, zoals bloed. We hebben dit project eerder gedaan, maar hier hebben we het aangevuld met ideeën over zuivering.' Met andere woorden: het gaat hier over de nieren, de blaas en over urine. 'Een metaal dat zuivert, en dat vroeger al in deze regio een grote rol speelde, is zilver. Zo kwamen we op het idee om samen met de goud- en zilversmidschool uit Pforzheim zeventig lepeltjes te maken die bij elkaar de hoeveelheid water voorstellen die onze blaas bevat wanneer we de aandrang voelen om te gaan plassen. We vertellen dus verschillende verhalen over ons lichaam, aan de hand van water.'
Een belangrijk onderdeel van de tentoonstelling is proeven. 'We zijn hier in Nederland gewend aan leidingwater, of hooguit Spa Rood met koolzuur, en verder weten we niets. Maar water heeft echt een smaak. Water uit verschillende bronnen smaakt anders. En er zijn zelfs waterbronnen met natuurlijk koolzuur.' Leidingwater doet weinig meer dan door ons lichaam spoelen. 'Het voedt ons niet. Maar water kan ons ook voeden. Goed water bevat bijvoorbeeld magnesium, als je dat drinkt, heb je geen supplementen nodig.'
Maar water is niet alleen maar een grondstof. 'Ik zie het als iets holistisch. Daarmee bedoel ik dat het vitaal is. Drink maar eens uit een bron in de bergen, dan voel je dat het leeft, dat het sprankelt. Daarom roerden ze vroeger het water, zodat de werveling weer terugkomt. Je moet het water roeren, dan wordt het weer wakker.' In Duitsland weten mensen dat. 'Sommige mensen gaan speciaal naar een bron om daar het water uit te tappen. Toegang tot gratis bronwater zou eigenlijk een recht moeten zijn.'
En daarom is deze tentoonstelling ook bedoeld om mensen op te voeden. 'Het mooie is dat het op een vruchtbare bodem landt. We hebben mensen van de lokale beroepsopleiding tot medische bibliothecaris gevraagd om de boeken te kiezen voor de boekentafels, over water, en we zien dat bezoekers ook echt de tijd nemen om te gaan zitten en lezen. Het is een verademing om dit in Duitsland te kunnen doen. Mensen zijn zo nieuwsgierig. Ze hebben interesse in cultuur en in gezondheid, en ze weten er ook veel van. Sommige mensen weten zelfs welk bronwater goed is voor koffie. Je kunt in Duitsland zelfs een opleiding volgen tot watersommelier. Dat is heel belangrijk. Dan zie je water niet alleen maar als product, maar als iets holistisch, dat alles met alles verbindt.'
Foto's Sander van Wettum