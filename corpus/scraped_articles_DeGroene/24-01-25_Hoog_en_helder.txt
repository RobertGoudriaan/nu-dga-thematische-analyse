Hoog en helder

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
25 januari 2024
POPMUZIEK Noodzakelijk verdriet
'Wie ben ik op een donderdagmiddag in november', klinkt het in het refrein vanZonder liedjes. Gevolgd door zo'n typische Froukje-zin, zowel alledaags als gevoelig: 'Ik sta in de winkel bij het brood, en ik schaam me gewoon dood/ Wie ben ik zonder liedjes, mijn allergrootste liefde?'
Wat vaststaat: met haar liedjes is de 22-jarige Froukje de afgelopen jaren in elk geval heel veel wél geworden. Sinds haar eerste singleGroter dan ik(2020), over haar nietigheid ten opzichte van de klimaatcrisis, is ze een van de zichtbaarste en interessantste figuren uit de Nederlandse popwereld - ze won prijzen, scoorde hits, gaf tig overtuigende shows. En intussen moest haar officiële debuutalbum nog altijd verschijnen. Bij een podcast enkele maanden terug noemde zeNoodzakelijk verdriethaar 'hoofdpijnplaat': ze had de muziek allang voltooid, hijgerig werd ernaar uitgekeken, niets van wat Froukje nog maakte kon enigszins in de luwte gebeuren - en ja, lichtte ze toe, dat had soms een verlammend effect.
Daarvan is weinig te merken op dit debuut.Noodzakelijk verdrietklinkt zorgvuldig en uitgekiend, de plaat bevestigt hoe goed Froukje ingetogen singer-songwriting kan combineren met opzwepende beats. Ook fijn: haar twijfels en neiging tot piekeren heeft ze slim in haar nummers verwerkt.
Dus stelt ze zichzelf de vraag wat ze zonder muziek eigenlijk nog voorstelt - en of ze niets cruciaals mist van het gewone bestaan van een twintiger. 'Het leven, hoe doen jullie dat toch', klinkt het op de warme afsluiterWe hebben de tijd. 'Ik stel wat uit, ik stel me aan, ik heb toch alles wat ik zocht?'
Een van de knapste dingen is dat Froukje nooit zwelgend klinkt. Haar stem is hoog en helder, er zit soms een innemend kraakje in - ze zingt breekbaar en overtuigend, nergens te gepolijst. De producties staan ook duidelijk in dienst van haar zang, niet andersom. Soms wordt Froukje bijgestaan door een stevige drum en dreunende bas, maar verder zijn de instrumentaties opvallend kaal. In het sfeervolleLeeg restaurantklinkt enkel een melancholiek pianoloopje; op23 mei, een ander hoogtepunt, volstaat een kalm gitaarrifje om Froukje ontroerend te laten stilstaan bij haar jong overleden broer: 'Waar ben jij? Ik heb telkens het vermoeden dat ik misgrijp/ Naar een leven dat ik nooit meer terugkrijg.'
De nummers opNoodzakelijk verdrietzijn persoonlijker en intiemer dan Froukje's eerdere werk. Ze zingt over liefde en liefdesverdriet, over angst en alledaags geploeter. Zo groot als de klimaatcrisis wordt het nergens meer, en af en toe lijkt er iets van de vroegere poëtische kracht ingeruild voor meer letterlijkheid. Maar die aanpak valt ook wel te prijzen. Op dit debuut zet de zangeres voluit een stap naar voren, zonder verhullende beeldspraak. Vijftien nummers zijn het, er doet geen enkele gastartiest mee: dit is Froukje, dit is wat Froukje te bieden heeft, en het is speciaal.
Thomas Heerma van Voss
Froukje -Noodzakelijk verdriet