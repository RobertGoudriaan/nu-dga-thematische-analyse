Daniel Kahneman 5 maart 1934 - 27 maart 2024 Het einde

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
4 april 2024
Wie Daniel Kahneman noemt, heeft het meteen ook over Amos Tversky. De bevriende wetenschappers stonden met hun experimenten aan de basis van de gedragseconomie.
Ze werden de Lennon en McCartney van de wetenschap genoemd, Daniel Kahneman en Amos Tversky. Een rake vergelijking. Hun intensieve samenwerking duurde ongeveer een decennium, ze verlegden blijvend wijze de grenzen van hun discipline en begrepen de ander waarschijnlijk beter dan ze zichzelf begrepen. Die laatste conclusie trok de Israëlische psycholoog en Nobelprijswinnaar Kahneman althans zelf. Het is een belangrijke levensles: je naasten hebben vaak een scherpere blik op je drijfveren, verlangens en tekortkomingen dan jijzelf. Kahneman en Tversky sloegen samen het beeld van de mens als calculerende homo economicus aan diggelen.
Dit duo zag de mens voor wat hij is: een feilbaar wezen dat zich laat leiden door irrationele motieven en beschikt over weinig zelfkennis en veel zelfoverschatting. Hun brille zat in het bedenken van gedragsexperimenten die deze aard blootlegden. Zo toonden ze aan dat mensen meer waarde hechten aan het verliezen van een betaald bedrag dan aan het winnen ervan. De kans dat een bepaalde gebeurtenis, zoals een orkaan of brand, zich voordoet wordt veel groter ingeschat als iemand onlangs van een vergelijkbare gebeurtenis heeft gehoord. Simpelweg het zien van een hoog getal betekent dat het antwoord op een schattingsvraag hoger komt te liggen. Niet rationeel, wel hardnekkig waar.
Die laatste eigenschap toonden Kahneman en Tversky aan met behulp van een vervalst rad van fortuin. Zonder dat hun proefpersonen het wisten hield het wiel alleen stil bij de nummers 10 of 65. Na het draaien werden de deelnemers aan het experiment gevraagd om het percentage Afrikaanse landen binnen de Verenigde Naties te schatten. Het gemiddelde van de groep die een 10 draaide was 25 procent. Bij de 65-groep was dit 45 procent. Ze excelleerden in geestige proefjes, tot in detail uitgedokterd in urenlange vrolijke gesprekken in afwisselend het Hebreeuws en het Engels en vervolgens opgetikt, samen achter één typemachine. Kahneman en Tversky ontdekten zo een twintigtal manieren waarop het menselijk brein andere routes kiest dan de rationele. Ze legden daarmee de basis voor de gedragseconomie, inmiddels een omvangrijk en gerespecteerd vakgebied dat psychologie, neurologie en andere determinanten van menselijk gedrag toepast op economische besluitvorming. De Nobelprijs die Kahneman in 2002 kreeg was ongetwijfeld ook naar Tversky gegaan als die toen nog had geleefd.
Hun vriendschap is opgetekend door de Amerikaanse financieel journalist Michael Lewis. Hij brak door metMoneyball,een boek over de toepassing van statistische inzichten in het honkbal. Zonder het te beseffen was hij met dit werk schatplichtig aan Kahneman en Tversky. Zijn hoofdpersoon Billy Beane, manager van Oaklands Athletics, wist bij de aankoop van spelers de vaak gebrekkige oordeelsvorming waar zijn collega's wel last van hadden te omzeilen. In andere woorden: hij begreep wat Kahneman en Tversky hadden bestudeerd aan de Hebreeuwse Universiteit in Jeruzalem.
Lewis werd hierop gewezen door Richard Thaler en Cass Sunstein. Dit eveneens invloedrijke wetenschappelijk duo bedacht het zogeheten 'nudging', burgers met zachte middelen richting de keuzes duwen die voor henzelf of het collectief beter uitpakken. Lewis maakte zijn omissie goed door zich op de samenwerking tussen Kahneman en Tversky te storten. Het resultaat wasTwee Breinen - Daniel Kahneman &Amos Tversky: Een vriendschap die ons denken veranderde(2018).
Kahneman werd geboren in Tel Aviv, maar groeide op in Frankrijk. Het gezin moest tijdens de Tweede Wereldoorlog Parijs ontvluchten en zwierf het Franse platteland. Kahnemans vader stierf vlak voor de bevrijding aan onbehandelde diabetes. In 1946 verhuisde het gezin naar toenmalig Brits mandaat Palestina, waar hij het ontstaan van de Israëlische natie van dichtbij meemaakte. Over de mogelijkheden tot een vergelijk tussen Israël en de Palestijnen heeft hij zich altijd pessimistisch uitgelaten. 'Ik geloof niet in de kracht van rationele argumenten in deze context', zei hij in 2015 tegenThe Guardian. Hij zei 'zeer sterke gevoelens over Israël als bezetter te hebben'. Tegelijk was het recht op terugkeer voor Palestijnen een onmogelijkheid omdat het 'de vernietiging van Israël' zou betekenen.
Eind jaren zeventig verhuisde Kahneman naar de VS. Tversky deed hetzelfde, maar ze kwamen niet op dezelfde universiteit terecht. De klad kwam in hun vriendschap. Kahneman boog zich over de vraag wat mensen gelukkig maakt. Ook dat leverde inzichten op die door velen zijn herhaald. Bijvoorbeeld dat meer inkomen boven een bepaalde grens (zo rond de 75.000 euro) niet meer leidt tot meer geluksgevoel.
Naarmate hij ouder werd stortte Kahneman zich meer op het geheugen. Hij deelde de menselijke geest op in twee delen: een 'ervarend zelf' en 'herinnerend zelf'. De kracht van herinnering is vele malen bepalender dan de ervaring, was zijn conclusie. 'Het klinkt misschien vreemd, maar eigenlijk ben ik mijn herinnerende zelf, en de ervarende zelf, die mijn eigenlijke leven leeft, is als een vreemde voor mij'. De mens als niets meer dan vehikel voor herinneringen.
Deze bespiegeling komt uitOns feilbare denken,een enorme besteller die in kiosken naast snelle zelfhulpboeken kwam te liggen. Tien jaar geleden waarschuwde Kahneman dan ook in een open brief tegen de manier waarop zijn werk werd platgeslagen en hoe gedragsexperimenten gemakkelijk konden leiden tot stellige uitspraken op basis van dun bewijs. Hij bleef zijn hele leven juist een voorzichtige twijfelaar.
Ze sloegen het beeld van de homo economicus aan diggelen
Matt Writtle / Eyevine / ANP | In 2014