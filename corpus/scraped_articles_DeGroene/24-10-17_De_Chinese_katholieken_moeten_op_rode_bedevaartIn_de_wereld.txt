De Chinese katholieken moeten op 'rode' bedevaart In de wereld

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
17 oktober 2024
Beijing- De parochiepriesters van de Zuid-Chinese stad Yangjian zijn net terug van een bedevaart. Nee, ze zijn niet op een plek geweest waar Maria is verschenen of een ander wonder heeft plaatsgevonden. Hun pelgrimstocht ging naar het dorp Biaozhu, waar tijdens de burgeroorlog een bataljon van Mao's Rode Leger was ingekwartierd in een school. Het gebouw, dat was vervallen tot een ruïne, is getransformeerd in een communistisch bedevaartsoord. Het doet er niet toe dat de rolmodellen van het heroïsche bataljon destijds menig priester hebben vermoord, want dit 'rode toerisme' hoort bij de 'patriottische educatie' die sinds kort in zwang is.
Dit jaar is de wet op de patriottische educatie van kracht geworden. Daarmee begon China's grootste politieke campagne sinds Mao. 'Patriottisch' moet in dit verband worden begrepen als communistisch, en 'educatie' als propaganda voor de officiële, enig toegestane ideologie: het 'Denken van Xi Jinping over het socialisme met Chinese kenmerken voor een nieuw tijdperk'. In het onderwijs was deze taaie stof al verplichte kost; ze wordt nu op alle terreinen toegepast, de godsdienst inbegrepen.
Dit houdt in dat de vijf toegestane godsdiensten - taoïsme, boeddhisme, islam, protestantisme en katholicisme - niet meer draaien om religie maar om het Denken van Xi. De gelovigen moeten niet meer hun godheden en doctrines centraal stellen, maar de door Xi Jinping gepredikte 'socialistische kernwaarden'. Al jaren verkondigt Xi dat de godsdienst 'verchineesd' moet worden. Wie gedacht had dat het om een culturele aanpassing ging, heeft zich vergist. De 'verchinezing' komt neer op de complete inlijving van de religie in de Communistische Partij. De Partij-instanties die de godsdiensten controleren, krijgen het dus veel drukker.
Al eerder was de uiterlijke aanpassing begonnen: tempels met beelden van Xi en Mao, in Chinese stijl herbouwde moskeeën, kerken zonder kruisen en christusbeelden maar met portretten van de atheïst Xi. Ook de fysieke vervolging is al veel langer aan de gang, niet alleen van Tibetaanse boeddhisten en Oeigoerse moslims, maar ook van christelijke predikers en gelovigen, die liever hun god aanbidden dan Xi. Maar nu is ook de inhoudelijke uitholling systematisch begonnen, onder meer met cursussen voor boeddhistische monniken over de marxistische uitleg van de klassieke geschriften, communisme-onderwijs voor taoïstische monniken, instructies aan dominees om te preken over partijbesluiten, rood toerisme voor priesters, en voor allen de verplichting om Xi te loven en te prijzen.