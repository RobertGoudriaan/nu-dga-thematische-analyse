Draken en monsters

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
3 november 2022
IDFA How Do You Measure a Year?
Toen zijn dochtertje twee jaar werd, begon Jay Rosenblatt met een verjaardagsritueel dat hij vol zou houden tot Ella's achttiende. Elk jaar filmde hij haar, terwijl zij op de bank zat en hij haar dezelfde vragen stelde.How Do You Measure a Year?toont in een half uur hoe een mollige spring-in-'t-veld verandert in een wijsneuzerige tiener en via een afhoudende puber in een ontspannen jongvolwassene.
Die ontpopping, een basaal gegeven dat ons dagelijks omringt, is in een samengevatte versnelling iets wonderbaarlijks dat je eindeloos kunt aanschouwen. De filmBoyhoodvan Richard Linklater drijft hierop, en deUp-documentaireserie waarin Michael Apted elke zeven jaar teruggaat naar Engelse kinderen die op hun levenspad worden gevolgd.
De Amerikaan Rosenblatt, bekend van veelgeprezen collagefilms die hij samenstelde uit gevonden historische (zwart-wit-)opnames, plaatst zijn dochter niet in een veranderend tijdsbeeld. Je komt weinig te weten over wat er in het voorgaande jaar is gebeurd. Ella Ã­s de voortsnellende tijd. De camera blijft voornamelijk bij haar gezicht. Haar lichaam zie je alleen als ze zich heeft opgekruld op de onveranderlijke bank, of als ze spontaan opstaat om iets te zingen. Dat doet ze minder naarmate het zelfbewustzijn onvermijdelijk vat op haar krijgt. De laatste keer dat ze iets zingt, leeft ze niet meer haar meisjesdroom uit om zangeres te worden, maar doet ze dat in zichzelf, en stopt ineens alsof niemand er iets mee te maken heeft.
Middels zulke subtiele rode draden toont Rosenblatt haar innerlijke transformatie, die een universeel verhaal over opgroeien vertelt. In een snelle beginmontage geeft de maker haar uiterlijke verandering al weg, als om te onderstrepen dat het hem daar niet om gaat. De vragenset die hij haar voorlegt, wordt ook niet consequent afgewerkt. Je ziet wel hoe sommige antwoorden over de tijd een ernstige verdieping krijgen. Het vierjarige meisje is bang voor draken en monsters, de elfjarige pre-puber noemt haar grootste angst 'het leven'. Omdat er onverwachte, nare dingen kunnen gebeuren die ze niet wil ondergaan.
Maar in de vele close-ups waarin Ella niet praat en hem alleen maar aankijkt, of niet, schuilt nog een emotioneler verhaal. Dat van de verhouding van een dochter tot haar vader. Niet voor niks is de eerste vraag die Rosenblatt stelt: 'How do you feel about our relationship?' Een groot vraagstuk voor een tweejarige die intussen op haar hoofd probeert te staan.
De opnames die volgen, tonen dit intieme gegeven in een rijke complexiteit. Het uitdagen, het dichtbij laten komen en wegduwen, de dynamiek tussen bereidwillige openheid en narrige afweer. En gaandeweg begrijpt de kijker de korte uitleg vooraf, dat Rosenblatt zeventien jaar heeft gewacht om het geschoten materiaal terug te kijken. De film sluit een periode af; aan het eind gaat de studerende Ella het huis uit. Het is een afscheid. Een vader ziet een grote liefde ontsnappen, en wil begrijpen hoe dit zo snel heeft kunnen gaan.
Marijn van der Jagt