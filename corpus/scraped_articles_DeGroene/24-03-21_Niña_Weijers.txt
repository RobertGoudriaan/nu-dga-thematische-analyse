Niña Weijers

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
21 maart 2024
Het was vernederend, zei de één. De ander viel hem bij. Vernederend! We stonden onder de douche, een ietwat vernederende plek voor een vrouw (ik) die probeerde de zeep onder haar badpak vandaan te krijgen zonder dat het al te veel in het oog sprong. Badpakken in het algemeen: vernederend. Als je erover nadacht.
Maar daar ging het niet om. Het ging erom dat ik sneller had gezwommen dan zij. Ik was de enige vrouw geweest in het klasje, en ik had sneller gezwommen. Dat was vernederend.
Weet je wat het is, zei de één, wij zijn ook gewoon ouder.
Hij was die week 58 geworden, vertelde hij. In de afgelopen dagen hadden drie mensen hem niet ouder dan eind veertig geschat. Hij zag er inderdaad jonger uit dan hij was, iets wat ik niet tegen hem zei want mensen die vragen worden overgeslagen.
Vernederend voor jou, appte een vriendin later, dat zij dat vernederend vonden.
Op de fiets terug naar huis dacht ik aan hoe hilarisch mannen zijn, hoe makkelijk ze zich laten uitlachen. Hoe bang ze zijn te sterven. Terwijl ik dit dacht racete ik over het fietspad alsof ik iets te bewijzen had, nog altijd aan het zwemmen was, niet ingehaald wilde worden.
De volgende ochtend stond ik in de sportschool te deadliften en met een kettlebell te zwieren. Een jaar, of misschien zelfs maar een paar maanden geleden, had ik nog smalend moeten lachen om dit soort praktijken. Dan had ik uit Mark Greifs (iconische!) essayAgainst Exercise(2017) geciteerd: 'Facing mortality, the gym-goer believes himself an agent of health - whereas he makes himself a more perfect patient.'
Nu was ik overstag gegaan, en volop begonnen met witwassen. Tegen mijn moeder zei ik dat ik sterker wilde worden voor het zwemmen, meer niet. Gewoon wat oefeningen. Ja ja, zei ze, en dan wil je dáár zeker weer de beste in worden.
Tegen mijn vrienden zei ik dat mijn humeur ervan opklaart. Dat het waar is, doet niets af aan het feit dat ik het doe. We zijn begonnen aan ons gevecht tegen de dood, zei M. We zijn de 35 gepasseerd, en ineens willen we allemaalsterkenfitworden.
Ik dacht aan de oefeningen van de tweeling uit Ágota Kristófs gruwelijke, geweldige romanThe Notebook(1986). Deze twee jongens worden tijdens de oorlog door hun moeder achtergelaten bij hun oma op het platteland van Hongarije. Het leven is er keihard, hun oma (die haar kleinzoons stelselmatig'sons of a bitch'noemt) wreed. De jongens onderwerpen zich aan een reeks oefeningen om zichzelf onverwoestbaar te maken. Op die manier lukt het ze niet alleen om pijn, honger en allerhande vernederingen te tolereren, maar met een aan psychopathie grenzende moraal van redelijkheid slagen ze erin als winnaars uit de bus te komen; te winnen van iedere inconsistentie die menselijkheid met zich meebrengt. Mark Greif: 'Modern exercise makes you acknowledge the machine operating inside yourself.'
Ik dacht altijd dat spierbundels - in deze tijd, op deze plek - puur cosmetisch waren. Een accessoire, zoals je een overall kunt dragen zonder enige associatie met fysieke arbeid. Nu weet ik dat men zich vanaf enig moment simpelweg begint op te maken voor een ongewisse strijd tegen de aftakeling. Een strijd die je kunt uitrekken, maar nooit echt winnen. Een strijd die me universeler en ouder lijkt dan 'onze cultuur' met haar obsessie voor jeugd en kracht en schoonheid, al heeft die ertoe bijgedragen dat de hele strijd zich aan de buitenkant lijkt te voltrekken, terwijl die toch eerst en vooral innerlijk van aard is.
Mark Greif schrijft dat de westerse mens zichzelf reduceert tot patiënt, nummer, machine. Dat al onze fysieke inspanningen in de sportschool zich voltrekken in een vacuüm, losgekoppeld van welke oorspronkelijke functie dan ook. Ik ben het hier lang volmondig mee eens geweest, maar de laatste tijd weet ik het niet meer zo zeker. Het zittend werken achter een computer geldt in het algemeen voor mensen met de beter betaalde banen. Dat we ons lichaam feitelijk niet meer nodig hebben is eigenlijk ook een vreemde gedachte, want al dat zitten maakt ons lichaam net zo goed kapot. En dat het tijdperk van het zitten een eeuwig leven is beschoren, lijkt me een luie gedachte.
'Exerciser, what do you see in the mirrored gym wall?'
Mark Greif,Against Exercise