Brandhaarden

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
20 februari 2025
TELEVISIE De aanslag
Frontliniebezoekt plaatsen waar oorlog gevoerd wordt of dreigt. Deze keer is Bram Vermeulen in Kosovo vanwege toenemende spanningen tussen Albanese en Servische Kosovaren. Nieuw zijn die niet, zoals getoond in archiefbeelden. Bij het bloedig verscheuren van Joegoslavië werd Kosovo een hel apart. Een westerse alliantie zette (zonder toestemming van de VN-Veiligheidsraad) in 1999 bombardementen op onder meer Belgrado in om Servië te dwingen zijn activiteiten, militair en paramilitair (etnische 'zuivering' door moorden en massa's vluchtelingen) te stoppen. Clinton beloofde een vreedzame toekomst met rechten voor alle Kosovaren, ongeacht etniciteit.
We zien zelfs Boris Jeltsin waarschuwen voor een grote Europese oorlog, mogelijk uitmondend in een wereldoorlog, met Kosovo als zwaar vuurwerk - want Rusland en Servië waren en zijn bloedbroeders. Nu weer? De aflevering wordt omlijst met Rutte's oproep tot mentale en materiele oorlogsvoorbereiding om Europese vrijheden te verdedigen, wat het kader nog breder maakt. Rutte, toen nog niet wetend hoeveel dreunen uit Washington hem, ons, Oekraïne en mogelijk Kosovo te wachten stonden.
Vermeulen bezoekt hoofdstad Pristina (bijna Serviër-loos) en noordelijk Mitrovica. Maar ook Camp Bondsteel, van alle zevenhonderd buitenlandse Amerikaanse militaire bases de grootste. Het lijkt een 'koopgoot in een Midden-Amerikaanse stad'. Een kwart eeuw vredesmissie in het kader van kfor, onder de hoede van de Navo. Kost kapitalen. Dus wat gaat Trump doen? En wat doet kfor nu? Die is neutraal, patrouilleert, maar mag alleen rapporteren, niet ingrijpen. Dichterbij komen we in Mitrovica. De grote brug, die, als overal ter wereld, stadsdelen verbindt, is hier juist een scheidslijn. Tussen Servische en Albanese Kosovaren in respectievelijk noord en zuid. We ontmoeten de eerste etnisch Albanese burgemeester, die in zuid woont maar dagelijks in een gepantserde auto wordt opgehaald om naar zijn stadhuis in Servisch noord te gaan. Uiterlijk laconiek onder de Servische haat en dreiging. Hij bezoekt de viering van de 'dag van de Albanese vlag.' Jonge mannen zingen: 'O Servië, je hebt het hart van de duivel, kogels voor Belgrado.' Enthousiast applaus. Burgemeester klapt mee. 'Niet zo vriendelijk voor uw (Servische) burgers.' 'Ach, dat was 1999. Dat is geschiedenis en cultuur.' De verbetenheid van het publiek doet anders vermoeden.
Verrassend is dat hij naar noord wil verhuizen. Naar het appartement waar ooit zijn familie woonde, tot ze verjaagd werden door Servische Kosovaren. Die trouwens niet het monopolie op agressie en wreedheid hebben, zoals dat bij etnisch geweld gaat. Vermeulen spreekt ook die Servische kant. Met eigen knokploeg. Voor wie Mladic nog altijd een held is. Mannen die hun slachtoffers niet vergeten. Een jonge Servische, die de nuance zoekt, is pessimistisch.
Precies tijdens Vermeulens reportage wordt een aanslag gepleegd op de watervoorziening van Kosovo. We zien de ravage. Het lijkt op wat Rusland in Oekraïne doet: infrastructuur vernielen. De Servische president Vucic weet nergens van. Europa lijkt vol brandhaarden. Kosovo is er een. En alles is aan het schuiven.
Walter van der Kooi
Bram Vermeulen,De aanslag, VPRO Frontlinie,zondag 23 februari, NPO 2, 22.40 uur
David Lieffering | Bram Vermeulen bezoekt in Frontlinie KFOR-troepen in Kosovo