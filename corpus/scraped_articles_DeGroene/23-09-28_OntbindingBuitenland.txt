Ontbinding Buitenland

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
28 september 2023
Terugblikkend op tien jaar Rusland moest ik onlangs denken aan een reis die ik zo'n vijf jaar geleden maakte met een groepje vrienden. We vlogen van Moskou naar Tbilisi, raasden in een krakkemikkig minibusje dwars door Georgië naar de kustplaats Batoemi en staken in een logge vrachtveerboot de Zwarte Zee over naar Odesa. Via Minsk vonden we onze weg terug naar Moskou. Het was een reis vol kleur en avontuur.
Te laat geboren om zelf de 'vriendschap der volkeren' van de sovjettijd te hebben beleefd, ervoer ik voor het eerst iets van de romantiek van het gebied dat president Poetin een paar jaar later het 'historische Rusland' zou noemen. Dat gevoel had niets te maken met de aanwezigheid van Russische militaire bases of mannen die zich in het Kremlin over landkaarten bogen, maar met een gedeelde geschiedenis, familiebanden en cultuur, die landen met volledig verschillende kenmerken toch met elkaar verbonden. Gedurende de hele reis spraken we Russisch en waar we ook kwamen, we voelden ons thuis.
In waarschijnlijk zijn meest geciteerde uitspraak noemde Poetin in 2005 het uiteenvallen van het sovjetblok de 'grootste geopolitieke catastrofe van de twintigste eeuw'. Maar tijdens die reis verwonderde ik me juist over hoezeer de Sovjet-Unie de collaps had overleefd. Er was wrijving en zelfs gewapend conflict, zoals in Georgië en de Donbas, maar over het algemeen leek de politieke soevereiniteit van deze landen samen te gaan met een emotionele en culturele eenheid die hun bevolkingen met elkaar, en Moskou, verbond. Hoe kon de trage bureaucratie van Navo- of EU-lidmaatschap ooit opboksen tegen die onderbuikse centripetale kracht?
Nu zou eenzelfde reis ondenkbaar zijn. Van ons gezelschap woont niemand meer in Rusland. De Zwarte Zee is bezaaid met mijnen en Odesa wordt gebombardeerd. En de Russische connectie is een bron van existentiële angst. Met zijn invasie in Oekraïne heeft Poetin een ontbindingsproces in gang gezet dat het uiteenvallen van de Sovjet-Unie pas echt voltooit. Hijzelf fungeert als katalysator van zijn eigen geopolitieke nachtmerrie.
Moldavië en Georgië richten zich, ondanks interne spanningen, op Brussel. Azerbeidzjan richt zich op Turkije en Armenië, Ruslands traditionele bondgenoot in de Zuid-Kaukasus, al voor het debacle van Russische vredestroepen in Nagorno-Karabach, op het Westen. Centraal-Aziatische landen zoeken bescherming bij China. Alleen Belarus leunt nog op Moskou, maar die relatie is zo sterk als president Alexander Loekasjenko's gezondheid. De oorlog die Ruslands invloedssfeer veilig had moeten stellen bereikt precies het tegenovergestelde.
Volgens het Kremlin is dit allemaal het resultaat van een westers complot. Russische scholieren wordt dezer dagen geleerd dat het Westen 'russofobie' financiert en Rusland tot oorlog drijft. 'Het uiteindelijke doel wordt niet eens echt verhuld: het ontbinden van Rusland', stelt een recent verschenen schoolboek. De boodschap: geen overwinning in Oekraïne, geen Rusland.
Ironisch genoeg gaan veel westerse denkers daarin mee. In een peiling van de Amerikaanse denktank Atlantic Council verwachtte 46 procent dat Rusland over tien jaar ofwel uit elkaar zou zijn gevallen, of eenfailed statezou zijn geworden. De kans op dat laatste achtten zij groter dan voor welk ander land dan ook, inclusief Afghanistan. Timothy Garton Ash voorspelt dat er uit Rusland twintig nieuwe staten ontstaan.
Voor sommigen is dat een hoopvol vooruitzicht, voor anderen reden tot alarm. InThe Spectatorwaarschuwt Henry Kissinger voor een hagelstorm van geweld en getouwtrek tussen wereldmachten. 'Al deze gevaren zouden worden verergerd door de aanwezigheid van duizenden kernwapens die Rusland tot een van de twee grootste kernmachten ter wereld maken.'
Mij lijkt het dat hopen dat de implosie van een land met elf tijdzones zal leiden tot vrede, net zoiets is als hopen dat een gigantische gasexplosie je agressieve buurman tot bedaren zal brengen. In elk geval is het geen vervanging voor een echte visie op toekomstige internationale betrekkingen.
Toen ik kort na de invasie in maart vorig jaar Rusland verliet, vroeg vriendin Ksenia mij of ik dacht dat er een kernoorlog zou komen. Toen we een maand geleden weer afscheid namen, vroeg ze mij of ik dacht dat Rusland in elkaar zou storten. Het eind van de wereld en het eind van eigen land is voor veel Russen hetzelfde.
Dit is Eva Hartogs laatste column
Poetin fungeert als katalysator van zijn eigen nachtmerrie