Suriname toont belangstelling voor afgewezen Afghanen Aan de grens

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
6 oktober 2022
De Verenigde Staten zijn met Suriname in gesprek om gestrande Afghanen naar het Zuid-Amerikaanse land te sturen. Het gaat om Afghaanse evacués die in september vorig jaar vluchtten na de overname door de Taliban omdat ze de VS hadden geholpen in de oorlog, maar die niet door het beoordelingsproces zijn gekomen. Sommigen zouden nog banden hebben met islamitische militanten, meestal de Taliban. Zij werden daarom naar een Navo-basis in Kosovo gestuurd voor aanvullende screening.
Begin dit jaar werd de screening voltooid en kregen tientallen Afghaanse evacués te horen dat ze niet tot de VS worden toegelaten. Het gaat ook om vluchtelingen met een crimineel verleden of mensen die zich schuldig hebben gemaakt aan geweldsmisdrijven. En dus is Amerika op zoek naar landen die de evacués wel willen opvangen.
Tijdens de Algemene Vergadering van de Verenigde Naties vorige maand in New York gingen Suriname en de Verenigde Staten hierover met elkaar in gesprek. 'We overwegen het', zei Marten Schalkwijk, ambassadeur van Suriname in de VS, tegenThe Wall Street Journal. Amerikaanse functionarissen hebben al een verkennend gesprek gevoerd met Suriname. Volgens Albert
Ramdin, de Surinaamse minister van Buitenlandse Zaken, gaat het om 'minder dan vijf personen'. Momenteel worden de profielen van de betreffende vluchtelingen met de Surinaamse autoriteiten gedeeld ter beoordeling. 'Suriname staat bekend als een vriendelijk en gastvrij land. Als onderdeel van onze solidariteit met de internationale gemeenschap wordt de mogelijkheid overwogen', zegt Ramdin. Daarbij wil Suriname wel kunnen rekenen op financiële steun en begeleiding van de Internationale Organisatie voor Migratie. Maar volgensThe Wall Street Journalmaken de Afghanen in Kosovo zich zorgen over het plan om hen naar Suriname te sturen, vanwege de misdaadcijfers in het land en de slechte economische situatie.
Na de terugtrekking van de VS uit Afghanistan en de overname door de Taliban zijn meer dan 150.000 Afghanen geëvacueerd, waarvan de helft naar de Verenigde Staten. Nog eens 75.000 evacués wachten op antwoord van de Amerikaanse regering over hun lot.
Het aantal in 2022 getelde doden en vermisten aan de buitengrenzen van Europa, volgens het Missing Migrants Project (IOM): 2026