De doos van Pandora Essay Autobiografie van een Palestijnse dichter in ballingschap

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
21 november 2024
Deze week heeft de Duitse Bundestag kritiek op Israël bijna één op één gelijkgesteld aan antisemitisme. Eerder al werden talloze kunstenaars verwijderd uit het culturele leven. Hun achtergrond was soms al genoeg. Dat overkwam bijvoorbeeld de Palestijnse dichter Ghayath Almadhoun.
Mijn vader is ouder dan Israël.Hij was nog maar zes maanden oud ten tijde van de Nakba in 1948, toen Israël mijn familie verdreef uit ons huis in de stad Ashkelon. Ashkelon was het enige deel van de Gazastrook dat Israël in 1948 al bezet had. De rest werd in 1967 bezet. Mijn grootouders waren kapot van verdriet en vluchtten met hun kinderen en de sleutels van hun huis de Gazastrook in, naar wat nu bekend staat als het Khan Younis-vluchtelingenkamp.
Mijn opa overleed in het vluchtelingenkamp, slechts een paar kilometer van zijn huis. Hij was nog maar 33. Mijn oma bracht in haar eentje de kinderen groot en geleidelijk veranderde hun vluchtelingentent in een huis van bakstenen en zinkplaten.
Toen mijn vader in 1967 achttien werd, bezette Israël de Gazastrook, de Westoever en Oost-Jeruzalem, en veroverde de Sinaïwoestijn op Egypte en de Golanhoogten op Syrië. Israël werd tien keer zo groot als het was geweest - van twintigduizend naar tweehonderdduizend vierkante kilometer.
Mijn jonge vader werd, samen met talloze andere jonge mannen, opgepakt door het Israëlische leger en door de Sinaïwoestijn naar het Suezkanaal gebracht, een tocht van vier dagen. Ze kregen vier dagen lang niets te eten, kregen slechts af en toe wat druppels water, en werden toen gedumpt aan de Egyptische kant van het kanaal. Mijn vader ging vervolgens van Egypte naar Jordanië en belandde uiteindelijk in Syrië, waar hij mijn Syrische moeder leerde kennen en waar ik ben geboren, in het Palestijnse vluchtelingenkamp Yarmouk in Damascus.
Ze hadden mijn oma achtergelaten!
Toen Israël na de oorlog van 1967mijn vader uit zijn land verdreef, werd mijn grootmoeder achtergelaten in het Khan Younis-vluchtelingenkamp in de Gazastrook. Ze lieten haar achter en ze zou de rest van haar leven alleen blijven.
Ik heb alles in het werk gesteld om het Zweedse staatsburgerschap te krijgen zodat ik haar zou kunnen opzoeken in Palestina voordat ze zou overlijden. Ik had het Zweedse paspoort nodig, want we weten allemaal dat iedereen op deze wereld naar Palestina kan reizen, behalve Palestijnen. Helaas overleed ze in 2012, voordat ik Zweeds staatsburger was geworden.
Toen ik in Syrië woonde konden mijn familieleden en ik niet met mijn oma praten omdat er geen telefoonverkeer is tussen Syrië en Israël, en de Gazastrook heeft hetzelfde landnummer als Israël omdat het bezet gebied is.
Uiteindelijk wist ik, na meerdere pogingen, begin december 2008 te ontsnappen uit Syrië en te ontkomen aan de Syrische dictatuur, en arriveerde ik in Zweden. Eenmaal in Stockholm ging ik meteen op zoek naar het mobiele nummer van mijn oma in de Gazastrook. Ze bleek helemaal geen mobiele telefoon te hebben, maar een vaste telefoon, en ik wist het nummer te achterhalen.
Ik zocht meteen contact en praatte vrijwel elke dag met haar - wat een geweldige vrouw! Ze kon nauwelijks iets verstaan omdat ze al zo oud was, maar ze was een begenadigd verhalenverteller met een uitmuntend geheugen, en ze overtrof al mijn verwachtingen. Ze vertelde me talloze overbodige verhalen over ontelbare neven en nichten in de Gazastrook, mensen die ik niet kende, die ik nooit had ontmoet en van wie ik werkelijk niets afwist. Ik durf te zweren dat ze me allerlei onbeduidende details heeft verteld over minstens honderd neven met namen als Mohammed Almadhoun, Ahmed Almadhoun en natuurlijk Ali Almadhoun. Ik meen het serieus, honderden neven die Mohammed Almadhoun heten!
Toen kreeg ik een idee. Ik kocht nog een mobiele telefoon en belde mijn oma in de Gazastrook terwijl ik met de andere telefoon mijn vader in Syrië belde, en ik zette beide telefoons op de luidspreker zodat mijn oma na al die jaren zou kunnen praten met haar zoon, mijn vader. En het werkte.
En toen ineens, nog geen drie maanden nadat ik in Zwedenwas gearriveerd, begon Israël eind 2008 en begin 2009 een oorlog in de Gazastrook, en het eerste wat ze deden was de telefoonmasten bombarderen, zodat er geen communicatie meer mogelijk was met de Gazastrook.
Ik kon niet langer mijn oma bellen en ik heb lange tijd niet geweten of ze nog in leven was of dat ze was omgekomen bij een Israëlisch bombardement. En na afloop van de Israëlische oorlog tegen de Gazastrook duurde het lange tijd voordat de Palestijnen de telefoonmasten hadden herbouwd en de communicatie kon worden hersteld.
Toen kon ik haar weer bellen en hoorde ik haar stem via de telefoondraden. Haar stem gloeide van trots, alsof ze net als overwinnaar uit de strijd was teruggekeerd. Haar stem klonk helder en krachtig, luid en enthousiast, vol vuur en energie, en ze sprak op een heldhaftige toon, alsof ze Yasser Arafat in eigen persoon was, of alsof ze live werd geïnterviewd doorAl Jazeera.Uit haar woorden sprak een stellige overtuiging: 'Wij zijn hier. We houden stand. We zullen ons blijven verzetten. De joden zullen ons niet klein krijgen.'
'O, je bedoelt de Israëliërs, niet de joden.'
'Hoe bedoel je', antwoordde ze.
'Volgens mij bedoel je dat de Israëliërs ons niet klein zullen krijgen, niet de joden.'
'Wat is het verschil?' vroeg ze. Er viel even een stilte en ik weet nog dat ik dacht: waarom zou een vrouw die in de jaren 1920 in Palestina is geboren politiek correct moeten zijn naar westerse maatstaven? Waarom zou ze moeten weten dat er in Europa zoiets bestaat als antisemitisme, dat de Europeanen de joden hebben vervolgd, dat er in de jaren 1930 in een land dat Duitsland heet, op een continent ver weg, een nazipartij aan de macht was, geleid door ene Adolf Hitler, en dat de Europese joden moesten vluchten voor hun leven, en dat ze naar haar thuisland kwamen en haar prachtige huis in Ashkelon inpikten en haar dumpten in een tent in een vluchtelingenkamp en later terugkwamen om haar kinderen weg te halen om die te dumpen in een ander land, waardoor zij alleen achterbleef?
Waarom zou een vrouw die een eeuw geleden is geboren, die anders dan wij nooit de kans heeft gekregen onderwijs te volgen zoals wij dat nu kennen,
op de hoogte moeten zijn van de Europese geschiedenis, terwijl de intellectuelen in Europa niets weten van de geschiedenis van het Midden-Oosten, of hooguit wat clichés, stereotypen en vooroordelen?
Dus ik zei: 'Laat maar, er is niets mis met wat je zei.'
Latifa, mijn oma, is in 2012 overleden en ik heb haar nooit ontmoet. Latifa, haar naam betekent in het Arabisch: zachtaardig.Latifa, de moeder en de vader van mijn vader.Latifa, de intelligentste mens die ik ooit heb gekend. Latifa, de mooiste, grappigste en levenslustigste vrouw die ik ooit aan de telefoon heb gehad.
Ik heb haar nooit gezien en zij heeft niet gezien dat het Khan Younis-vluchtelingenkamp van de kaart werd geveegd. Het Khan Younis-kamp werd volledig verwoest, samen met de rest van de Gazastrook, als gevolg van Israëlische bombardementen en de bezetting, en op dit moment wordt er nog altijd gebombeerd, in een oorlog tegen burgers die al meer dan een jaar gaande is.
Rassem Almadhoun, mijn vader,de bekende schrijver en journalist, belandde uiteindelijk in Syrië, waar hij mijn Syrische moeder leerde kennen, Najieh Abo Nabout, een beeldschone lerares uit Daraa. In 1978 zijn ze getrouwd en op 19 juli 1979 ben ik geboren in het Palestijnse vluchtelingenkamp Yarmouk in Damascus.
Natuurlijk heb ik geen goed woord over voor de bezetting, integendeel, ik vervloek de bezetting en zal dat altijd blijven doen, maar zonder de bezetting zou ik er nu niet zijn, want de kans dat mijn vader naar Syrië zou zijn gegaan en mijn moeder zou hebben ontmoet, is kleiner dan één op de miljard.
Wat ik wil zeggen is dat we allemaal het resultaat zijn van de contradicties in deze wereld, en dat je je bestaan te danken kunt hebben aan datgene wat je ten diepste haat.
Mijn gedichtIsraël,uit 2010, luidt als volgt:
Zonder Israël was mijn vader nooit verdreven uit Palestina Nooit gevlucht naar Syrië Hij had nooit mijn moeder ontmoet Ik had niet bestaan Jij was nooit mijn geliefde geweest
Het is begrijpelijk dat mijn omanauwelijks weet had van de Europese geschiedenis, maar dat excuus gaat niet op voor mij, aangezien ik deel uitmaak van een generatie die is geboren in een vluchtelingenkamp, als gevolg van die duistere geschiedenis.
Het was dan ook aan mijn vader om antwoord te geven op de vragen van het kind, die min of meer neerkwamen op: 'Waarom zijn wij geen Syriërs, wat betekent het om Palestijn te zijn, waarom wonen we niet in Palestina, waarom hebben de joden ons land afgepakt?'
Voor mijn vader was het uitzonderlijk lastig, zo niet onmogelijk, om een zesjarige uit te leggen dat er een continent bestaat dat Europa heet, met een verschrikkelijk gedachtegoed dat antisemitisme wordt genoemd en dat neerkomt op een diepe, verwerpelijke jodenhaat, gebaseerd op niets anders dan racisme, en dat de joden de afgelopen tien decennia door de inwoners van dat continent systematisch zijn vervolgd, gesard en gediscrimineerd. Uiteindelijk hebben ze de joden samengedreven in concentratiekampen, miljoenen joden omgebracht in gaskamers en vervolgens hun lichamen verbrand in enorme ovens, en de mensen die deze gruweldaden hebben overleefd zijn, met behulp van diezelfde westerse wereld die hun dit lijden had aangedaan, naar ons land getrokken, naar Palestina, als vluchtelingen die probeerden te ontkomen aan de witte man, en vervolgens hebben zij, met hulp van diezelfde witte man in diezelfde westerse wereld, ons land bezet, ons verdreven en ons stateloos gemaakt. Wij hadden geen dak meer boven ons hoofd, leefden in tenten in vluchtelingenkampen in andere landen, zonder enig recht, terwijl zij in onze huizen woonden, de huizen die onze grootouders hadden gebouwd.
Heeft iemand van u enig idee hoe je dat aan een zesjarige moet uitleggen? Later, toen ik ouder werd, hingen er veel vragen in de lucht en in mijn niet-aflatende zoektocht naar antwoorden raakte ik doordrongen van het belang van vragen, met name onbeantwoorde vragen, en van de cruciale rol van instabiliteit, en ik realiseerde me hoe belangrijk het is dat kunst en literatuur het perspectief hebben van de buitenstaander, want door het gemis van een eigen land word je een combinatie van buitenstaander, banneling, immigrant, stateloos burger, zwerver, ontheemde, nomade en vluchteling, en voor een schrijver is dat vandaag de dag in zekere zin een voorrecht; het bevrijdt je van alle ketenen waardoor je handen gebonden zijn en het verlost je van de compromissen die veel schrijvers moeten sluiten teneinde hun positie te behouden - je hebt niets te verliezen als je je land al hebt verloren.
'De enige reden waarom ik mijn land niet haat, is dat ik geen land heb.' Zo beschrijf ik het in een gedicht.
Als in Damascus geboren kind van een Palestijnse vader heb ik vanaf mijn geboorte mijn vaders ballingschap meegekregen. Later heb ik moeten vluchten in mijn eigen ballingschap, toen ik in 2008 wist te ontsnappen aan de Syrische dictatuur en Zweden wist te bereiken.
Toen in 2011 de Syrische revolutie uitbrak, ging ik er helemaal in mee. Fysiek was ik echter ver weg en ik moest voor het eerst echt onder ogen zien dat ik noch daar was, noch hier, maar ergens in een parallel universum.
'Ik ben een Palestijns-Syrisch-Zweedse vluchteling, ik draag een broek van het merk Levi's, uitgevonden in San Francisco door een joodse migrant uit Duitsland. Ik vul mijn camera met foto's, zoals een boerin uit Rusland de melkemmer onder haar koe vult. Ik knik met mijn hoofd als iemand die de les heeft begrepen: de les van de oorlog', schreef ik in 2015 in mijn gedichtSchizofrenie.
De vernietiging van Syrië is zo pijnlijkomdat er niets anders rest dan mijn herinnering aan die herinnering, en net zoals voor mijn vader zijn geheugen het enige bewijs is dat Palestina echt bestaat, is mijn herinnering inmiddels het enige bewijs dat Damascus ooit heeft bestaan.
De verwoesting van Damascus heeft mijn wereld op z'n kop gezet. Toen Damascus nog bestond, kon ik zeggen dat elke stad waar ik woonde mijn thuis was omdat ik wist dat ik ooit, als ik er genoeg van had om als een nomade rond te dolen, daar naartoe zou kunnen terugkeren. Maar met het verdwijnen van Damascus verdween ook dat veilige houvast, en de stabiliteit die ik altijd had gevoeld sijpelde tussen mijn vingers door.
Het bitterzoetste wat ik van mijn vader heb meegekregen is mijn status van stateloze Palestijn, en het bitterzoetste van een stateloze Palestijn zijn is dat het eeuwige ballingschap met zich meebracht. Een stateloos kind dat is geboren in Damascus, dat is gedwongen de Syrische ballingschap te verruilen voor een westerse ballingschap, heeft binnen deze dubbele ballingschap de raakvlakken gezocht van de diaspora-nalatenschap die zijn vader hem heeft meegegeven en de diaspora die hij zelf noodgedwongen heeft gekozen.
Een in Syrië geboren Palestijn die beide landen is kwijtgeraakt. Vanuit dit dilemma schreef hij de paradox van dit nieuwe leven door herinneringen te spiegelen. Zijn schrijven werd een dagboek om te overleven, therapie om de innerlijke wond te helen en om de realiteit waarin hij zich plotseling bevond te vertalen in poëzie. Zijn realiteit is niet langer die van het Midden-Oosten en hij zal nooit honderd procent westers zijn, hij is een nieuwe menssoort, verbannen uit ballingschap, levend in een parallel universum. Hij is zelf de parallel geworden.
In Palestina noemen ze me de Syrisch-Zweedse dichter. In Syrië noemen ze me de Palestijns-Zweedse dichter.In Zweden noemen ze me de Palestijns-Syrische dichter.
Toen ik uit Syrië vluchtte,verruilde ik dictatuur voor ballingschap. Hoewel het bitter is om verbannen te zijn, gaat het gepaard met een zoete vrijheid. Nooit eerder had ik zoiets verrukkelijks mogen smaken, maar bij deze vrijheid kreeg ik ook een doos van Pandora vol prachtige dingen waar iedereen in het Westen tegenwoordig dol op is, zoals we allemaal weten, en dan heb ik het met name over de rechterkant van het politieke spectrum: ik ben Arabier, moslim, Palestijn, immigrant, vluchteling, man en dichter.
Het feit dat ik altijd wel op een of andere manier onwelkom was, in combinatie met het nieuwe perspectief van de outsider, dwong me alles te heroverwegen, zelfs de meest voor de hand liggende dingen, zoals wat het betekent om dichter te zijn. Ik was in staat afstand te nemen van mijn vertrouwde zelf, van de poëtische entiteit waarin ik had rondgedobberd met de kalmte van iemand die weet wat het voor consequenties heeft om tegen de stroom in te zwemmen. Ik had afstand gedaan van alle poëtische middelen waarvan ik me in Damascus had bediend en die verschuiving dwong me om mijn poëtische middelen opnieuw vorm te geven en toe te snijden op de nieuwe realiteit, waarin angst voor het heersende regime niet langer noodzakelijk is om te schrijven.
De afwezigheid van censuur resulteerde in een radicale transformatie. Ik hoefde me niet langer te verschuilen achter symbolen om de censuur te ontduiken, ik hoefde mijn betekenissen niet langer te hullen in metaforen om aan bestraffing te ontkomen. Ik steunde steeds minder op metonymie en ook steeds minder op de middelen die me ooit bescherming hadden geboden. Deze verschuiving was niet alleen linguïstisch van aard; het ging om het blootleggen van mijn diepe, verborgen stem als dichter, en heel langzaam kwam ik bij de kern van wat ik nu beschouw als de essentie van poëzie.
De essentie van poëzie is, naar mijn mening, de stem van dolende zielen, de getuigenverklaring van mensen die het recht is ontzegd om hun verhaal te doen. Door de ogen van een buitenstaander kan een dichter een heldere blik krijgen op de wereld, en wil de dichter zijn rol volledig omarmen, dan is het een vereiste dat hij zich niet op zijn plek voelt.
Ik wilde dat mijn woorden zowel direct als indirect zouden zijn, ze moesten onverschillig lijken om dan toch ineens de zere plek te beroeren, ze moesten liefkozende woorden in een vrouwenoor fluisteren en tegelijkertijd de heersende macht de waarheid zeggen, vermaken en kritiek uiten.
Maar van de vreemdeling wordt geen kritiek verwacht, want ballingschap betekent veel gefnuikte liefde vol goede bedoelingen onder het mom van tolerantie. Ik ben erg tegen tolerantie. Tolerantie impliceert namelijk een bepaalde hiërarchie - de ene persoon of groep wordt boven de andere geplaatst en besluit vanuit een positie van superioriteit de ander te tolereren. Nee, niemand zou een ander moeten 'tolereren'. Mensen moeten gelijk zijn.
Tolerantie impliceert ook dankbaarheid, vereist dat je dankbaar bent, en ik wil niets of niemand dank verschuldigd zijn. Dankbaarheid maakt het ook moeilijker een kritische houding aan te nemen, en voor mij is het recht om kritiek te uiten een van de belangrijkste maatstaven voor de vrijheid van meningsuiting in de kunst. Het is ook goed om voor ogen te houden wie er in het verleden het recht is ontzegd om kritiek te uiten: oorspronkelijke bewoners door kolonisten, slaven door meesters, vrouwen door het patriarchaat, joden door nazi's en Palestijnen door de Israëlische bezetter.
Zodra een immigrant ergens kritiek op heeft, zegt de witte man: ga terug naar je eigen land.
En precies dat is mijn droom, terugkeren naar mijn eigen land: Palestina. 'Ik denk aan Palestina, het land dat God heeft uitgevonden en dat in Zijn naam het bloed van miljoenen zielen heeft vergoten. Het land van melk en honing, waar geen melk en honing te vinden is. Het heilige land, waar we ons in heilige oorlogen hebben gestort, waarin we heilige nederlagen hebben geleden, vanwaar we een heilige uittocht hebben ondernomen, waar we in heilige vluchtelingenkampen hebben gewoond en een heilige dood zijn gestorven. Als ik denk aan Palestina, word ik achtervolgd door de stem van de sjeik, die steeds wanneer ik hem iets vroeg, een regel uit de koran reciteerde: "Jullie die geloven! Vraagt niet naar dingen die jullie zullen kwellen als ze jullie bekend worden." Ik vraag me nog steeds af wat verder is verwijderd van de aarde: Jupiter of de tweestatenoplossing? Wie is meer verwant aan mijn ziel: een soldaat uit mijn land of een dichter uit het land van mijn vijand? Wat is het ergste dat Alfred Nobel heeft gecreëerd? Het dynamiet of de Nobelprijs?', schreef ik in 2015 in mijn gedichtSchizofrenie.
Dat ik fysiek was verwijderd van de plek die me vertrouwd was,stelde me in staat anders naar mijn poëtische potentieel te kijken. Schrijven kreeg een meer existentieel belang - iets wat ik me niet had gerealiseerd in Damascus, waar elk woord werd afgewogen uit angst voor de notoire straf waar Syrië om bekend staat: verdwijning.
Gedurende de dertig jaar dat ik in Syrië heb gewoond, tijdens een van de wreedste dictaturen ooit, met altijd de angst dat ik op een dag zou verdwijnen, had ik manieren ontwikkeld om me te verzetten tegen de totalitaire staat, om te overleven zonder mijn verstand te verliezen.
Het is belangrijk om duidelijk te stellen dat vrijheid van meningsuiting voor mij als schrijver van levensbelang is. Daarom ben ik in 2008 gevlucht uit Syrië. Weet dat ik de democratie in het Westen niet voor lief neem, ik ben ervan overtuigd dat het toelaten van meningsverschillen van cruciaal belang is voor een gezonde democratie, en dat kunst in een vrije omgeving de grootste vijand is van een totalitair regime.
En zoals we allemaal weten, hebben woorden hier in het Westen geen consequenties - dat zou in ieder geval niet mogen. Tenminste, dat dacht ik aanvankelijk. Laten we het erop houden dat ik het mis had.
Ik had nooit verwacht dat ik ooit ten strijde zou trekken tegen totalitaire systemen binnen een democratie, maar we schrijven 2024 en ik kom voor de tweede keer in mijn leven in verzet tegen censuur, ditmaal in de westerse wereld in het algemeen en in Duitsland in het bijzonder. Maar het is me niet gelukt, met name doordat de middelen die ik had ontwikkeld om strijd te leveren tegen totalitaire systemen binnen een dictatuur niet zijn toegesneden op de strijd tegen totalitaire systemen binnen een democratie.
Duitsland heeft zo weinig geleerd van de geschiedenis. Sterker nog, Duitsland onderdrukt op brute wijze onze democratische waarden, we zitten midden in een moeilijke en beangstigende periode in een land dat bekendstaat om zijn duistere verleden, we zijn getuige van een periode van systematische onderdrukking en het monddood maken van de cultuur, en dat op grote schaal. Er wordt van alles gecanceld en verboden - van poëzieavonden en boekpresentaties tot prijsuitreikingen en muziekevenementen. Tentoonstellingen, filmscreenings, lezingen en literaire avonden worden afgelast, mensen aan de universiteit hebben gedwongen ontslag genomen en er zijn zelfs culturele centra gesloten. Het is belangrijk om onder ogen te zien en goed tot je door te laten dringen dat de lijst van alles wat er in één jaar is afgelast, langer is dan ooit in de geschiedenis van het hedendaagse Europa.
Het angstaanjagende is dat alles wat er in het fascistische Europa van de jaren 1930 werd verboden min of meer was te voorzien, aangezien dat is wat je kunt verwachten van een totalitair regime. Maar wat we nu zien gebeuren vindt plaats binnen een democratie.
Het is nog angstaanjagender om te kijken naar de lijst van alles wat er in Duitsland is gecanceld, en dan te zien dat 22 procent van de 180 gecancelde kunstenaars joods is. Als je bedenkt dat er zo'n 83 miljoen mensen met een christelijke achtergrond in Duitsland wonen en dat er hooguit tweehonderdduizend joden wonen, laat een wiskundige vergelijking tussen het aantal gecancelde joden en het aantal gecancelde witte Duitsers een verhouding zien van grofweg 830:1. Met andere woorden, het aantal gecancelde joodse kunstenaars ten opzichte van Duitse kunstenaars is 83.000 procent. Dat wil zeggen dat Duitsland opnieuw officieel bezig is joden uit te sluiten.
En zo zijn we er voor de tweede keer in de Duitse geschiedenis getuige van dat overheden en burgers, zowel rechts als links, zowel groepen als individuen, zowel in het openbaar als privé, zowel autonoom als niet-autonoom, in een systematische, georganiseerde, collectieve actie alles op alles zetten om de stemmen van een bepaalde bevolkingsgroep te censureren, te doen verstommen, te cancelen en uit te vagen, om deze mensen hun rechten te ontnemen, ze als vijanden te behandelen en te ontmenselijken.
Nog los van het feit dat we Palestina zijn kwijtgeraakt door het duistere Duitse verleden, waarna wij hebben moeten betalen met ons vaderland als compensatie, plan en oplossing voor de holocaust die is gepleegd door hún witte racisten, blijken wij - de grootste Palestijnse gemeenschap ter wereld buiten het Midden-Oosten - ons ineens te bevinden in een zeer giftig klimaat in een ongastvrije samenleving die stelselmatig onze identiteit bestempelt als gevaarlijk, onze zoektocht naar gelijkheid als politiek incorrect en ons verlangen naar vrijheid als een dreiging.
Ik was een van de eerste kunstenaars die in Duitsland werd gecanceld. De zeer hoog aangeschreven organisatie Haus für Poesie in Berlijn, waarmee ik meer dan tien jaar lang allerlei avonden en projecten heb georganiseerd, had besloten de presentatie af te gelasten van een poëziebundel met als titelKontinentaldrift: Das Arabische Europadie ik voor hen had samengesteld en geredigeerd. Haus für Poesie stuurde me een mail op 12 oktober 2023, vijf dagen na de aanval van 7 oktober, om te laten weten dat het evenement was afgelast. Voor de duidelijkheid wil ik hier graag aan toevoegen dat ze me al eerder een mail hadden gestuurd, op 5 oktober, twee dagen voor de aanval, met de bevestiging dat alles was geregeld voor de presentatie van de bundel.
Op het moment dat ik dit schrijf, zijn er in Duitsland van ons, kunstenaars, meer dan 180 mensen gecanceld en wij hebben gezamenlijk besloten dit naar buiten te brengen. De meesten van ons worden niet langer betrokken bij activiteiten, zijn het grootste deel van ons inkomen kwijtgeraakt en kunnen dit nieuwe fenomeen binnen de democratie niet bevatten of verwerken. Kijk alstublieft op het Archive of Silence (Archief van de stilte) online.
Het is ook goed om op te merken dat de 180 dossiersin het Archive of Silence alleen de kunstenaars betreffen die zich in het openbaar wilden uitspreken. Veel kunstenaars hebben besloten zich niet in het openbaar uit te spreken omdat dan heel Duitsland het zou zien, ze beschuldigd zouden worden van antisemitisme, het ze hun baan of carrière zou kunnen kosten.
Ik zou hier nog aan willen toevoegen dat ik het feit dat ik ben gecanceld beschouw als een van de meest ernstige vormen van uitsluiting die in Duitsland hebben plaatsgevonden. Ik zal uitleggen waarom, aan de hand van de afgelaste prijsuitreiking aan de gelauwerde Palestijnse schrijfster Adania Shibli op de Frankfurter Buchmesse.
Adania Shibli's roman heeft een relatie met Palestina en gaat over een feitelijke gebeurtenis op 12 augustus 1949, die in 2003 in de openbaarheid is gebracht door de Israëlische krantHaaretz.De roman vertelt het verhaal van een Palestijns meisje dat door twintig Israëlische soldaten is verkracht, waarna ze om het leven is gebracht en is begraven in de woestijn.
Wat mijn uitsluiting tot een van de ernstigste maakt is dat de dichtbundel die ik had samengesteld, in tegenstelling tot Shibli's roman en het werk van andere kunstenaars, niets van doen had met Palestina. Het was een bundel met 31 Arabische dichters die in Europa wonen. De bundel maakt deel uit van een reeks dichtbundels die worden uitgebracht door Haus für Poesie. Eerdere bundels warenBlack EuropeenPersian Europe.
De bundel is niet politiek van aard, de bezetting wordt nergens genoemd en kan geen haat zaaien of antisemitisme worden aangewreven. Niets brengt de bundel in verband met Palestina of met kritiek op Israël, en ik heb me daar ook niet in het openbaar over uitgelaten.
Dat mijn uitsluiting zo ernstig is schuilt in het feit dat ik ben gecanceld op grond van niets anders dan mijn Palestijnse identiteit - precies dat waar Duitsland bekend om stond in de jaren 1930: mensen uitsluiten op grond van hun identiteit.
Tot slot mogen we nooit vergeten dat de vrijheid die we hebben niet vanzelfsprekend is en nooit voor lief mag worden genomen. Sterker nog, onze vrijheid is zwaar bevochten, dankzij aanzienlijke inspanningen en strijd, zoals dat geldt voor de meerderheid van de wereldbevolking. Het is dan ook van cruciaal belang om te blijven strijden voor het behoud van onze vrijheid. Ik wil eindigen met u eraan te herinneren dat mensen altijd zeggen: 'In de jaren 1930 wisten we niet wat er speelde.' Nou, ik heb u dit allemaal verteld omdat ik wil dat u uit uw bubbel stapt en getuige bent van de tijd waarin we nu leven.
U weet het nu!