Als hongerige dieren

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
30 januari 2025
Marcel Möring zette me al snel in een ironische leeshouding. De hoofdpersoon Mordechai Gompertz (1947) uit zijn nieuwe romanMordechaiis een ook buiten Nederland wereldberoemde schrijver die in de jaren zeventig bestsellers schreef met titels als:In het Westen, De Joodse Paus, Nieuw Holland.Hij reisde destijds de wereld af, voelde zich nergens thuis, dompelde zich onder in het glamoureuze leven van de literaire jetset en ontmoette andere beroemdheden, zoals Samuel Beckett, Umberto Eco, Philip Roth en Leonard Cohen ('Lenny'). Hij was beroemd maar voelde zich tragisch. Leuk was het nergens: 'Hij was in landen geweest die hij nooit had willen bezoeken, en had ontvangsten, borrels en diners doorstaan die hij nooit meer hoopte te doorstaan.' Het leverde hem allemaal niks op, ja, wanhoop, een gevoel van isolement en afkeer 'van het artificiële van de publiciteit, de schmink, de lampen, de tot op het bot voorbereide vragen'. Zijn geliefde Klara heeft hem verlaten, daar treurt hij over.
Zijn naam zoemt tegenwoordig rond als Nobelprijswinnaar, dat dan weer wel, maar hij vreest met grote vreze dat hij het wordt. Kortom, hij vertegenwoordigt de droom van ieder aanstormend schrijftalent: schrijven is lijden aan beroemdheid. Aan mij was dit allemaal wel besteed en ik zag Möring zitten schrijven: glimlach, ja, dit ook erin, het gevoel van onbegrip, het idee voortgejaagd te worden, nergens aan toe te komen, de schrijver als buitenstaander, laat ik dat er ook maar in doen, alles als in een droom die nog werkelijkheid wordt ook. De beroemde schrijver als nomade, voor zichzelf op de vlucht. En dan begint het tragisch te worden.
Möring schreef geen documentaire over schrijven, zijn roman is een sprookje en ik hou van sprookjes, helemaal als ze over schrijven gaan. Ik wilde alles weten.
Aan dit gelukkige en dus ongelukkige schrijversbestaan, zoals dat gaat in sprookjes, is bij Mordechai een einde gekomen, hij komt nergens meer toe, geeft zich over aan herinneringen aan voormalige geliefdes, probeert ergens in het noorden van Nederland als kluizenaar te leven en krijgt het oude familiearchief van de Gompertz-familie in handen: het gaat terug tot de zestiende eeuw. Dit is behalve een schrijversroman ook een familieroman. Möring zet dit gegeven klassiek op. Voor in de roman is een genealogie van 'de familie Gompertz' opgenomen die ik regelmatig raadpleegde om bij de les te blijven. Er zijn nogal wat geheimen in de familie, zoals dat hoort. Een verdwenen oom schreef vroeger pornografische romans waaruit Möring een fraai fragment opneemt. Vaak droom ik ervan dit soort pornoscènes te mogen schrijven:'Op dit moment diende zich de verlossing voor mij aan en tot mijn verbazing belandde mijn zaad in het slot van de deur.'
Möring sluit zich ongegeneerd aan bij wat in familieromans gebruikelijk is: de ononderbroken lijn naar het verleden, de erfelijkheid, de familieverbanden die nooit eindigen. Naturalisme als verhaalbasis, ook in eerdere romans werkte hij hiermee (zie bijvoorbeeldBabylonuit 1997). 'Het vermoeiende aan de Gompertzen was dat de meest recente generatie nooit veel meer leek dan een aanvulling op alles wat daarvoor was geweest. Een schakel in een lange keten.' Het thema van 'de wandelende jood' klinkt op de achtergrond voortdurend door, Mordechai nooit ergens op zijn plek, ook niet in het huis in het noorden waar hij zich in zijn familiegeschiedenis verdiept. En zich overgeeft aan zijn herinneringen.
Met die laatste zin merk ik dat ik de neiging heb me met Mörings stijl mee te bewegen, de stijl van de groot opgezette familie- en liefdesroman. Met algemene beschouwingen rondom man en vrouw, seksualiteit en moraal. 'De vrouw is vanaf het begin van de mensheid de verleidster geweest', zou hij later schrijven, 'niet omdat zij dat werkelijk is, maar omdat de man haar graag zo ziet.' Ik weet niet of dit zo is, maar bij deze roman passen deze ontboezemingen, ze versterken het gevoel ervan, ze zijn erop uit een gevoel van instemming, meeleven en algehele melancholie op te roepen. Van vergeefsheid ook, langzamerhand wilde ook ik graag verdwijnen, iets wat Mordechai hoog op zijn agenda heeft staan.
Gewone vertelzinnen staan er in een breed en tragisch verband: 'Hij werd de volgende ochtend wakker door het eerste zonlicht dat door een kiertje in het dak in zijn ogen scheen.' Romanzinnen die je altijd overal in breed opgezette romans tegenkomt, ook in deze. 'Ze hadden als hongerige dieren gevreeen, de hele dag en de hele nacht, tot ze had gezegd, dat hij nu moest gaan. Ze hadden weinig gesproken.' Liefdesrelaties zijn in dit boek vol overgave, reëel en irreëel, zoals in sprookjes: 'Vier uur later lagen ze in een enorm bed in het Amstel Hotel. Hij dacht: dit was het.' Ik was en bleef een glimlachende lezer. Möring laat zich niet kisten.
Ten slotte nog iets over de drijvende kracht van dit werk. Het verlangen naar verdwijning. De motor, de tragiek ervan, Möring demonstreert het keer op keer in zijn werk, in zijn personages, het drijft hem voort vanaf het begin van zijn schrijfcarrière. Hij is niet de enige van de naoorlogse schrijfgeneraties. Ik leef nog, de anderen zijn dood. Bestaansschaamte.
Tot Mordechais grote vrees zoemt zijn naam rond als Nobelprijswinnaar
MARCEL MÖRING Mordechai Prometheus, 506 blz. Harry Cock | Marcel Möring zet de lezer al snel in een ironische leeshouding