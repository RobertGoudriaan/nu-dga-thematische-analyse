Heinz Alfred (Henry) Kissinger 27 mei 1923 - 29 november 2023 Het einde

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
7 december 2023
De faam van Amerika's beroemdste diplomaat was groot. Maar zeggen dat Henry Kissinger de wereldgeschiedenis eigenhandig had beïnvloed, gaat wat ver.
Het was bijnaMonty Python,toen Henry Kissinger eerder dit jaar ter ere van zijn honderdste verjaardag werd geïnterviewd door het deftige bladThe Economist.Af en toe mompelde het stokoude orakel een nietszeggend cliché van het type 'De Chinezen denken altijd aan de lange termijn', en dan stopte de tape alweer en begon deEconomist-hoofdredacteur minutenlang te vertellen dat we zojuist een nieuwe unieke wijsheid hadden beluisterd die dr. Kissinger in de smeedoven van de geschiedenis had opgedaan.
Vorige week overleed Amerika's (of misschien wel 's werelds) beroemdste diplomaat. Hier en daar noteerde een vilein portret dat vooral een bedrijfsmodel was begraven (Kissinger melkte zijn persoonlijke merk als Groot Staatsman à raison van een ton per dag decennialang uit in het consultancy-circuit), maar de meeste terugblikken beschreven hem als iemand die de wereldgeschiedenis (ten goede of slechte) eigenhandig in een andere richting had geduwd. Onzin.
Aan Kissingers faam lag dat niet. 'Het was alsof je met Mohammed Ali was', tekende zijn biograaf Walter Isaacson op over hoe het was om in de jaren zeventig met Kissinger door New York te wandelen. 'Mensen in taxi's draaiden de raampjes omlaag om hallo te roepen, anderen leunden uit de ramen van kantoren en wezen hem na.' Maar na een reeks zeer beschadigende boeken die hem als een cynische, machtsbeluste manipulator hadden neergezet - zoals Christopher Hitchens'The Trial of Henry Kissinger- kon hij niet meer zonder beveiliging de deur uit.
Kissingers leven had een indrukwekkend traject doorlopen. Hij was geboren als Heinz in het Beierse Fürth, zoon van een joodse leraar, en maakte daar de machtsovername van de nazi's mee. Hij werd soms afgetuigd door Hitlerjugend, zijn vader werd ontslagen en hij zag zijn lokale synagoge afbranden. Op zijn vijftiende vluchtte zijn familie naar New York, maar een paar jaar later keerde Kissinger, als Amerikaans soldaat, terug. Na de oorlog studeerde hij, met een legerbeurs,summa cum laudeaan Harvard af, schreef een proefschrift over Europese machtspolitiek en trad in dienst van Harvards politicologiefaculteit.
In plaats van een stoffige professor was Kissinger daar meteen onderdeel van de East Coast Power Elite.Zijn ideeën over kernoorlog (moesten de VS vaker doen) en het uitoefenen van macht (moest zonder overdreven idealisme) vloeiden vaak rechtstreeks naar Washington en de nationale media. In de jaren zestig probeerde Kissinger de overstap naar Washington, eerst in de entourage van de elitaire miljardair Nelson Rockefeller, maar hij wisselde in 1968 soepel naar de volkse populist Richard Nixon toen die de Republikeinse presidentskandidaat werd. Kissinger maakte zowel met Nixon als met de Democratische kandidaat een geheime afspraak om na de verkiezingen het Witte Huis in te gaan. Hij gebruikte zijn dubbele contacten bovendien om Nixon vredesbesprekingen te laten saboteren in Vietnam. Nixon werd vervolgens president en Kissinger veiligheidsadviseur. Het was een voorproefje van het soort politiek van Kissingers voorliefde: de slimme, geheime en cynische deal.
Was hij een goed politicus? Ja, ongetwijfeld. De lenige manier waarop hij het Witte Huis in kwam illustreerde dat, net als hoe het hem lukte de vertrouweling te worden van Nixon, die een even grote hekel had aan wijsneuzen als aan joden. Na acht jaar kwam hij met zijn reputatie redelijk intact en een Nobelprijs op zak uit een Witte Huis waar de lijken maar uit de kast bleven vallen. Maar een groot staatsman? Zijn belangrijkste opdracht was de Vietnamoorlog tot een goed einde brengen. Dat mislukte grandioos. De sabotage van 1968 verlengde de Vietnamoorlog met vijf jaar. In die tijd trok Kissinger Cambodja de afgrond in, door er persoonlijk een (illegale) luchtoorlog te regisseren. Dat destabiliseerde Cambodja en droeg bij aan de machtsovername door de Rode Khmer, die de ergste genocide ontketenden sinds de holocaust.
Zijn management dan van de Koude Oorlog? Kissinger probeerde 'tegendruk' te geven aan de Sovjet-Unie via inmenging in allerlei landen en het steunen van nare regimes en staatsgrepen. Voorkwam hij daarmee een imminente communistische overname van de wereld? Geen serieuze historicus gelooft dat. Zijn diplomatieke opening naar China en ontspanning met de Sovjet-Unie? Dat waren inderdaad diplomatiek slimme zetten.
Maar het was geen hogere wiskunde om ruimte tussen de communistische grootmachten te zien: in 1969 vochten ze zeven maanden een grensoorlog uit en namen elkaar voortdurend de maat. De Sovjet-Unie was al sinds de Cubacrisis van 1962 op zoek naar ontspanning met het Westen.
Wie geen zin heeft om hem moreel te beoordelen, kan hem best een verdienstelijk diplomaat vinden; maar eenMachervan een nieuwe wereld was hij alleen als merk. Geen van de meesterzetten waarop hij zich beriep, bleken structurele veranderingen. De openingen naar China en de Sovjet-Unie waren niet bestendig, vrede in het Midden-Oosten kwam nooit af, Zuid-Vietnam viel twee jaar na het 'vredesakkoord'.
Het is vooral het fenomeen Kissinger dat bestendig is gebleken: een man die de VS wilde wegvoeren van een messianistische buitenlandse politiek en zich de belichaming maakte van onbeschaamd en zakelijk machtsdenken. Hij werd daarmee ook de belichaming van discussies over moraliteit in de politiek, over de vraag welke prijs gerechtvaardigd is voor veiligheid en nationale belangen, en de vraag hoe we beslissingen in het verleden moeten beoordelen met de kennis van nu. Belangrijke vragen, voorbij Kissinger zelf.
Hij was de belichaming van onbeschaamd en zakelijk machtsdenken
Alain Mingam / Gamma-Rapho / Getty Images | Parijs, 1976