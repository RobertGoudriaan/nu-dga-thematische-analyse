Tegen de wanhoop in Schrijversportret Dola de Jong

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
24 november 2022
Hoe leef je verder na de Tweede Wereldoorlog? Het antwoord van de joodse schrijfster Dola de Jong was: heel hard werken. Het bracht haar veel succes, maar het boek dat ze echt wilde schrijven schreef ze nooit.
Op 9 april 1940vertrok Dola de Jong (1911-2003), op dat moment lid van de Balletten Yvonne Georgi in Amsterdam en auteur van vijf kinderboeken en één roman voor volwassenen, uit Nederland. 'Hitler en zijn kornuiten hebben mij op een vlotje gezet en me van de wal gestoten', zou ze later schrijven. 'Ik behoor tot het handjevol joden dat er het levend afbracht, hetzij door geluk, door toeval of door het soort ondernemingsgeest dat niet terugschrikt voor vlucht, het onbekende, de sprong in het duister.'
Niemand van haar joodse familie had met haar mee gewild. Ze ging alleen, belandde in Tanger en later in New York, waar ze een leven opbouwde dat bepaald werd door het besluit optimistisch te zijn, waar nodig tegen alle werkelijkheid in. Steeds vond ze weer energie voor nieuwe plannen, nieuwe boeken, nieuwe liefdes. Maar daar tussendoor werd haar leven bepaald door ziekte, trauma (haar hele familie werd vermoord), een taai mannenbolwerk en de positie van een schrijver tussen twee talen: nergens thuis, niets vanzelfsprekend. Dat alles trok een zware wissel op haar schrijverschap. Haar jeugdromanThe Level Landwas een groot internationaal succes, haar romansEn de akker is de wereldenDe thuiswachtoogstten alom waardering, maar het boek dat ze werkelijk wilde schrijven, schreef ze nooit.
De Groenepubliceerde in 1954 een recensie vanDe thuiswachtdoor Jeanne van Schaik Willing, die in de verte familie van Dola was. Dwars tegen de conventie in schreef Dola haar een bedankbrief. 'De laatste oorlog heeft mijn leven doormidden gesneden, en me op een eiland gezet. Het moet om der wille van mijn man en kind een schiereiland zijn - wat het dagelijkse leven betreft - maar ik vermoed dat mijn werkelijke levenshouding in mijn werk tot uiting komt. U hebt het juist aangevoeld.'
Op het 'Weiterleben, aber wie?'van Auschwitz-overlevende Jean Améry had ze een duidelijk antwoord: werken, heel hard werken en veel ondernemen - een van de veelvoorkomende strategieën van holocaustoverlevers die menen te moeten bewijzen dat ze iets goed doen om het schuldgevoel te dempen. Overal ja op zeggen, tegen de wanhoop in.
Net als in haar Amsterdamse tijd begon ze na de oorlog als een razende te produceren. Ze deed heel veel journalistieke klussen, zowel voor Nederlandse als voor Amerikaanse kranten. Ze schreef een prentenboek en ondertussen, 'met de linkerhand', een vervolg op het inmiddels in vier talen vertaaldeThe Level Land, getiteldReturn tot he Level Land, waarin in het gezin Van Oordt gerouwd wordt om de dood van zoon Jan'at the hands of the Nazi's',maar ook korte metten gemaakt wordt met het afschuiven van alle moeilijkheden op de oorlog. Streng wijst de moeder haar kinderen terecht. 'Ik wil dat niet meer horen. Van nu af aan neemt ieder van jullie de verantwoordelijkheid voor wat hij doet. De oorlog is voorbij, klaar nu. We leiden weer een normaal leven en wat we doen is niet vanwege de oorlog, maar gewoon omdat we het doen. Omdat het moment erom vraagt. Niet vanwege de oorlog. Begrepen?'
Ruth, Dola's alter ego, voelt zich aangesproken en bezwaard, natuurlijk heeft haar moeder gelijk maar het is moeilijk, de oorlog is niet weg, 'je bleef er aan denken, je noemde hem in verband met wat dan ook, hij was altijd op de achtergrond aanwezig. Toch begreep Ruth heel goed wat moeder had bedoeld. Het was laf om de oorlog overal de schuld van te geven in plaats van jezelf de schuld te geven en te proberen zelf verantwoordelijk te zijn voor je daden.'
'Jezelf de schuld te geven' - het is alsof desurvivor's guiltzelfs het jeugdboek indruppelt.
Haar interesse in psychologie, die een leven lang zou aanhouden, begon in deze dagen. Inthe villagewas'Freudianism in the air',het sijpelde de kunst in, het theater, de film, literatuur, en iedereen ging in analyse, ook Dola.
Ik weet niet bij wie en kan niets doen aan het spijtige besef dat ze als jonge vrouw in New York, jarenlang, dag in dag uit, naar iemand toe is gegaan en gepraat heeft over alles waar ik nooit met haar over kan praten. Mij resten alleen een paar spaarzame opmerkingen in brieven, zoals die over hoe verdringing voor mensen als zij nu eenmaal het beste werkt. Delen met anderen kon ze het nauwelijks. 'In Amerika zeggen mensen alleen maar iets terug tegen hun psychiaters. Sterker: ze praten alleen maar met hun psychiaters, de rest is flauwekul, slogans, sjibbolets en stereotiepen, een reeks uitgekauwde en eindeloos herhaalde brokjes psychologie en filosofie, al dan niet verpakt in fraai papier met lintjes en strikjes.'
In interviews zei ze dat ze tussen twee talen en twee werelden leefde. Ervoer ze hetzelfde als Hannah Arendt die het verlies van de moedertaal nog erger vond dat het achterlaten van het vaderland? In haar van optimisme en ontluisterende feiten doortrokken essayWe Refugeesschreef zij: 'We verloren onze huizen, dat wil zeggen de connectie met het dagelijkse leven. We verloren onze beroepen, dat wil zeggen de wetenschap dat we tot enig nut zijn in deze wereld. We verloren onze taal, en daardoor de natuurlijkheid in alle reacties, het vanzelfsprekende in onze gebaren, het ongekunsteld uitdrukken van gevoelens.'
Haar Nederlandse uitgever,Alice von Eugen-Nahuys van Querido, had ze meteen na de verschijning vanEn de akker is de wereldeen nieuw boek in het vooruitzicht gesteld, maar erg vlotten wilde het niet.
'Ik moet je helaas wat vertraging in de roman berichten', schreef ze Alice. 'De oorzaak is het overlijden van mijn editor, Maxwell Perkins. Je weet misschien wat hij voor me betekende en hoe mijn werk met hem vergroeid was. 't Is moeilijk uit te drukken hoe losgeslagen ik me gevoeld heb - ik ben er nu wat overheen maar 't is net alsof dit boek nu geen doel meer heeft. Perkins was de belangrijkste editor in de U.S.A en 't feit dat hij in me geloofde, was een steun. Je weet, ik ben niet zo overtuigd van m'n kunnen, of liever, ik was niet... want ondanks de twijfel, die toch nog wel eens opduikt, ben ik door Perkins' geduld en aanhouden toch meer in mezelf gaan geloven. Hij heeft jarenlang achter me gestaan. (...) Wat me nu zo lammenadig maakt is dat hij het m.s. niet in z'n geheel gezien heeft. Hij was zo enthousiast over het idee. Het is, zoals gewoonlijk, erg moeilijk om een deel van het m.s. uit handen te geven, maar misschien besluit ik in augustus toch tot afzenden aan je.'
In september 1947 stuurt ze Alice de eerste zes pagina's van de roman, vergezeld van een gewrongen synopsis. 'De inhoud is als volgt. Eén dag in Arnhem van een jonge, joodse vrouw, die voor een bezoek aan Holland uit Amerika is overgekomen. Ze heeft vóór haar vlucht naar de States haar moeder, een hopeloze invalide, uit de handen van de nazi's "gered" door haar een extra injectie te geven. "Matricide" dus. De strijd in
Amerika uitgestreden, aanvaarding van "schuld" en als gevolg vrijmaking en kracht. Het boek is in retrospectieve vorm geschreven, kinderjaren, adolescentie, puberteit; ontsnapping uit Holland en haar leven alsrefugeein New York met onecht kind, terugkeer en confrontatie met het verleden. Maar niet in "tijd", doch in episodes naar aanleiding van ontmoetingen en mijlpalen. Het bezoek aan haar geboortestad heeft ze uitgesteld tot drie dagen voor haar terugkeer naar Amerika, een bezoek waartoe ze zich dwingt om de cirkel van haar verblijf in Holland te sluiten. Ze gaat er de oude gedienstige opzoeken, die haar in haar jeugd met de zwaar neurotische moeder heeft bijgestaan en die tevens medeplichtig was aan "de redding". Je krijgt dus tegenover elkaar de schuldgevoelens gebaseerd op stringente dogma's van de oude katholieke meid en de nieuwe levensfilosofie van een vrij mens. Het kind vertegenwoordigt de toekomst en de vrucht van die "vrijheid".'
De paar bladzijden manuscript zijn van een onthutsende onbeholpenheid. Er is geen schwung, geen richting. Clichés over hoe alles in de geboortestad er kleiner uitziet dan herinnerd, over het gebombardeerde centrum, een verdwenen restaurant en een onherkenbaar geworden straat worden afgewisseld met pogingen nerveuze gedachten te beschrijven, iets weer te geven van een brein dat heen en weer schiet tussen het vroeger en het nu, maar het is intens stroef geschreven en voordat er iets daagt van een scène stopt de tekst.
'Lieve Dola', antwoordt Alice. 'Je brief van de 12 heb ik ontvangen en ook het "eerste hoofdstuk", zoals het in je brief heet. Ik kan me eigenlijk niet goed voorstellen, dat deze 6 pagina's een hoofdstuk vormen, er is helemaal geen afsluiting. Ik vermoed dat je mij maar een fragment gestuurd hebt. Je neemt mij zeker niet kwalijk als ik je schrijf dat ik van die 6 pagina's nou niet zo veel kan zeggen.'
Dola is er als de kippen bij om haar gelijk te geven, schaamte rilt achter haar heel korte antwoordbriefje.
Een paar maanden later schrijft ze de indruk te hebben dat het ergste van haarblockachter de rug is maar nadat ze van haar nieuwe Amerikaanse uitgever zelfs de synopsis voor dit boek al terugkrijgt schrijft ze: 'Lieve Alice, ik geef dit boek verder ook op.No soap. Dola.'
Die uitdrukking moest ik even opzoeken.Expression often used as a response, indicating a total refusion or rejection.
Alice en Dolazijn in hun correspondentie als twee katten die doen alsof ze geen last van elkaar hebben. Ze zijn vriendelijk, de eerste jaren zelfs liefdevol, noemen elkaar veelvuldig 'lieve' en sluiten af met zoenen, Dola stuurt sigaretten en modetijdschriften - 'de vorige is vermoedelijk zoekgeraakt en de echtgenote van den Directeur van het Postwezen is nu waarschijnlijk de bestgeklede vrouw'. Ze proberen allebei zorgvuldig om misverstanden te voorkomen wat vanwege hun wederzijdse directheid nog niet zo eenvoudig is. 'Bij overlezing klinkt deze brief nogal kankerachtig', kan Dola schrijven. 'De zaak is echter dat ik me altijd op m'n kop laat zitten, omdat ik zo de pest heb aan conflicten. Je moet hier een haai zijn en dat ben ik niet.'
Alice, zeventien jaar ouder dan Dola, is bij vlagen lief en moederlijk, schrijft haar dat ze echt vertrouwen in haar heeft. 'Het is jammer, dat wij niet eens met elkaar kunnen praten, want ik geloof dat ik je wel een hart onder de riem zou kunnen steken. Ik zal je niet achter de vodden rijen, ik weet dat je hard en ernstig werkt en dat je doet wat je kunt; ik wacht maar af wanneer het manuscript komt.' Zulke kalmte en vriendelijkheid werkte bij Dola onmiddellijk. 'Ik was zo blij met je hartelijke laatste brief. Dat geeft de burger moed; de resultaten waren typisch ik; ik voel me nu om een of andere geheimzinnige reden zekerder. Ik kan niet tegen pressie. Ik zal je nog verrassen.'
Ze zijn met elkaar begaan maar het is geladen, onder veel brieven ligt een zenuwachtige gespannenheid. Soms slaat een van de twee haar nagels uit - Dola met een klacht over uitblijvende betalingen, Alice met ergernis over het boek dat haar steeds beloofd wordt maar nooit komt - en dan blijkt uit de reactie van de ander hoe broos de laag van vriendelijkheid is. 'Wees toch niet altijd zo wantrouwig', kan Alice schrijven, of: 'Ik schrijf je brief op brief en krijg wat je noemt geen sjoege van je.' En Dola: 'Jij bent nu eenmaal gauw aangebrand en direct klaar met scheldnamen.'
Ze hadden veel gemeen. Bij beiden ging kordate directheid, zakelijkheid en intelligentie samen met een felle maar ook gevoelige natuur waar een onheilspellend donker randje aan zat. Alice was al heel jong uitgever van Querido geworden, haar relatie met oprichter Emanuel Querido was complex - waar ze in het begin een verhouding met hem had, ontstonden er grote problemen toen ze trouwde met Querido-vertegenwoordiger Fred von Eugen, zo zelfs dat ze een poging deed een eind aan haar leven te maken. Net als Dola was ze vaak ziek, ook neuralgie, ook taaie klachten. Net als Dola verloor ze haar moeder op heel jonge leeftijd, was ze (half-)joods en altijd hard, om niet te zeggen verbeten, aan het werk. Querido bouwde ze uit tot een uitgeverij met een hoogwaardig literair fonds en een groeiend aantal vrouwelijke auteurs. In mei 1940 had ze de besluitvaardigheid gehad het archief van Querido Verlag, de in 1933 opgerichte uitgeverij voor schrijvers die gevlucht waren uit Hitler-Duitsland, onmiddellijk te verbranden, haar inschatting van het aankomend gevaar helder als die van Dola.
'Een gecompliceerd karakter' schreef Fred von Eugen in een autobiografisch geschrift zijn vrouw toe, precies wat veel mensen altijd over Dola beweerden.
Het waren vrouwen die overeind bleven in een wereld waarin Klaus Mann over Alice kon zeggen dat het een 'zeer intelligente, overigens ook zeer aantrekkelijke' vrouw was en W.F. Hermans over Dola: 'Zij praat bijzonder onderhoudend en kleedt zich even onderhoudend.'
Er zijn niet veel mensenmeer wie de naam Dola de Jong iets zegt. Als ik vertel over wie ik aan het schrijven ben, moet ik meestal uitleggen wie ze is en dan noem ik haar een 'volkomen vergeten schrijfster', om de ander gerust te stellen, te laten weten dat ik heus weet dat niemand haar meer kent, dat het niet geeft.
Maar eigenlijk heb ik een hekel aan de uitdrukking. Hij zegt iets over de buitenwereld, niet over haar. Want wie vergat haar, en waarom? De ondertoon is dat ze niet zo bijzonder of niet zo goed was en daarom verdween uit de geschiedenis, terwijl we inmiddels toch weten hoe de mechanismen van canonisering bepalen wie bovendrijft en wie wegvalt.
Bovendien is Dola de Jong inmiddels al drie keer 'herontdekt'. De rehabilitatie begon in het feminisme uit de jaren zeventig en duurt nu al decennia. Haar twee bekendste romans werden zowel eind vorige als begin deze eeuw herdrukt (in de jaren zeventig en de jaren tien); zowel in Amerika (bij Second Chance Press en Transit Books) als in Nederland (bij Meulenhoff en Cossee), iets wat je van veel boeken van schrijvers met wie ze omging niet kunt zeggen. Steeds opnieuw oogsten de boeken lof. 'Een bittermooie' roman over vluchtelingen noemt deNRC En de akker is de wereldin 2015 ende Volkskrantschrijft: 'De Jong schetst een adembenemend beeld van een tijd die, als het gaat om de gebrekkige opvang van vluchtelingen, geenszins voorgoed voltooid verleden is.'
Dat ieder stuk triomfantelijk wappert met het woord 'herontdekking' is blijkbaar onvermijdelijk en een lot datEn de akker is de werelddeelt met armenvol boeken van vrouwelijke auteurs. Pogingen tot eerherstel, schrijfsters over wie betoogd wordt dat ze alsnog hun 'rechtmatige plaats' moeten krijgen, formuleringen als 'uit de vergetelheid', 'terecht herontdekt' of 'helaas onderbelicht' vormen zelf alweer een stoflaag die het verdwijnen van onderscheid tussen mannelijke en vrouwelijke auteurs in de weg zit.
Het is ook niet eenvoudig. De even feministische als misogyne uitspraak van Dorothy Parker, 'God verhoede dat ik schrijf als een vrouw', getuigt in haar eentje al van het nog altijd voortdurende geschipper tussen de wens een onderbelichte groep apart uit te lichten en de hoop dat de tweedeling aan het verdwijnen is.
Wanneer Dola een baantje krijgtbij de Book Find Club, de succesvolle progressieve boekenclub van George Braziller, begint ze alles te lezen wat los en vast zit. In Nederland publiceert ze inHet Paroolen deNRCover de Amerikaanse letteren en Adriaan Morriën vraagt haar voor een maandelijkse rubriek inLitterair Paspoortover Amerikaanse literatuur, een rubriek die ze jarenlang met grote toewijding zal vormgeven.
Uit haar kolommen rijst een energieke, kritische en belezen vrouw op, geestig en intelligent. Ze heeft stijl, vaart en scherpte en loodst soepel de moderne Amerikaanse literatuur naar de lage landen. Ze bespreekt grote literaire gebeurtenissen (de laatste Hemingway, de debutant J.D. Salinger, de biografie over Faulkner) maar vooral opvallend veel vrouwelijke auteurs. Ze schrijft over Katherine Anne Porter, Carson McCullers, Marianne Moore, Jean Stafford, Elizabeth Hardwick, Eudora Welty - 'Ik zou willen zeggen, dat men de plaatsruimte in Nederlandse kranten en bladen waarin Hollandse journalisten, die een weekje door de South gereisd hebben, hun kennis van Amerika luchten, met meer economie kon gebruiken door de verhalen van Eudora Welty over Morgana in vertaling te plaatsen.' Ze introduceert minder bekende schrijvers als de joodse Hilde Abel en haar roman over een moeder-dochterrelatie in een joods milieu, maar bespreekt ook ieder nieuw boek van Mary McCarthy - 'Zeven korte verhalen met een mes uitgekerfd, en (ik zeg niet "maar") net zoals inThe Company She KeepsenThe Oasiszonder emotie geschreven. Op Mary McCarthy en emotie zou men hier antwoorden:Who needs it?'
Ze is altijd serieus en ruimhartig in haar oordeel, soms kritisch, nooit afgunstig. Het mooist schrijft ze over vrouwen als ze hun werk in een brede context plaatst, zowel hun literaire als 'vrouwelijke' kwaliteiten meeneemt en en passant haar eigen literaire voorkeuren laat doorschemeren, zoals over Anaïs Nin en haar romanThe Four-Chambered Heart,waarover ze schrijft dat ze zelf in haar werk vooral zoekt naar'the sanity and maturity behind the chaos,met andere woorden naar de volgroeide mens in de schrijfster, die de draden naar plot en personen in handen weet te houden zonder meegesleept te worden. Deze laatste roman geeft blijk van volwassenheid; bovendien heb ik grote bewondering voor de wijze waarop de schrijfster gebruik heeft gemaakt van psychoanalyse zonder de lezer met de gedachte aan handboeken te hinderen'.
Of in een stuk overAn Unfinished Womanvan Lillian Hellman geeft ze impliciet het type machoschrijver een veeg uit de pan, een lans brekend voor hoe volgens haar vooral vrouwen schrijven. 'In het boek van Lillian Hellman zoekt men tevergeefs naar de grote, gewichtige woorden en uitspraken over de tragedie van onze tijd of over het menselijk drama en tekort. Slechts tussen de regels door ervaart de lezer het drama van een intelligente, gevoelige, begaafde, beroemde, onafhankelijke vrouw die in het Amerika van de jaren dertig tot de tweede helft van de jaren vijftig alle klappen op te vangen en te pareren kreeg, die dat land voor dergelijke mensen op zijn programma had. Lillian Hellman nam geen blad voor de mond, deed geen concessies en daar ze gedurende de jaren dertig de vriendin was van schrijver Dashiell Hammett van wie de regering "aannam" dat hij communist was, stond ze als rood in het dossier. De dagboekbladen van haar reizen naar Rusland nemen in dit boek een belangrijke plaats in, evenals haar ervaringen in Spanje tijdens de burgeroorlog. Maar hier is wel devrouwaan het woord: geen ontstellende feiten en geen getuigenissen van eigen heldhaftigheid. Haar vrouwelijk gevoeligheid en haar intuïtie voeren de boventoon. Ze kende "iedereen" maar ze prees noch veroordeelde. Ze observeerde en liet het erbij.'
Wanneer haar in de jaren zestig door uitgeverij Meulenhoff gevraagd wordt een bloemlezing samen te stellen met verhalen van moderne Amerikaanse schrijvers, neemt ze veel meer werk op van vrouwen dan in die tijd voor een algemene bloemlezing gebruikelijk was: Jean Stafford, Hortense Calisher, Mary McCarthy, Flannery O'Connor. In haar inleiding thematiseert ze de sekse van de auteurs nergens, het is een vanzelfsprekende keuze die ze niet hoeft te verantwoorden.
Hoe zag ze zichzelf in de context van die schrijvende vrouwen? Heeft ze, als ze lovend schreef over Lillian Hellman of Carson McCullers, gedacht: ik hoor daarnaast, ik ben dat ook? Heeft ze überhaupt gedurfd dat te denken?
Schrijven is blijven zitten, schrijven is soms ook durven al het andere af te zeggen. De gretigheid waarmee zij zich in een blad alsLitterair Paspoortgezaghebbend gedraagt, haar kennis en oordeelsvermogen wil etaleren, is niet de gretigheid van een schrijver die 'nee' zegt tegen al het andere en mikt op dat ene eigen boek.
Dit is een bewerkte voorpublicatie uit Mirjam van Hengels biografieDola: Over haar schrijverschap en de hele mikmak,die deze week verschijnt bij De Bezige Bij
Peter Basch | Links: Dola de Jong, circa 1947;