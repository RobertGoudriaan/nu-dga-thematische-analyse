Russische desinformatie en onze 'nuttige idioten' In het nieuws

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
11 april 2024
Russische desinformatie is als een naargeestig spiegelpaleis. Loop er doorheen en het confronteert je met je eigen verdeeldheid en interne angsten. En die zijn voor elk land waar Rusland een poging tot beïnvloeding onderneemt anders.
Yaghoub Sharhani keek acht maanden lang dagelijks naar Russische propagandazenders in de Arabische wereld (zie pagina 15). Waar Rusland in het Westen voor radicaal-rechts een soort baken is van christelijke waarden en een bondgenoot tegen de islam, presenteert Rusland zichzelf daar juist als een vriend van diezelfde islam. Het toont op propagandazenders als RT Arabic en RT Sputnik filmpjes van Poetin die een koran tegen zijn borst drukt terwijl hij zegt dat 'het niet respecteren' daarvan 'een misdaad' is. Het wordt afgewisseld met koranverbrandingen in Oekraïne, Zweden, Denemarken en Nederland, vergezeld van mededelingen dat regeringen van deze landen dit steunen. Wat die tegenstrijdigheid ons leert? Russische desinformatie is bovenal opportunistisch. Meer nog dan diepe ideologische overtuiging is er de wil om te verdelen.
Cruciaal in dat oeroude spel zijn deuseful idiots,figuren die gewillig meegaan in het web van leugens en actief bijdragen aan het vergroten daarvan. Zodra ze de kop opsteken worden ze omarmd: uitgenodigd als commentatoren en gasten, op podia gehesen.
InRussia and the Far-Right: Insights from Ten European Countriesvan het International Centre for Counter-Terrorism dat deze week verschijnt, wordt uitgebreid ingegaan op die 'nuttige idioten'. Essentieel voor hun toewijding aan Rusland is eigen 'historische of ideologische wrok', schrijven de onderzoekers. Rusland zoekt ze actief op. In vroegere tijden door radicaal-links te verleiden, tegenwoordig zijn dat radicaal-rechtse partijen. De onderzoekers zien daarin een interessante verschuiving: in plaats van obscure en marginale extreem-rechtse genootschappen, focust Rusland zich nu op politieke partijen die nog binnen het spectrum vallen of net op de rand zitten. 'Moskou ging er terecht van uit dat het werken met of via politieke partijen die in de nasleep van de financiële crisis van 2008 en de migrantencrisis van 2015 aan populariteit wonnen, meer voordelen zou opleveren dan regelrechte steun voor niet-democratisch en gewelddadig extreem-rechts.'
Wie de afgelopen jaren Europese propagandasites volgde weet hoe dat eruitziet. Politici als Geert Wilders, Thierry Baudet, Marine Le Pen, Viktor Orbán en hun ideologische verwanten werden er breed uitgelicht, soms zelfs exclusief geïnterviewd. Lang werd, zeker voor de Nederlandse context, vooral ideologische verwantschap vermoed. Hun dromen overlapten nou eenmaal. Maar twee weken geleden toonde een Europese inlichtingenoperatie aan dat er ook echt geld vloeide van Moskou naar Europese politici, onder wie Nederlanders (zie pagina 12). Niet onterecht zijn de blikken gericht op radicaal-rechts. PVV-leider Wilders was de linkse oppositie te vlug af en vroeg een debat aan over Russische inmenging. Daarin zei hij: 'Heimelijke beïnvloeding van politici, bijvoorbeeld middels omkoping, is de bijl aan de wortel van onze democratie.'
Al debatterend toonde hij zich een Wilders die zelden wordt gezien. Haast hoffelijk. Hij vond dat de minister van Binnenlandse Zaken 'tot het uiterste' moest gaan om 'op een deugdelijke wijze toch helderheid te verschaffen'. Andere partijen leken zo verrast dat ze vergaten Wilders te bevragen naar zijn jarenlange Kremlin-sympathie en uitspraken van een fractiegenoot dat het Westen zelf de oorlog had uitgelokt. Dat Wilders nog altijd optrekt met politieke bondgenoten in Frankrijk, Duitsland en Hongarije die aantoonbaar geld hebben aangenomen uit Moskou werd niet benoemd.
FvD-leider Baudet bleef weg, terwijl het Kamerdebat ontaardde in een ongemakkelijke speurtocht naar daders met hem als een van de verdachten. Voor de helderheid: hard bewijs van transacties ontbreekt en Baudet ontkent. Wat wel zeker is: sinds Baudets eerste stappen in de politiek heeft hij zichzelf omringd met mensen die betaald werden door Rusland. De vraag of Baudet en zijn partijgenoten, in bijvoorbeeld Brussel, geld hebben aangenomen is relevant, maar mag niet het zicht ontnemen op de ideologische beïnvloeding die hij allang heeft toegestaan en omarmd. Hij speelt met verve een hoofdrol in het spiegelpaleis.
Niet onterecht zijn de blikken gericht op radicaal-rechts