Agressieprobleem

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
4 juli 2024
PUNK Ploegendienst
'Een klein beetje spuug/ maakt je koffie wat lauw/ Ik haat mensen, maar het is niet persoonlijk/ het is alleen persoonlijk naar jou.'
Het moge maar vast duidelijk zijn: Ray Fuego, frontman van de punkband Ploegendienst,is niet de muziek ingegaan om, zoals het cliché wil, vrienden te maken of - veel erger nog - om aardig gevonden te worden.
Fuego (Rayvel Pieternella, 1996) is anti. Anti-alles, maar vooral anti-jou. Hij pist in je soep, rolt je op in een Perzisch tapijt, en verbrandt je met huid en haar als hij je tegenkomt. De bron van deze rauwe haat maakt hij duidelijk in de eerste regels vanDSM-5, de titeltrack van het nieuwe album van de band: 'Ik heb geen agressieprobleem, je maakt me gewoon agressief/ Daarom sla ik alles kort en klein, want praten dat wil ik hier niet.'
Het is het meest bijtende nummer op deze korte plaat (dertien nummers, 22 minuten), waarvan de titelDSM-5verwijst naar het bekende boek dat psychiaters gebruiken om mentale stoornissen te diagnosticeren. Het album zélf is dan ook prettig paranoïde, vaak giftig en boosaardig en daardoor constant spannend.
Over scherpe gitaren schreeuwt Ray Fuego maniakaal richting de wereld. Je voelt je bijna schuldig dat je naar zijn muziek luistert. Ja, ook jij moet je bek houden! Met je Bluetooth-boxje. En je nieuwe leren jasje, waarin je je heel wat voelt. Fuego zet je op je plaats, geeft je een klap voor je kop, spuugt op je sneakers, jat nog even de hamburger van je bord om je te laten weten: punk is zeker niet JIJ!
Oudgediende Spinvis zingt op twee nummers mee en geeft ze meteen een zoete, ironische rand, een zacht zitkussen, een klein beetje ademruimte tussen al dat gefoeter. Vjèze Fur - een kwart van De Jeugd van Tegenwoordig - draagt ook een enkeleversebij, maar presteert het om geen zin af te maken. Zonde, want Fuego (mede-oprichter van het hiphop-collectief smib) en Fur zijn twee van de origineelste stemmen in de Nederlandse muziek. Twee van de weinige rappers met een gezonde portie schijt aan de wereld, van wie je graag meer ruig samenspel zou willen horen.
Ploegendienst schetst opDSM-5, naIKhet tweede studioalbum van de band, geen vergezichten. En levenslessen, ho maar. Het is compacte, snelle, snoeiharde nederpunk die niks opbouwt, alleen maar afbreekt. Tracks gemaakt voor de kolkende moshpits bij een van de kleinere podia van een festival. Waar bloedende neuzen erbij horen en er met beenprotheses gevochten wordt.
De wereld van Ploegendienst is een kapotte plek waar iedereen maar wat aanklooit. De vinyleditie is voor twee euro extra te bestellen in de kleur 'depressief grijs'. InMensen in het algemeen(met Spinvis) galmt het mensbeeld van de band door: ronduit bedorven. InWRAAKzuchtzingt Fuego: 'De aarde scheurt open, de mensheid verrot/ De mensheid verloren, ze zoeken naar God.'
Daan Stoop
Ploegendienst -DSM-5,12 september in het Burgerweeshuis in Deventer en 25 september in Paradiso in Amsterdam
Texas Schiffmacher Ray Fuego en Ploegendienst Schiffmacher