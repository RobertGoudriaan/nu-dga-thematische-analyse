Lucratief Kroniek van kunst&cultuur

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
15 juni 2023
KUNST Someone Is Getting Rich
Een belangrijk aspect van de geschiedenis van slavernij in de laatste vierhonderd jaar - de periode waarin Nederlanders er actief bij betrokken waren - is dat die slavernij per saldo voortkwam uit een eenvoudige economische propositie, een arbeidsprobleem, dat moest worden opgelost. Toen Nederlandse avonturiers bijvoorbeeld vaste voet aan de grond kregen in Brazilië en ze zich in de lucratieve productie van suiker wilden begeven, ontbrak het ze aan personeel. Lokale arbeiders bleken niet tegen het werk bestand, in de Republiek zelf kon geen mankracht geworven worden, en dus diende de volgende - tamelijk kostbare - optie zich aan: mensen kopen aan de Afrikaanse kust.
De economie achter die geschiedenis staat centraal in de tentoonstellingSomeone Is Getting Rich, die zegt door middel van kunstwerken de relatie 'tussen kolonialisme en het mondiale financiële systeem' te willen 'onderzoeken'. Dat lijkt niet moeilijk, want die relatie is overduidelijk: zoals deze slavernij onderdeel was van een modern op winst gericht systeem, waren ook andere vormen van uitbuiting daar innig mee verbonden, en dat zijn ze nog altijd. Ook duidelijk is dat aan die koloniale economie een financieel systeem ten grondslag lag waarvan veel elementen - bancair verkeer, hypotheken, leningen, wissels, obligaties, aandelen - zo'n vierhonderd jaar geleden werden uitgevonden in de Nederlandse Republiek.
Het 'onderzoek' van de kunstenaars leidt tot fraaie en interessante werken, maar ook tot nogal wat oppervlakkige, in de zin dat er toch niet altijd even diep wordt doorgedacht over hoe dat systeem nou eigenlijk werkte, en werkt. Dat uit zich bijvoorbeeld in statische foto's van de goudvoorraad van De Nederlandsche Bank, een bewegende prijslijst van de handel op de grondstoffenbeurs (Osmium, Scandium, Rhodium), en een statige maar slome vertelling over de betrokkenheid van de weduwe Johanna Borski bij een belegging in de Citizen's Bank of Louisiana, eigenaar van zevenhonderd mensen. De makers lijken zichzelf onderdanig te verklaren aan de historische gruwel, de informatie wordt breed uit gesponnen, en de werken worden daardoor eerder retorisch dan kritisch. Best goede statements, maar geen discours. Dat is gelukkig niet overal zo. Ik heb zitten luisteren naar het (overigens al even trage) betoog van Zachary Formwalt,Wages on Sand,die zijn camera langzaam laat glijden langs de achttiende-eeuwse trapleuning van Museum Van Loon, waarin de achternamen van dr. Abraham van Hagen en zijn vrouw (en voormalige patiënte) Catharina Trip (?-1757) zijn verwerkt. Formwalt mijmert over de latere huisbezitters, familie Van Loon, met twee koppen van 'moren' in hun wapen, en waarom er in een van de zeventiende-eeuwse schilderijen in de collectie een anonieme zwarte figuur te zien is. Ook goed, als altijd, zijn de voortbrengselen van de Cercle d'Art des Travailleurs de Plantation Congolaise, het collectief in Congo dat in Europa sculpturen van cacao en palmolie laat produceren. Het solide blokWhite Cube (study)is niet alleen inhoudelijk en esthetisch interessant, als product is het zelf een teken van kritische interactie met het internationale kunstsysteem. Daar gebeurt tenminste echt wat.
Koen Kleijn
Someone Is Getting Rich,
t/m 7 januari in het Tropenmuseum in Amsterdam,https://tropenmuseum.nl
courtesy of Hew Locke, Hales Gallery / P·P·O·W, New York | Hew Locke, C onfederate States of America Loan 2, 2018. Someone Is Getting Rich