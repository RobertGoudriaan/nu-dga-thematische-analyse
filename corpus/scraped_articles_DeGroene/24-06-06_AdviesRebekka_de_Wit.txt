Advies Rebekka de Wit

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
6 juni 2024
Het is pijnlijk hoe snel mensen soms op de proppen komen met het advies om in therapie te gaan. Onlangs maakte ik het weer mee. We zaten te eten, de middelbareschoolvrienden. De enige man van het groepje leek op de rand van iets akeligs. Hij kon erover vertellen, maar niet zonder te huilen. Het duurde vijf minuten voordat iemand zei: misschien moet je eens gaan praten met een professional. Hij knikte, en hield er daarna ook over op. Hijwasal met mensen aan het praten, namelijk met ons, maar dat was blijkbaar niet de bedoeling.
Er is nog een andere zin in dit genre, die minstens even snel op de proppen komt, als niet jij, maar een dierbare aan het instorten is: je kunt een ander niet redden. Ik heb nooit precies geweten wat dat betekent, omdat de implicatie ervan is dat de niet-instortende, op een of andere manier gered is. Volgens mij noemen we het niet voor niks redden. Is er een karikaturale uitvergroting van gemaakt om het angstaanjagende idee te bezweren dat je uitmaakt in het leven van de ander. Dat we de dingen echt ongelooflijk kunnen verknallen en omgekeerd. We kunnen dingen zeggen waar de ander jaren later nog van wakker ligt, zo pijnlijk, zo miskennend, zo beledigend, en we kunnen dingen zeggen waar, nou ja, de ander van in slaap valt. Het is de bezwering van het idee dat we de ander misschien op een bepaalde manier wél kunnen redden, ook al kleeft er onherroepelijk een soort reddeloosheid in ons allemaal.
Ik geloof dat ik het nooit echt geprobeerd heb, trouwens, om iemand te redden, maar misschien komt dat dus ook doordat ik de waarschuwing dat je een ander niet kunt redden, uit opportunisme denk ik, behoorlijk heb geïnternaliseerd.
Iemand vertelde me (dronken) dat ze tijdens een wanhoopsnacht God had geraadpleegd, nadat iedereen had gezegd dat ze met een professional moest gaan praten en ze niet wist wie. Uiteindelijk zei een stem dat ze terug naar bed moest gaan. 'Het was wel mijn stem', zei ze, 'maar ik klonk anders. Alsof ik al een hele carrière in de thuiszorg achter de rug had en eindeloos veel mensen van badkamervloeren had geraapt. Iemand die geen tijd heeft voor flauwekulletjes. Terwijl ik normaal altijd tijd heb voor flauwekulletjes. Snap je?'
Terug naar bed gaan was het beste advies dat ze had kunnen krijgen, maar, zei ze, als dit écht een professional was geweest en ze ervoor had moeten betalen, dan had ze haar geld teruggevraagd.