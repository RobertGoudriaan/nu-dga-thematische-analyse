Wil de echte elite opstaan? Onderzoek Kroniek van een progressieve vrijage (6)

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
5 december 2024
Uit dertig jaar aan kranten- en Kamerarchieven blijkt: het eliteverwijt dat de PVV aanblies is zo succesvol dat het onder de huid van links is gekropen. Nu GroenLinks en de PvdA op zoek zijn naar hun gedeelde waarden keert het steeds terug in hun zelfzoektocht.
Ergens midden inde formatie staat Ronald Plasterk als architect van het meest rechtse kabinet ooit uit te leggen dat hij wat moeite heeft met de term 'centrumrechts'. Hij gelooft niet meer zo in de links-rechts-as. Hij worstelt en hapert. En legt dan uiteindelijk maar een hand op zijn hart. 'Het is ook wel omdat ik lid ben van de Partij van de Arbeid.' Hij schampert even. 'Voor zover die nog bestaat.'
Frans Timmermans kijkt vanuit zijn Kamerbankje strak voor zich uit. Hij laat het passeren, lacht niet mee met de rest van de Tweede Kamer. 'De kansen dat u erelid wordt zijn wel kleiner geworden, hè?' vraagt Kamervoorzitter Martin Bosma (PVV) plagerig aan Plasterk. Opnieuw stijgt er gelach op en blijft Timmermans onbeweeglijk. Wie wel beweegt? Geert Wilders. De PVV-leider staat op om het vuurtje op te poken. 'Kunt u daar nog wat meer over uitweiden?' vraagt hij aan Plasterk.
Hilariteit heeft zich inmiddels meester gemaakt van de vergadering. En Plasterk laat zich gewillig lenen om de partij waar hij zo lang lid van is geweest verder te vernederen. Blijmoedig vertelt hij al 46 jaar trouw zijn contributie te betalen. Nu veert Timmermans wel op uit zijn stoel om iets te zeggen. 'Wij gebruiken die contributie om de samenwerking met GroenLinks verder te stimuleren.'
Beide heren beginnen aan een verbaal gevecht dat geestig begint maar steeds verbetener wordt. Timmermans haalt uit naar deTelegraaf-columns van Plasterk. Die op zijn beurt weer grapt dat dat nou eenmaal 'een krant voor arbeiders' is waar mensen in PvdA-kringen niet 'zoveel mee te maken hebben'. Timmermans snelt terug naar de microfoon. 'Het grote verschil tussen de heer Plasterk en mij is dat ik de arbeiders van thuis uit mijn hele leven heb gezien en hij ze alleen van grote afstand heeft bewonderd.' Plasterk kijkt geschrokken. 'Dit is onjuist!' zegt hij. Hij was opgegroeid 'in een portiek met touwtjes uit de deur'. Hij had bij ado gevoetbald, hij had er zelfs 'Haags praten' geleerd.
De vertoning wordt steeds gênanter. Twee zelfverklaarde sociaal-democraten bekampen elkaar in een wedstrijdje volks zijn, aangemoedigd door radicaal-rechts. 'Eerlijk gezegd', concludeert Kamervoorzitter Bosma. 'Dit kan mij niet lang genoeg duren hoor.'
Je zou kunnen zeggen: wat een onbeduidend stukje Kamerdebat. Maar juist de hoogoplopende emoties en het plezier van de PVV'ers leggen bloot dat er in die paar minuten een zeer gevoelige snaar is geraakt. Al jarenlang, maar zeker sinds de verkiezingsuitslag van een jaar geleden, worstelt links met 'het eliteverwijt'.
Het is een haast raadselachtig frame voor wie de feiten erbij pakt. Links levert al 22 jaar geen premier meer, staat alweer zeven jaar buiten de regeringsmacht en opgeteld zijn
links-progressieve partijen in honderd jaar tijd nog nooit zo klein geweest - en toch zijn ze in de ogen van tal van kiezers de belichaming van de macht. Ze worden doorlopend voor elitair versleten.
Met name bij GroenLinks-PvdA doet dat pijn. Zij zijn bij uitstek een beweging die een doorbraak 'naar het midden' willen forceren en het predicaat 'brede linkse volkspartij' willen vasthouden. En hoewel ze een jaar geleden in bijna heel Nederland zetelwinst boekten, nam juist de steun in de armste streken van het land af. De partij die zo graag een verbinding wil zijn tussen verschillende lagen van de bevolking wordt op dit moment in kranten vooral beschreven als elitair, kosmopolitisch en moralistisch. Juist nu GroenLinksers en PvdA'ers onderzoeken met welke waarden en wat voor gedachtegoed ze een nieuwe partij willen oprichten is dat actueel.
Dit weekblad deed samen met de Data School (Universiteit Utrecht) onderzoek naar de betekenis van het woord 'links' in de afgelopen drie decennia. Hoe werd 'links' omgeschreven in de Tweede Kamer en in krantenstukken, en hoe veranderde dat? En hoe ontstond nou precies dat eliteverwijt? Om daarachter te komen analyseerden wij drie decennia aan Kamerhandelingen en 32.464 journalistieke verhalen. Daaruit blijkt: de betekenis van 'links' is in dertig jaar ingrijpend veranderd.
Hoewel de PVV een cruciale rolzal spelen in het optuigen van het eliteframe, klinken in de jaren negentig die verwijten al aan het adres van links. In een opiniestuk uit 1995 verwoordt Gerry van der List, dan medewerker van het wetenschappelijk bureau van de VVD en later een journalist die een indrukwekkend boek schreef over die partij, het als volgt: 'Een belangrijke oorzaak van het verval van de sociaal-democratie is dat haar gezicht grotendeels bepaald wordt door intellectuelen die in feite neerkijken op gewone mensen.'
Verwijten van elitarisme klinken weleens in de Tweede Kamer, maar het gaat dan vrijwel altijd over beleid. Wanneer het kabinet-Kok voorstelt om de studiefinanciering om te vormen tot een voorwaardelijke gift, zegt het CDA dat het idee 'elitaire trekken' vertoont terwijl GroenLinks waarschuwt voor 'elitair onderwijs'.
Pim Fortuyn is de eerste die het eliteverwijt direct koppelt aan personen en partijen door te spreken van een 'regentenmentaliteit' bij de PvdA die blind is voor de burger. Hij spreekt over 'zelfvoldane elites' en de 'Haagse politieke elite'. Na zijn dood in 2002 barst het echt los. Met een beschuldigende vinger wordt naar links verwezen als aanstichter van de moord - 'de kogel kwam van links' - en die verwijten komen hard aan. Toenmalig GroenLinks-leider Paul Rosenmöller werd met de dood bedreigd en besloot op te stappen, PvdA-leider Ad Melkert moest met bodyguards over straat, verstopte zich in beveiligde auto's en legde ook het leiderschap neer. In de kranten piekt het eliteverwijt. Vooral de opiniepagina's vande Volkskrantvullen zich met stukken met frases als 'zelfingenomen elite' en de 'linkse elite is hypocriet'.
In de Tweede Kamer hoor je dat soort kreten dan nog niet. Dat verandert met de intrede van de PVV. Tijdens een debat over Ayaan Hirsi Ali zegt Geert Wilders: 'De grote verliezer heet Nederland. Ons land koerst af op "submission" aan de onheilige alliantie van de zuivere islam, de linkse kerk en de politieke elite.' De opmerking stuit op weinig respons in de Kamer. Toenmalig PvdA-leider Wouter Bos zegt: 'Ik weersta de verleiding om te reageren op de laatste woorden van de heer Wilders.'
Waar de 'linkse kerk' en de 'politieke elite' eerst nog gescheiden begrippen zijn, smelten ze in de daaropvolgende jaren steeds meer samen. Het PVV-Kamerlid Sietse Fritsma is de eerste die de term 'linkse elite' laat vallen, in een debat over onderwijs. 'Als je meer dan een miljoen moslims naar Nederland haalt, veelal uit het Rifgebergte en Anatolië, vaak analfabeet en bijna altijd slecht opgeleid, behept met een achterlijke ideologie die aanpassing aan het Westen moeilijk maakt, dan weet je dat je het zelfmoordbriefje van het Nederlandse onderwijs hebt getekend', zegt hij. 'Dat hun wereldvreemde multiculturalisme leidt tot grote problemen in het onderwijs, neemt deze links-liberale elite graag op de koop toe.'
Van alle keren dat het eliteverwijt klonk in de afgelopen 29 jaar kwam het in driekwart van de gevallen van PVV'ers. Zo blijkt uit een analyse waarin we dergelijke verwijten turfden. De huidige Kamervoorzitter Martin Bosma spant de kroon; 96 keer brengt hij het in. Pas ver daarachter volgen Geert Wilders en partijgenoot Gidi Markuszower. Zo bezien is zijn vrolijkheid over hoe Frans Timmermans en Ronald Plasterk elkaar in de haren vliegen over wie er nou precies een arbeider is en wie elitair, niet zozeer een kortstondig pleziertje maar het sluitstuk van zijn jarenlange succesvolle campagne tegen links.
Bosma is sinds de oprichting van de PVV een belangrijke partijideoloog. De scherpste en bijtendste debat-inbrengen van Wilders komen volgens betrokkenen uit zijn pen. Hij verzon de 'kopvoddentax', 'het kalifaat van de multikul' en is dus de voornaamste inbrenger van het idee van de 'linkse elite'. Cruciaal voor dat laatste is de periode rond 2010, wanneer de PVV voor het eerst in de buurt van regeringsmacht komt omdat ze het eerste kabinet-Rutte gedoogt. En Bosma maakt een rondje langs de pers met zijn nieuwe boekDe schijn-élite van de valse munters.Daarin koppelt hij politieke macht los van wie er daadwerkelijk aan de knoppen zit in Den Haag ten behoeve van een culturele tegenstelling.
In dat boek zet Bosma uiteen hoe links volgens hem sinds de jaren zestig 'culturele hegemonie' is gaan nastreven. 'Het moest er bij het streven naar wereldrevolutie niet zozeer om gaan dat de staatsmacht werd gegrepen en het parlement naar huis gestuurd, nee, het was beter de macht te grijpen in de vele instituties.' Hij beschrijft hoe links toen is begonnen met het bezetten van de rechterlijke macht, de media en universiteiten. 'Het bewustzijn van de mensen moest worden veroverd.'
Rond het verschijnen van het boek piekt het eliteverwijt in de kranten opnieuw, zelfs meer dan in de jaren-Fortuyn. Dat geldt eigenlijk voor alle dagbladen, maar opnieuw valt vooralde Volkskrantop. De krant citeert Wilders veelvuldig, probeert zijn ideeën het felst te bekritiseren en op de opiniepagina's klinkt het verzet tegen aangekondigde cultuurbezuinigingen het hevigst. Dat gebeurt overwegend met een lichtvoetige toon, waarbij al dan niet geforceerd pogingen worden gedaan 'linkse hobby's' of 'grachtengordel' tot geuzentermen te verheffen. Spottend gaat het over 'links grachtengordelcabaret'. De termen die Wilders in 2007 tijdens een debat introduceerde raken voorgoed verankerd in het publieke debat. Met name de zinsnede 'linkse hobby' bereikt een piek in de nationale pers en zal er daarna niet meer uit verdwijnen.
Wanneer er een economische crisis door het land trekt en Wilders zijn eliteverwijt minder makkelijk kwijt kan, verstomt het kortstondig. Al probeert hij het wel. In het PVV-programma van 2012 gaat het vijf keer over 'elites', al richt het verwijt zich dan plots op machtigen in Brussel die geld weggeven aan Griekenland, Bulgarije en Roemenië. Pas na de financiële crisis en met het uitbreken van dat wat de migratiecrisis is gaan heten keert het eliteverwijt weer terug.
Wel is er veel veranderd. Op radicaal-rechts is nu ook Thierry Baudet opgekomen die het linkse eliteverwijt in een complotvorm giet, terwijl premier en VVD-leider Mark Rutte het in milde vorm overneemt. Hij spreekt over de 'witte wijn sippende Amsterdamse elite' die Donald Trump 'toch wel heel verkeerd' vindt.
De focus op de PvdA is dan overigens nagenoeg verdwenen. De partij is geïmplodeerd naar negen zetels en het eliteverwijt richt zich vooral op GroenLinks en D66, met Sigrid Kaag als belangrijkste symbool. Opvallend in onze data-analyse van eliteverwijten is hoe vaak Ronald Plasterk komt bovendrijven. Hij is dan al jaren geen minister meer, nog lang geen informateur, maar welTelegraaf-columnist. In die stukken schrijft hij over 'de rijke lui Kaag en Rosenmöller' en 'boardrooms van grote multinationals' waar het volgens hem 'ritselt van de D66'ers'. Hij heeft het over 'de hypocriete elite' en na aanvankelijk enthousiasme over een partijfusie schrijft hij nu over 'degauche caviarvan GroenLinks'.
Zeer saillant in die tijd is een uithaal van Wilders in de Kamer tijdens de kabinetsformatie van 2017. Hij is zeer ontstemd over het aanwijzen van een Herman Tjeenk-Willink als informateur. 'De keuze voor een PvdA'er als informateur, de grootste verliezer van de verkiezingen, maakt glashelder dat de Nederlandse kiezer gewoon geschoffeerd wordt, dat de elite lak heeft aan de bevolking.' Zeven jaar later, als winnaar van de verkiezingen van 2023, zal hij precies hetzelfde doen. Aan die stembusgang ging een campagne vooraf waarin de woorden 'links' en 'elite' constant werden vermengd. Nooit eerder klonk het eliteverwijt zo vaak in kranten als in 2023, en dan vooral in de laatste maanden voor de verkiezingen.
Het verkiezingsdebat bij sbs6 is volgens vriend én vijand de perfecte illustratie daarvan. Het volkse actualiteitenprogrammaHart van Nederlandheeft een studio gevuld met burgers die vragen mogen stellen aan de aanwezige politici. Wie goed luistert naar hun klachten hoort vooral ontevredenheid over haperende voorzieningen, achterblijvende minimumlonen en stijgende zorgkosten. Maar ze richten hun woede niet op de politici in de studio die met hun partijen de ideologische vaandeldragers zijn van die keuzes, maar vooral op Timmermans.
Nog altijd drijft het zijn adviseurs tot waanzin: juist de man die al jarenlang niet in Den Haag was geweest, wiens partij al twintig jaar geen premier meer had geleverd en die volgens doorrekeningen het meest kon betekenen voor die mensen, was het ultieme haatobject. De studio klapte het hardst als hij werd aangevallen.
Met als sleutelmoment dit: een kiezer uit Zaandam roept dat het eigen risico moet worden afgeschaft en Timmermans begint aan een vertoog over plannen, een stapsgewijze aanpak en dat hij het samen wil doen, met haar en met de vakbond. Maar het komt niet aan. Wilders stapt naar voren, maakt een snedige opmerking over zijn wachtgeld en zegt dan: 'Dat de leider van de sociaal-democratie niet zegt: mevrouw, we gaan morgen dat eigen risico gewoon afschaffen, is een schande. U bent het contact met de werkelijkheid totaal verloren.' Campagnestrategen van zowel GroenLinks-PvdA als van ideologische tegenstanders wijzen dit moment aan alsgame changer.En de munitie is het eliteverwijt geweest.
'Rechts is erin geslaagdom de echte elite - het kapitaal - buiten schot te houden en een elite te maken van de mensen die op de universiteit zitten. De kunstenaars, de schrijvers, de linkse politici', zegt Frans Timmermans terugblikkend. Hij verwijst naar het boek van Martin Bosma. 'Om een woord te stelen van iemand die hele slechte boeken schrijft: de schijnelite. De facto zijn de mensen op wie hij het heeft gemunt een schijnelite. Ik ken echt heel weinig kunstenaars die heel veel geld hebben of heel veel macht hebben. Net als dat er ook heel weinig schrijvers en academici zijn met heel veel geld.'
Hij vertelt dit in zijn werkkamer, vlak voordat hij de Binnenhof-lezing zal geven, begin september. Daarin zet hij fel de aanval in op dat wat volgens links wél de elite is, de ﬁnanciële elite. Hij pleit voor hogere winstbelastingen, een miljonairsbelasting, het afschaﬀen van belastingkortingen, dividendbelasting en het aan banden leggen van belastingontwijking. 'Ik besef dat dit voorstel ons niet door iedereen in dank wordt afgenomen, zeker niet door de ﬁnanciële elites.'
Tijdens het schrijven heeft hij constant de spoorwegbaronnen, kolenbaronnen en oliemonopolisten uit de negentiende eeuw in gedachte gehad, al zijn dat nu vooral ﬁguren zoals Elon Musk, Peter Thiel die 'met radicaalrechtse ideeën een bedreiging voor de staat worden'. De term 'ﬁnanciële elite' duikt ook op in recente partijstukken, zoals in een essay dat Jesse Klaver vorig week schreef inVrij Nederland.De facto is er tussen links en radicaal-rechts een verbaal gevecht ontstaan over wie de elite mag deﬁniëren, een strijd over wat het dominante idee is van wie de machtigen zijn en wie daarvan de aanklager is.
De sleutelzin in de lezing is: 'hoe krijgen we weer zin in de toekomst?' Het is de uitkomst van een zomer lang studeren en praten in kleine groepjes met vertrouwelingen. En het is een kentering in het eigen gemoed. Sinds de verkiezingsuitslag, en eigenlijk tijdens de gehele formatie, hing er somberheid rond de partij. Partijgenoten zoals Ronald Plasterk (inmiddels geen lid meer) en Kim Putters lieten zich gewillig lenen om het zeer rechtse kabinet te smeden terwijl Timmermans opzichtig worstelde met zijn oppositierol. In besloten appgroepen van partijprominenten ging het al weleens voorzichtig over opvolging. Waar iedereen het over eens is, is dat het anders moet.
In stilte wordt er gestudeerdop de vraag hoe radicaal-rechts van repliek moet worden gediend. Er zijn besloten bijeenkomsten, zoals in een Brabants dorpje, waar zowel jonge adviseurs als partijcoryfeeën aanwezig zijn om zich te buigen over hoe Timmermans zich in debatten moet gedragen. Hij is een totaal ander parlement gewend, met de mores van meer dan tien jaar geleden. De partij gaat ook te rade in het internationale netwerk. Er komen Zweedse sociaal-democraten langs bij de fractie die vertellen hoe ze een jaar lang 'alleen maar zijn gaan luisteren' om de partij te bevrijden van het stigma dat ze alleen maar vanuit systemen praten, en niet vanuit mensen. Kamerlid Kati Piri trekt naar de Verenigde Staten waar ze de Kamala Harris-campagne volgt, die zich op dat moment op een hoogtepunt bevindt.
Heel kort denken progressieven wereldwijd dat ze daar het raadsel opgelost hebben. Vice-presidentskandidaat Tim Walz heeft Donald Trump en JD Vanceweirdgenoemd en ze daarmee geridiculiseerd. Plots staan Trump en Vance in al hun naaktheid daar en wankelen ze even. Zou humor het antwoord kunnen zijn?
Het dilemma van de linkse fusiepartij in wording ziet er dan ongeveer zo uit: hoe ridiculiseer je radicaal-rechts zonder zelf hautain te klinken? Hoe ondermijn je Wilders en de zijnen zonder moraliserend of elitair te zijn? Vers in het geheugen liggen uitspraken van politici die in een poging een aanval te plaatsen vooral arrogantie of wereldvreemdheid uitstraalden. Denk aan Hillary Clinton('basket of deplorables'),David Cameron('a bunch of fruitcakes')of dichter bij huis Sigrid Kaag ('Wie zijn die mensen?').
Over dit soort overwegingen buigen adviseurs van Timmermans zich. Wat wel werkt? Kaag die tijdens een verkiezingscampagne, drie jaar geleden, na een tirade van Wilders waarin hij riep dat de knecht van Sinterklaas in een PVV-kabinet tot Minister van Cultuur zou worden gekroond, verzuchtend opmerkte dat hij weer begon over 'die zielige Zwarte Piet'. Deze zomer bogen Timmermans en vertrouwelingen zich over de vraag hoe zeweirdkonden vertalen naar het Nederlands. Ze komen uit op het woordje 'sneu'.
Hoewel het in speeches belandt, wil Timmermans geen 'Amerikaantje spelen' en heeft hij een hekel aan de overdreven fascinatie voor dat land. Volgens hem zou het ook niet werken omdat Trump 'echt een beetjeloony'is en Wilders niet. Een les waar hij het wel mee eens is: 'Het is heel makkelijk om mij op morele issues te triggeren. Maar ik weet ook dat als ik meega in die cultuuroorlog ze mij hebben waar ze mij hebben willen en dan praat ik niet meer over economische issues, over het tekort aan huizen of scheve inkomensverdeling. Of de teloorgang van de natuur. Er wordt een val voor mij opengezet waar mensen zoals ik heel makkelijk intrappen.' Waar iedereen het wel over eens is, ook Timmermans, is dat het aanvallender moet en gemener mag.
Tijdens de Prinsjesdagdebatten ontvouwt hij die strategie, en het werkt. Hij zegt tegen Dilan Yesilgöz dat het in haar geval verstandig is om uit te kijken met het woord 'eerlijk'. Wanneer hij haar partij toebijt 'een jongetje van elf op het vliegtuig te zetten naar een land waar hij nog nooit is geweest', klinkt er boegeroep. Timmermans kijkt op. 'Ja, vervelend hè, als je geconfronteerd wordt met de dingen die je doet!' Wanneer BBB-leider Caroline van der Plas komt vragen of hij wil stoppen met persoonlijke aanvallen, zegt hij monter: 'Dat komt van u, mevrouw Van der Plas? Oké.'
Het fascinerendste zijn de verbale gevechten tussen hem en Wilders. Steeds weer probeert de PVV-leider hem in een asieldebat te trekken - 'zou het ook kunnen zijn dat u overal over wilt praten, behalve over asiel?' - terwijl Timmermans hem blijft aanvallen op zijn gebroken economische beloftes. Interne kritiek op Timmermans verstomt na dit debat vrijwel direct. Ze zien een leider die niet langer de macht belichaamt, maar de macht aanklaagt - en zelfs beledigt als dat nodig is.
Met name GroenLinksers halen opgelucht adem. Beide partijen worstelen met het eliteverwijt maar op een heel andere manier. Sociaaldemocraten hebben er duidelijk meer moeite mee. Het Fortuyn-trauma en een verlangen om een verloren gewaande achterban terug te winnen domineren, het debatje tussen Timmermans en Plasterk is daar een echo van. Het leidt steevast tot ongemak en herinnert aan de verwijten dat de PvdA als een bestuurlijke kaste zou opereren.
GroenLinksers hebben dat veel minder. De Amsterdamse burgemeester Femke Halsema zegt in interviews vaak dat er juist een 'veel te onzekere elite' is, één die 'geen leiding durft te nemen'. Zij is een fervente verdediger van een zelfbewuste elite en vindt het vooral 'een beetje gênant' wanneer elites hun eigen bestaan ontkennen, zo schrijft ze in een essay in 2016. 'Elk land heeft zijn elites nodig: politieke leiders,captains of industry,smaakmakende journalisten of publieke wetenschappers, die toekomstvisies willen ontvouwen, beslissingen durven nemen, hun nek willen uitsteken. Daarvoor in ruil hebben ze geld, privileges, vaak mooie huizen en kunnen hun kinderen goede opleidingen volgen.'
Gevraagd naar hoe het eliteverwijt nu door de partij spookt, zegt ze dat er weinig is veranderd aan die opvatting. 'Als je bij de elite hoort, draag het met verantwoordelijkheid', zegt ze. Wel ziet ze een cultureel verschil tussen GroenLinksers en PvdA'ers. 'GroenLinks heeft altijd van zichzelf geaccepteerd dat ze een voorhoedepartij is, die elitair is daarin. Dat is ze vooral inhoudelijk omdat ze altijd met opvattingen komt die maatschappelijk nog niet aanvaard zijn.'
Haar latere opvolger Jesse Klaver, een zeer belangrijke stem in de samenwerking, zegt iets soortgelijks, al vindt hij dat ook lastig. 'Ik heb mijzelf nooit elitair gevoeld. Mijn oma, bij wie ik ben opgegroeid, woont nog steeds in dezelfde sociale huurwoning en ik ben echt met niks begonnen. Het is heel moeilijk als je wordt aangevallen op iets dat je in jezelf niet herkent. Dat voelt als miskenning van waar je vandaan komt en dat is heel moeilijk. Maar ik ben wel inmiddels veertien jaar Kamerlid, ik ben een van de 150 mensen die kan meebeslissen over de koers van ons land. Dus natuurlijk kan ik niet langer ontkennen dat ik me in een bevoorrechte positie bevindt.'
Het legt niet alleen een verschil in gevoeligheid bloot tussen GroenLinks en de PvdA maar er is ook een deﬁnitieverschil wanneer het gaat om elitarisme. GroenLinks heeft zich altijd als schaamteloos elitair gepresenteerd in intellectuele en culturele zin, maar ook een ambivalente houding ten aanzien van de macht gehad. In die soms anti-bestuurlijke houding is het juist niet elitair. Bij de PvdA is dat precies omgekeerd. Het is een partij die trots is op het predicaat 'bestuurderspartij' en die zich niet schaamt voor machtsdenken, maar ze is allergisch voor het eliteverwijt in culturele zin.
Nu GroenLinks en de PvdAaan de vooravond staan van een echte fusie moeten ze het eens worden over wie ze samen willen zijn. Steeds vaker fantaseren partijprominenten over nieuwe partijnamen, al staat nog niets vast, het zijn vooral wilde ideeën. 'Sterft gij oude vormen en gedachten!' zei Frans Timmermans bij een politieke ledenraad vorige week. Het is een strofe uit de Internationale, het strijdlied van de arbeidersbeweging. Timmermans greep ernaar om voor het eerst publiekelijk aan te kondigen dat de twee partijen voornemens zijn om een nieuwe partij op te richten, waar wat hem betreft niet alleen GroenLinks en PvdA maar ook andere linkse bewegingen in op kunnen gaan. 'Ik vind het ongelooﬂijk belangrijk dat wij samen nadenken over welke nieuwe vormen en gedachten er nodig zijn om de samenleving weer solidair te laten zijn.'
De belangrijkste hobbel op dit moment is dat de partijen het eens moeten worden over gedeelde waarden en een gezamenlijke identiteit. 'Waar wij inhoudelijk en ideologisch voor staan, dat is niet de grote zoektocht. Maar we denken wel na over hoe je politiek wil bedrijven', zegt Katinka Eikelenboom, de partijvoorzitter van GroenLinks. PvdA-voorzitter EstherMirjam Sent vult haar aan. 'Het gaat niet over wij doen dit op onderwijs en dit op zorg, maar over: wat wordt onze taal? Welk gevoel hoort bij zo'n nieuwe beweging?'
De waarden die onder zo'n partij moeten liggen, blijven verschillen. Vers in het geheugen ligt een langlopende partijdiscussie over migratie, tijdens het schrijven van het laatste verkiezingsprogramma leidt dat tot moeilijkheden. Timmermans en andere PvdA'ers willen dat zo'n standpunt vertrekt 'vanuit de zorgen van mensen'. Hij vindt dat je die serieus moet nemen en hun ervaringen, ook als die negatief zijn, moet adresseren. Als hij zich tijdens de campagne twee keer streng uitspreekt over migratie in kranteninterviews, ontploﬀen GroenLinksers van verontwaardiging in een aantal appgroepen.
Sociaal-democraten hebben uit internationale onderzoeken geleerd dat de beste migratiestrategie voor links begint met je eerst verplaatsen in het gevoelsleven van mensen die moeite hebben met migratie om ze vervolgens vanuit daar naar het eigen standpunt te leiden. GroenLinksers vinden dat een vorm van ideologisch capituleren. Zij vertrekken sneller vanuit universele waarden en hebben een kosmopolitischere blik op migratie. Ze hebben instinctief veel minder voeling met idealen over gemeenschap en de geborgenheid die dat geeft bij mensen. Dat leidt niet tot een ander beleidsstandpunt, maar wel tot andere taal.
Op dit moment wordt links vooral geassocieerd met 'GroenLinks-taal'. Zo blijkt uit onze analyse van meer dan dertigduizend krantenartikelen sinds 1990. Sinds de jaren negentig wordt linkse en progressieve politiek steeds minder beschreven in termen als 'sociaal', 'economisch' en 'communistisch'. Wat daarvoor in de plaats is gekomen zijn begrippen zoals kosmopolitisch, moralistisch en inderdaad: elitair. Als links op krantenpagina's als bijvoeglijk naamwoord wordt gebruikt, dan volgden traditioneel de woorden 'intellectueel' en 'student'. Gedurende de jaren nul zijn daar 'elite', 'agenda', 'bolwerk' en 'kerk' voor in de plaats gekomen. Met dank aan de verkiezingscampagne van de VVD kwam de afgelopen jaren 'linkse wolk' sterk op.
Uit diezelfde analyse blijkt dat links in kranten wordt geassocieerd met andere thema's dan vroeger. Links komt in de media vooral aan bod wanneer het gaat over groene thema's zoals klimaat, energie en landbouw. Daarnaast zijn culturele thema's zoals discriminatie en racisme sinds 2015 sterk toegenomen. Ondertussen zakten klassiek sociaal-democratische onderwerpen zoals wonen, zorg en onderwijs weg. Veiligheid wordt vrijwel nooit geassocieerd met links en het cruciale arbeidersthema 'werk en inkomen' zakt al sinds de jaren negentig gestaag weg. Dit bleek ook uit het Nationaal Kiezersonderzoek: de PvdA was ooit de partij van bestaanszekerheid, wonen en zorg en is dat in de ogen van stemmers steeds minder sinds zij samengaat met GroenLinks.
Hierin schuilt de voornaamste angst van fusietegenstanders zoals Ad Melkert, Gerdi Verbeet, Rob Oudkerk en een groeiende groep van sceptici die zich hebben verenigd onder de vlag Rood Vooruit. Via een eigen website, opiniestukken en zaterdagen met lezingen verzetten zij zich tegen een samengaan van beide partijen, of in ieder geval tegen 'het verdwijnen van sociaaldemocratische waarden'. Op 2 november komen ze samen in het Brabantse dorpje Herpt, in hetzelfde theaterzaaltje waar Timmermans zich in het voorjaar ook terugtrok met vertrouwelingen.
Wanneer de middag begint wordt Melkert met een groot applaus geprezen voor zijn verzet. 'Ad is echt heel goed bezig. Mag ik een applaus voor Ad?' zegt Reshma Roopram, een ex-wethouder uit Barendrecht die zich ook al jaren tegen fusie verzet. Wanneer het applaus is weggestorven roept ze: 'Wat mij betreft is hij de échte voorzitter van de PvdA.'
Urenlang spreken ze over het belang van grenzen afbakenen in een steeds turbulentere wereld, de hang naar 'grip' bij mensen en dat er toch echt een verschil bestaat tussen internationalisme (uitgaan van samenwerking tussen landen) en kosmopolitisme (wereldburgerschap). Ze bestuderen een electorale kaart waarop ze uittekenen hoe de PvdA zich steeds verder van het midden verwijdert en ze vrezen dat dat op den duur in isolatie zal eindigen.
Het belangrijkste thema is keer op keer migratie. Het gaat over de strenge koers van de Deense sociaal-democraten en nadat campagnestrateeg Hans Anker, betrokken bij tal van PvdA-campagnes in het verleden, een presentatie heeft gegevens over een nieuwe migratiekoers voor links geeft hij aarzelend een advies. 'De PvdA is succesvol als zebrutally honestis. Als ze de samenleving tegemoet treedt, de naakte feiten onder ogen wil zien en daar een antwoord op formuleert.' Rondom migratie moet dat gebeuren volgens hem. 'Die karaktertrek loopt schade op als je te innig samenwerkt met GroenLinks.' Een wethouder uit Den Bosch staat op en zegt: 'Als je het migratiedebat vermijdt, dan voelen mensen dat, ze hebben je direct door. Je zult het moeten aangaan voor het oog der natie. Dan gaat het overtake back control,dat zou een linkse leus moeten zijn'.
Verspreid over het landhebben beide partijbesturen zelf ook zaaltjes ingericht om op te zoek te gaan naar gemeenschappelijke waarden en daar klinken dezelfde tegenstellingen. Heb je het over klassenstrijd of over intersectionaliteit? Bepleiten we verandering vanuit een grote overheid of moet die vooral van onderop komen? Zijn we straks kosmopolitisch of internationalistisch? Zijn we voor economische groei die tot herverdeling kan leiden of staat de planeet voorop en moet de samenleving juist 'ontgroeien'?
Een van de fascinerendste gesprekken vindt plaats op een zondagmiddag in een zaaltje aan het Utrechtse Domplein. Terwijl buiten een Sinterklaas-intocht wordt gevierd, klimmen binnen Marjolein Moorman en Rutger Groot Wassink op een podium. Ze zijn beide partijleiders in Amsterdam en gaan met elkaar in gesprek onder de noemer 'geen fusie zonder visie'. Al zijn ze eigenlijk doodop. Als wethouders hebben ze een week lang burgemeester Femke Halsema bijgestaan na de rellen tussen Israëlische hooligans en antisemitische taxichauffeurs en jongeren.
Ze werken dagelijks innig samen, mogen elkaar, maar staan al jarenlang behoorlijk anders in het fusiedebat. Zij is voorstander van het eerste uur, hij is 'nooit heel enthousiast' geweest. Wanneer Moorman als eerste spreker haar verhaal houdt, vertelt ze hoe bij haar sociaaldemocratische waarden met de 'paplepel' zijn ingoten: eerlijk delen, rechtvaardigheid, gelijkwaardigheid, solidariteit en gelijke kansen. 'Soms vraag ik mij af of mijn ouders in deze tijd nog op onze partij zouden stemmen? Want je hoort het vaker: de arbeiders van weleer hebben ons verlaten, het is een partij van hoger opgeleiden geworden. Ze herkennen zich niet meer in de PvdA.' In een lange opsomming laat ze alle bekende clichés even klinken: over elitarisme, moralisme en woke.
Om vervolgens om te draaien. 'Wij zijn al woke sinds de rode vrouwen demonstreerden op de Dam om baas in eigen buik te zijn. Dat waren we ook toen Job Cohen het eerste homohuwelijk sloot.' Nu hoort ze PvdA'ers zich afvragen of het nog wel een 'volkspartij' is. Ook dat weerlegt ze. 'We zijn altijd een volkspartij geweest, ook als mensen die het zelf beter hadden aan het roer stonden. Den Uyl was een studeerkamergeleerde, Wibaut was een miljonair en zelfs Schaëfer was bakker maar wel een banketbakker, dat is zeg maar de elite onder de bakkers.' Natúúrlijk hadden haar ouders op GroenLinks-PvdA gestemd, concludeert ze. Ze zouden zich aangesproken voelen door het begrip 'solidariteit' dat volgens Moorman nog altijd gemene deler is. 'Het gaat er niet om wie je bent, maar waar je in gelooft.'
Wanneer Groot Wassink spreekt benadrukt hij allereerst expliciet geen lid te zijn van de PvdA. Moeiteloos wijst hij de verschillen met GroenLinks aan. 'Emancipatie is iets anders dan verheffing. Het eerste is een opwaartse beweging van de onderliggende, het tweede is paternalisme van bovenaf.' GroenLinks heeft volgens hem altijd een inherent wantrouwen gehad richting staatsmacht, terwijl sociaal-democraten daar juist een 'ongebreideld vertrouwen' in hebben tot het niveau dat het 'beangstigend' is. 'GroenLinks is voor systeemverandering terwijl de PvdA áltijd weer meedoet.' Hij heeft zijn eigen partij 'altijd als correctie op de bestaande politiek gezien' en die bestaande politiek was vaak juist die PvdA.
Ook hij hoort het eliteverwijt en sterker nog, hij is het er wel mee eens. 'Het is niet zo raar dat mensen zijn geloven dat links al decennia aan de macht is. Wij zijn het establishment geworden. Wij bedelen onbewust om bij de volgende regeringsvorming aan tafel te mogen zitten. Kijk hoe wij bij Prinsjesdag met onze dure hoedjes en pakken deelnemen aan de poppenkast. Zo bezien zijn wij toch totaal een onderdeel van de macht? Zeker geen geloofwaardige uitdager daarvan.'
Eenmaal uitgesproken gaan Moorman en Groot Wassink met elkaar zitten voor een nagesprek en zegt hij: 'Marjolein en ik verschillen in weinig maar wel in dit: ik geloof in polarisatie en zij is veel aardiger.' Dat verschil klopt. Wanneer Moorman spreekt heeft ze het over de 'solidaire meerderheid' in het land en haar geloof dat 'die er wel degelijk is'. Zij droomt van één grote volkspartij terwijl Groot Wassink zegt niet te geloven 'in massa', maar juist een samenleving ziet die gefragmenteerd is. 'Ik heb volkspartijen altijd volstrekte flauwekul gevonden. Er is niet één volk dat te verenigen is.'
In zijn werkkamer kijkt Timmermansnaar de data-analyse en de conclusie dat links nu vooral wordt beschreven in termen als elitair, kosmopolitisch en moralistisch. Welke waarden zouden er wat hem betreft op die plek moeten staan wanneer die nieuwe partij echt is opgericht? 'Broederschap en solidariteit', zegt hij. 'Met name broederschap is een verouderd begrip maar het gaat vooraf aan solidariteit. Ik weet zeker dat links een toekomst heeft als volksbeweging als we het begrip solidariteit zo invullen dat mensen instinctief denken: dat wil ik ook. Nu zie je een heel ander dominant gevoel in de samenleving. Het idee: ik mag alleen maar betalen voor anderen en wie denkt er nu aan mij? Het is aan ons om dat te doorbreken.'
Het advies dat Timmermans geeft aan zijn partij en daarmee aan zichzelf is nagenoeg identiek aan het advies dat hij bijna twintig jaar geleden aan toenmalig partijleider Wouter Bos gaf. KijkDe Wouter tapesvan de vpro terug, daarin is te zien hoe Bos aan de grond zit en sombert. Hij zit in de laatste 48 uur van zijn campagnestrijd en wordt door adviseurs doodgegooid met staatjes en focusgroepen die tonen dat hij het aflegt tegen CDA-leider Jan-Peter Balkenende op betrouwbaarheid en op 'normen en waarden'. Bos breekt zich het hoofd over hoe hij Balkenende toch kan verslaan op dat terrein, en tijdens een zoveelste strategievergadering oppert hij het idee om zelf een normen en waarden-verhaal te vertellen. In een hoek zit Timmermans, dan nog buitenlandwoordvoerder, verveeld te kijken. 'Daar versla je hem niet op', zegt hij op een gegeven moment. 'Je verslaat hem alleen op het solidariteitspunt. Daar is-ie als de dood voor, want dat is iets wat zijn eigen achterban ook niet bevalt. Dát is het cruciale verschil tussen het CDA en de Partij van de Arbeid. Het gaat om hoe je in dit geweldige land, we zijn hartstikke rijk, omgaat met de verdeling van rijkdom.'
Hij zet zijn woorden kracht bij met zijn handen terwijl hij Bos aankijkt. 'Die kloven moeten kleiner. Dat is toch jouw normen en waardenverhaal? Daar gaat het ons toch om, daar zijn wij toch voor opgericht?' Inmiddels zit hij hoog in zijn stem. 'Wat is jouw ultieme drijfveer? Dat is die solidariteit!' roept Timmermans. 'Dat moet je onder woorden brengen!'