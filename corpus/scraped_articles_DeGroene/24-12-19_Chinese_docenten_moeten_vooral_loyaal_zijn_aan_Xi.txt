Chinese docenten moeten vooral loyaal zijn aan Xi

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
19 december 2024
Beijing -China wil het hoogst ontwikkelde kennisland van de wereld worden. Dat vereist docenten van wereldklasse. De partijleiding heeft daarom instructies gegeven over de training tot topdocent. En wat staat er op het instructielijstje bovenaan? Bevordering van gedegen vakkennis? Stimulering van leergierigheid, creativiteit en didactische vaardigheden? Nee, de eerste prioriteit is het kweken van absolute loyaliteit aan de Partij en haar leider. De belangrijkste vereiste om docent van de toekomst te worden, is grondige kennis van het Denken van Xi Jinping.
De communistische aartsvader Mao Zedong gaf het begrip 'trouw' een nieuwe betekenis: blinde gehoorzaamheid aan de leider. De leiders na hem stonden af en toe wat kritiek toe, totdat Xi Jinping Mao's opvatting weer omhelsde. Hij maakte een eind aan het collectieve leiderschap en liet in de grondwet vastleggen dat zijn wil wet is: hij is het 'hart' van de Partij en zijn 'Denken' dient het denken van alle Chinezen te zijn. De 'Twee Vaststellingen' en 'Twee Onderschrijvingen' bevestigen zijn onaantastbare status. Het zijn de belangrijkste schiet gebeden van de honderd miljoen partijleden en de twee miljoen militairen. Veertig miljoen kaderleden moeten dagelijks via de Denken-van-Xi-Jinping-app hun vorderingen rapporteren in de studie van Xi's gedachtegoed. Wie die gedachten kan dromen, wordt voor zijn trouw beloond met promotie.
Politiek is vanouds het monopolie van de keizer en zijn mandarijnen, hun onderdanen hebben zich er niet mee te bemoeien. Als ze niet in de pas lopen, wordt hun onder dwang Xi's Denken bijgebracht, vraag bijvoorbeeld maar aan leden van godsdienstige gemeenschappen en etnische minderheden. De ontrouwen die rechtstreeks kritiek hebben op de Partij, dus op Xi zelf, worden hard aangepakt. Maar de zwaarste straf is er voor verraders van binnenuit: partijbazen en militaire chefs. Ze krijgen genadeloze straffen, tot de doodstraf toe. Hun ontrouw wordt meestal vermomd als een corruptiemisdrijf. Pas nog zijn drie topgeneraals en de minister van Defensie weggezuiverd; met de voorganger van de minister was hetzelfde gebeurd. Xi had hen zelf benoemd, toen ze nog zijn vertrouwelingen waren.
Om de elite van morgen te doordrenken van zijn Denken laat Xi de Chinese studenten verplicht college volgen over zijn gedachtegoed. Hun leermeesters worden voortaan geselecteerd op hun trouw aan de Leider. In het China van Xi is blinde politieke trouw immers veel belangrijker dan bekwaamheid.