Niet van hier Idfa Openingsfilm All You See

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
3 november 2022
VoorAll You Seesprak de Nederlands-Iraanse Niki Padidar met meisjes en vrouwen die van elders naar Nederland kwamen. De vraag waar ze vandaan komen blijven ze hun leven lang horen.
'Ik voel me nul Nederlands',zegt de Nederlands-Iraanse regisseuse Niki Padidar zo'n beetje halverwege haar eigen film. 'Voel me altijd Iraans.'
De uitspraak komt hard aan, misschien ook omdat ze in haar documentaire filmAll You Seeop zich niet bezig is haar eigen verhaal te vertellen. Of misschien is het zo, bij nader inzien: ze vertelt haar verhaal via dat van anderen.
Opvallendste figuur in haar film is de van oorsprong Somalische Khadija, die al bijna dertig jaar in Nederland woont, van een werkkring rept, collega's, maar desondanks nog dagelijks vragen op zich afgevuurd krijgt alsof ze een vreemde is, een nieuwkomer. In een ontspannen pose, zittend op de grond in zomerjurk en sportschoenen, af en toe krabbend aan haar blote benen, vertelt Khadija hoe zwaar het haar valt telkens met diezelfde bevreemding tegemoet getreden te worden. Waar kom je vandaan? Spreek je Nederlands? Word jij bruiner in de zon? Kun je verbranden? Ben je besneden?
En dan? vraagt Khadija zich lachend af. Wat willen ze met de antwoorden? Het is altijd dit: mensen doen bij voorbaat de deur dicht, of gaan te snel naar binnen. Nog harder lachend vertelt ze over de keer dat ze op haar werk kwam en een collega in tranen bleek over ene Fred. Fred, Fred, wie is Fred? Hoe moet ik haar verdriet interpreteren als ik geen idee heb over wie of wat het gaat? Fred bleek letterlijk een fret te zijn. Een fret! Zelf is ze er getuige van geweest dat haar naaste familieleden werden onthoofd, en zij zou nu begrip moeten hebben voor het verdriet om een fret?
Als ik het zo uitschrijfklinkt het harder dan het in Padidars film klinkt. Het is meer een terloopse opmerking van Khadija, over de verwarring waarin ze verkeert, zo bij tijd en wijle. Zoveel soorten van verdriet, ik noem ze niet, dichtte Vasalis. En er bestaat geen hiërarchie in leed, zei iemand anders en zeggen telkens mensen opnieuw. Maar toch. Voor mensen met een oorlogstrauma, vluchtelingen die hun familie en omgeving hebben moeten achterlaten, zich in een volkomen nieuwe wereld moeten zien te redden, die op grond van hun uiterlijk altijd in eerste of ook tweede instantie bekeken worden als een vreemdeling, is er bijna geen vergelijk.
Ook wat dat betreft is het te prijzen in Niki Paridar dat ze er niet voor terugschrikt het ongeveer meest kriebelige aspect aan de omgang tussen mensen van hier en daar aan de orde te stellen: de verkennende vragen. En andermaal aandacht te vragen voor iets wat verder gaat dan irritatie. Het gevoel bekeken te worden, en niet gezien.
'Ik heb het hier nooit over', zegt Khadija, 'mensen vinden het gezeik. Ik wil geen slachtoffer zijn.' Ondertussen is er het gevoel van totale vermoeidheid en eenzaamheid.
Naast de Somalische Khadija zijn er de persoonlijke verhalen van het meisje Sophia, dat net vanuit Engeland hier is gekomen, en de jonge Hannah, afkomstig uit Oekraïne. Het is roerend hoe Hannah vertelt er alles voor over te hebben om niet op te vallen, niet langer aangesproken te worden als iemand die 'niet van hier' is.
De gesproken getuigenissen, onomwonden met nabije gezichten gefilmd, zijn de meest secce aspecten vanAll You See. Padidar rekt het genre van de documentaire op door de gesprekken te doorsnijden met kunstige, sfeervolle beelden, zoals spiegelende close-ups, en homevideo's van het vroegere warme thuis te alterneren met beelden van lege polderlandschappen.
Intrigerend is de manierwaarop Padidar haar geïnterviewden af en toe in een bunkerachtige ruimte plaatst, een kleine kamer die amper is ingericht, met kale betonnen muren; een visuele vondst die op het eind van de film een dramatisch slotakkoord krijgt. Wie ben je zonder de context van een huis, in je eentje, kun je jezelf opnieuw uitvinden? Het zijn vragen die door de hele film heen spelen, kwesties die te groot zijn om op te lossen. Hoe benader je de ander zonder dat die zich aangevallen voelt? Wanneer is de vraag 'waar kom je vandaan' niet meer vijandig, omdat iederéén ergens vandaan komt? Wie is je vader, wie is je moeder, in principe wil ik het altijd wel weten, van wie dan ook.
Twee momenten in de film raakten mij het meest. Khadija, sowieso een begenadigd vertelster, die vertelt hoe ze in een dorp in Zuid-Holland wordt gegroet in het voorbijgaan door twee mannen die met hun auto bezig zijn. Haar emotie over een non-gebeurtenis spat van het doek: 'Iemand zag MIJ.' Ze voelde zich bijna normaal, vertelt ze, niet gevaarlijk, vreemd of zwak.
En dan de regisseuse zelf, op zevenjarige leeftijd vanuit Iran hier gekomen, naar school gegaan, opleiding gevolgd, dingen gemaakt en dan nóg: o kom je uit Iran? Waar is je burka dan? Het is het moment waarop ze zelf in huilen uitbarst, de frustratie is in haar tranen te horen. De beelden op de homevideo's van wie ze vroeger was, lachend en ontspannen met haar familie, smaken naar meer. Dat is een ironisch neveneffect van deze film: dat je meer zou willen weten van de meisjes en vrouwen die voorbijkomen, niet in de laatste plaats van de regisseuse zelf. Waar komen ze vandaan en waar gaan ze naartoe?
Wie ben je zonder de context van een huis, in je eentje, kun je jezelf opnieuw uitvinden?
Idfa | All You See, regie Niki Padidar