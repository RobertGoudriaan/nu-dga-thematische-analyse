'Je moet het hart van de mens kennen' Interview Werner Herzog, cineast zonder vrees

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
9 januari 2025
Zijn films draaien veelal om onverschrokken figuren en ook Werner Herzog zelf stond vaak bloot aan gevaar. 'Sinds mijn achttiende ben ik niet meer bang.'
'Ik ergerde me er kapot aan,decinéma vérité. Aan dat pompeuze, aan die claim die op de waarheid werd gelegd. Niemand weet wat de waarheid is. In een pamflet noemde ik de cinéma vérité ooit de waarheid van boekhouders, en dat bleef plakken.'
Werner Herzog stapte even eerder Salon Rodenberg in Hotel Des Indes in Den Haag binnen, een vergaderruimte van bescheidener omvang dan de naam doet vermoeden. De avond tevoren vertelde de Duitse regisseur in de Koninklijke Schouwburg voor een uitverkochte zaal over zijn leven, zijn werk en zijn nieuwste boek:De toekomst van de waarheid(zieDe Groenevan 2 oktober jl.).
82 is hij inmiddels, en stilaan valt niet meer te ontkennen dat hij een oude man is geworden. Zijn haar is dun en zijn ogen zijn rood. Maar hij maakt, op deze vroege zondagmorgen, een buitengewoon levenslustige indruk. Misschien ook omdat wat hij vertelt, hoe onwerkelijk en grootsprakig het soms ook klinkt, altijd gepaard gaat met een lach in zijn ogen of wat primordiaal gegrinnik, diep in zijn keel.
Het was wel gewoon satire, natuurlijk, die zogenaamde'Minnesota Declaration',zegt hij.'Ik schreef het vanuit een ergernis, maar vooral ook om mezelf te vermaken. Het was midden in de nacht en ik zat met een jetlag in een hotel. Ik kon de slaap onmogelijk vatten en zapte langs de kanalen. Ik kwam langs een zender die pornofilms vertoonde en het was allemaal zo grotesk dat ik opeens dacht: dit is het! Hier is dan eindelijk de naakte waarheid! Ik zette het toestel uit en schreef in een kwartier mijn manifest tegen de cinéma vérité.'
Herzog is altijd open geweest over de vrijheid die hij zichzelf in zijn films gunde waar het op de feiten aankwam. De bloedeloze feiten, zei hij keer op keer, die konden hem gestolen worden. Hij was op zoek naar meer, hij was op zoek naar wat hij de 'extatische waarheid' noemde. InDe toekomst van de waarheidschrijft hij: 'In tegenstelling tot de postulaten van de cinéma vérité heb ik altijd volgehouden dat alleen stilering, fictie, poëzie en fantasie een diepere laag van waarheid kunnen blootleggen, een verre echo van wat ons verlichten kan, voorbij de overdracht van pure informatie.' Een voorbeeld dat hijzelf vaak ter sprake bracht was een geconstrueerde scène inLittle Dieter Needs to Fly,waarin Dieter Dengler, die lang krijgsgevangene is geweest, het portier van zijn auto blijft openen en sluiten omdat deuren hem zijn herwonnen vrijheid laten beleven. Een andere vroege documentaire,Land des Schweigens und der Dunkelheit, opent met Fini Straubinger, de doofblinde vrouw die het hart van de film vormt, die vertelt dat ze in haar dromen soms schansspringer is. Iets wat toch ook sterk de indruk van een poëtische interventie wekt. Was ook dat aan het brein van Herzog zelf ontsproten? 'Zeker, maar het gebeurde uiteraard in overleg met haar. Ze kon niet zien en niet horen, dus onze communicatie verliep volledig via het tactiele alfabet - aanrakingen op de hand - en zij vertelde mij over haar dromen en dat ze daarin het gevoel had op te stijgen en te zweven. Ik was al van jongs af aan gefascineerd geweest door schansspringen en vertelde haar daarover en zij was geïntrigeerd. Zo werd de opening van de film iets wat dicht bij haar ervaring lag en dicht bij de mijne, iets wat over alleen zijn gaat en over in het luchtledige hangen, en ook over de vrees om te vliegen.'
U noemde schansspringen ooit niet alleen een atletische bezigheid maar vooral ook een spiritueel tijdverdrijf, een sport die neerkwam op de dubbele vraag hoe de angst voor de dood en die voor de eenzaamheid te overwinnen.
'Ik groeide op in de bergen en we hadden een schans niet ver van het dorp. Alle jongens hadden dezelfde droom. Mijn beste vriend en ik hadden ons een helder doel voor ogen gesteld: een van ons zou wereldkampioen worden door de ander te verslaan. Maar goed, dat was toen. Het was van het ene op het andere moment voorbij toen mijn vriend een catastrofaal ongeluk had. Hij was er zo goed als geweest. Dat was het einde van de vlucht, het einde van de droom. Maar jaren later maakte ikDie große Ekstase des Bildschnitzers Steiner. Walter Steiner was een jonge Zwitserse houtbewerker die tegelijkertijd de indrukwekkendste schansspringer was van zijn generatie, de grootste ooit, wat mij betreft. Hij vloog verder dan wie ook, dikwijls voorbij het kritische punt; daar waar de helling zo snel afvlakt dat het levensgevaarlijk wordt. Als je echt tot op het vlakke zou vliegen dan zou het zijn alsof je van de Eiffeltoren naar de grond springt. Dan gaat kinetische energie in een milliseconde naar nul en ben je in één klap dood. Tijdens het filmen vloog hij vijfmaal achtereen tot in die gevarenzone - een ongelooflijk moment en ik was dankbaar dat ik erbij was met mijn camera's. Het was een ontmoeting met iemand die daadwerkelijk kon vliegen - en het was alsof hij ook voor mij vloog.'
Zo'n onverschrokken figuur, iemand die op een gekke manier weinig of geen vrees lijkt te voelen, die komt vaker voor in uw films, niet?
'Ja? Dat is me eigenlijk nooit opgevallen.'
Ik denk niet alleen aan de schansspringer Steiner, maar ook aan de ter dood veroordeelden die hun vrede zeggen te hebben gevonden, aan Timothy Treadwell die tussen de grizzly's wilde leven, aan Graham Dorrington, de wetenschapper in The White Diamond die na een tragisch ongeluk opnieuw boven de jungle wil gaan vliegen, aan bergbeklimmers en...
'Ja, ik heb er eigenlijk nooit op die manier over nagedacht. Maar goed, ik heb ook veel films gemaakt dus dan is het niet gek dat er een paar tussen zitten.'
Bent u zelf ooit bang geweest tijdens het maken van een film?
'Nee.'
Nooit?
'Nee, nooit.'
Bent u nooit bang geweest?
'Ik ben als kind onder de bank gekropen voor Knecht Ruprecht. Maar niet sinds mijn achttiende. Sinds mijn achttiende ben ik niet meer bang.'
Wat gebeurde er toen u achttien was?
'Het was niet één gebeurtenis. Maar ik kan natuurlijk wel iets aanwijzen. Ik was zeventien toen ik het oosten van Congo probeerde te bereiken, waar op dat moment een gruwelijke oorlog woedde. Maar voordat ik de grens wist over te steken werd ik ziek, zo ziek dat ik bijna het leven liet. En van de mensen die destijds wel Congo bereikten kwam vrijwel niemand terug. Maar sindsdien voel ik geen angst meer. Het maakt eenvoudigweg geen deel meer uit van mijn vocabulaire. Wat ik wel goed kan is gevaar herkennen. Ik denk dat ik heel goed ben in het inschatten van risico's. Geheel in weerwil van het imago dat mij aankleeft ben ik alles behalve roekeloos. Ik heb tachtig films gemaakt, maar er is nooit een acteur gewond geraakt. Neem dat recente ongeluk, op een set in Amerika, waarbij een cameravrouw overleed. Er is geen enkele kans dat zoiets op een van mijn sets gebeurt. Het is niet dat je de wapencoördinator niet vertrouwt, maar de eindverantwoordelijkheid ligt bij mij. Ik ben de laatste die, samen met de acteurs, de wapens controleert.'
Bent u altijd zo zelfverzekerd geweest?
'Ja. En natuurlijk, iedereen weet dat er tijdens het maken van mijn films mensen gewond zijn geraakt. Tijdens het filmen vanFitzcarraldowerd ik overgehaald om op een bepaald moment ook aan boord van het schip te filmen, een cameraman raakte ernstig gewond toen we in de lucht werden geslingerd en hij viel en de zware camera op zijn hand belandde. Maar het was oké, we waren volwassen mensen die samen risico's hadden genomen. Zijn hand was opengespleten tussen de laatste twee vingers. Het toeval wilde dat we twee dagen eerder ook al een ernstig incident hadden gehad, toen had een geïsoleerde stam pijlen afgevuurd op lokale bewoners die voor ons aan het vissen waren. Een man was door zijn keel geschoten en een vrouw had een pijl diep in haar buik zitten. We konden ze niet vervoeren, want dat hadden ze niet overleefd en dus moesten we ze ter plekke opereren, op de keukentafel. In mijn ene hand had ik een zaklamp waarmee ik de ingewanden van de vrouw bescheen en in mijn andere een bus met insectenspray om de muskieten zoveel mogelijk op afstand te houden. Hoe dan ook, wat ik wilde zeggen was dat bij die twee operaties alle verdovingsmiddelen waren opgebruikt. De cameraman, die moest dus worden geopereerd zonder verdoving. Dat was moeilijk om aan te zien. Als ik ergens voor vreesde dan was het dat de schade aan zijn hand van blijvende aard was, maar het kwam allemaal goed.'
Herzog groeide op in Sachrang,in Beieren, in de ruïnes van het Derde Rijk. In de nadagen van de oorlog was daar tot het allerlaatste moment weerstand geboden tegen de oprukkende geallieerden. 'Het zat er vol met de fanatiekste verdedigers van het naziregime. Tegen het einde verstopten ze hun wapens in het hooi. En wij, als kinderen, bleven die wapens maar vinden. In die zin was het een gevaarlijke tijd. Maar belangrijker was dat we opgroeiden in grote onzekerheid. Er was nooit genoeg te eten. Als kind merkte je daar minder van, maar een moeder die haar kinderen niet kan voeden... Mijn moeder was een ontzettend dappere vrouw.'
U heeft uw onverschrokkenheid van haar?
'Nee.'
Nee?
'Mijn broers groeiden immers samen met mij op. En zij zijn heel anders. Er ligt ongetwijfeld een veelheid aan factoren aan ten grondslag, maar ik weet het niet en ik hoef het ook niet te weten. Ik wil liever niet te veel over mezelf nadenken. Die omtrekkende bewegingen rond de eigen navel zijn me vreemd.'
U wantrouwt de psychoanalytische traditie, is het niet?
'Natuurlijk doe ik dat.'
Wat deed u als zeventienjarige besluiten naar Congo af te reizen?
'Ik verkeerde in totale verbijstering over de recente Duitse geschiedenis. Hoe een land, een cultuur, vol grote filosofen, schrijvers, componisten en wetenschappers, binnen zo'n kort tijdsbestek kon veranderen in pure barbarij. Ik wilde niets liever dan weten hoe dat kon gebeuren, hoe beschavingen konden ontrafelen en ineenstorten. En Congo was op dat moment een plek die op die manier uiteenviel. Er lag natuurlijk een heel andere geschiedenis aan ten grondslag, die van het kolonialisme, maar ik had niettemin het idee dat ik het met eigen ogen moest aanschouwen om te begrijpen wat er op zo'n moment gebeurde. Maar ik werd dus ziek en bereikte het land nooit. De Poolse schrijver Ryszard Kapuscinski wist de grens wel over te steken, via precies dezelfde route als die ik voor ogen had gehad, en in de anderhalf jaar dat hij daar was werd hij veertig keer gearresteerd en vier keer ter dood veroordeeld. Hij zei later tegen me: dank god op je knieën dat je die grens nooit bent overgestoken. Ik wist dat hij gelijk had, dat ik het niet had overleefd.
Kapuscinski en ik hebben daarna ooit nog samen een sciencefictionfilm proberen te maken, maar we kwamen allebei tot de conclusie dat de risico's te groot waren. We wilden filmen in een oorlogsgebied ergens in Afrika, een plek waar zeven rebellengroepen het opnamen tegen elkaar en de overheid. Kapuscinski was in het gebied geweest en hij was beschoten - en wanneer je in hoog olifantsgras zit zie je niet waar het vandaan komt, heel vervelend - maar hoe dan ook: we besloten dat we geen andere mensen konden blootstellen aan de risico's die we zelf wel bereid waren te nemen. Kapuscinski had trouwens alles meegemaakt. En ik bedoel echt alles.'
Pas bij de vraag hoe hij zich de Poolse schrijver herinnert, valt Herzog even stil. Voor het eerst deze ochtend moet hij zichtbaar naar woorden zoeken. Dan zegt hij: 'Een fantastische man. Zwijgend en diepzinnig en gewoonweg zonder gelijke. Zo wil je als mens zijn. En zo'n man wil je als vriend hebben.'
U werd ook aangetrokken door een ander slag mensen. Mensen als de ter dood veroordeelde moordenaar Michael Perry en de dictator Bokassa.
'Perry was ogenschijnlijk een aardige jongen, maar die eerste en enige keer dat ik hem ontmoette ging er een schok door me heen. Ik had gevaarlijke mensen meegemaakt, heel gevaarlijke mensen, maar ik wist daar op dat moment dat ik nooit een gevaarlijker iemand dan hij had ontmoet.'
U zag het in zijn ogen?
'Nee, je moet het hart van de mens kennen. En met Perry nam ik een risico, ik zei na een minuut tegen hem: uw jeugd was ingewikkeld en het leven heeft u een slechte hand toebedeeld, ik heb begrip voor het beroep dat u heeft aangetekend tegen uw vonnis, maar dat alles betekent niet dat ik u aardig moet vinden. Hij twijfelde even maar sprak daarna vrijuit. Hij leek te vergeten dat hij in de gevangenis zat en dat hij acht dagen later dood zou zijn. Ik was onvoorbereid op dat gesprek, maar ik kende het hart van de mens, ik had meteen diep gegraven. Bokassa heb ik trouwens niet ontmoet. Ik was in de gevangenis waar hij werd vastgehouden, op slechts een paar meter afstand van hem, maar we bleven van elkaar gescheiden door twee muren en ik kreeg niet de kans om hem de hand te schudden en met hem te praten. In plaats daarvan werd ik ook gearresteerd.'
U werd ook gearresteerd?
'Tot tweemaal toe.'
Maar u blijft volhouden dat u niet bang bent geweest...
'Niet die keer. Maar inderdaad, als je in het holst van de nacht wordt gearresteerd door dronken soldaten, dan is het anders. Dan moet je beseffen: dit ziet er niet goed uit. En daarna jezelf de vraag stellen: hoe kom ik hieruit? Het zijn geen emoties die zich dan aandienen, maar heel praktische vragen.
Tijdens het maken vanThe White Diamond, in Guyana, filmde ik de hoofdpersoon die me vertelde over het moment waarop, tijdens een eerdere vlucht, een cameraman was overleden. Een heel emotioneel moment. Daarna liet ik hem alleen. Ik zei: kom, we gaan de rivier af, daar is een groep Brazilianen. Ze waren illegaal in Guyana en ze waren diamanten aan het wassen. En we liepen heel voorzichtig hun kamp in. Er waren gewapende mannen en het was niet duidelijk of ze ons zouden neerschieten of niet. Ik vroeg naar de baas. Toen hij kwam was meteen duidelijk dat hij een achterdochtige en gevaarlijke man was. Op de een of andere manier wist ik wat Portugees bijeen te schrapen en hem uit te leggen dat ik iets heel belangrijks aan het doen was, niet alleen voor de film die ik aan het maken was maar ook voor mijn eigen hart. In Brazilië heb je van die vrachtwagens die afstanden van duizenden kilometers afleggen, en daarop staat altijd "Jezus is mijn verlosser", maar ook vaak"em cada coração vive em uma saudade" - "in every heart lives a longing"- en ik stapte dichterbij en ik zei tegen hem: weet u, ik heb dit diepe verlangen om met u te filmen, en als ik naar u kijk, dan besef ik dat in ieder hart een verlangen leeft. En hij smolt en omhelsde me stevig.Saudadegeldt als onvertaalbaar, maar het gaat om iets als een vaag diep verlangen van eenzame mannen.'
U zou wellicht geen slechte psychoanalyticus zijn...
'Nee! Nee, nee, nee! Ik ben een filmmaker en schrijver. En dat zal ik blijven.'
De toekomst van de waarheidgaat in zekere zin ook over een diep verlangen dat leeft in het hart van de mens, een verlangen naar iets wat voor altijd buiten bereik blijft. Maar Herzog kan, in John Keats' beroemde woorden, in het mysterie verkeren zonder geïrriteerd naar feiten of ratio te grijpen. 'Je moet dingen ambigu kunnen laten zijn. Soms is het beter om niet alles te weten. Soms wordt een verhaal beter als je niet alles weet, soms wordt een gedicht dieper.'
Is uw werk in de kern poëzie?
'Heel vroeg in mijn leven, toen mijn eigen lot zich aan mij openbaarde, toen wist ik dat ik een dichter was. Het was geen besluit, het was een dramatische, korte periode, waarin alles duidelijk werd. Dat was toen ik te voet begon te reizen. Ik was aan de grens van Albanië. Het was een moment waarop ik besloot me te bekeren tot het katholicisme. Het ging om veel meer dan poëzie. Het is niet makkelijk onder woorden te brengen, maar het was een moment waarop de dingen helder werden. Heel, heel helder.'
Om het gesprek luchthartig af te...
'Het was allemaal luchthartig.'
Uiteraard... maar toch: u schreef dat de gehele twintigste eeuw wat u betreft een vergissing is geweest. U had het op dat moment over de psychoanalyse, maar misschien ook over een eeuw waarin utopieën opkwamen en sneuvelden. Denkt u dat dat proces zich zal herhalen in de eeuw die nog grotendeels voor ons ligt?
'De psychoanalyse is maar een heel klein onderdeel van die vergissing geweest, en doet er in die zin amper toe. De werkelijke catastrofe was de bevolkingsgroei. Van anderhalf miljard naar meer dan acht miljard in iets meer dan een eeuw, of iets wat daarop lijkt. Het zal ons uiteindelijk te gronde richten. En tel daarbij op de verwoestingen van het fascisme en het communisme, de holocaust en atoomwapens, en ga zo maar door. Ik geloof werkelijk dat de twintigste eeuw in zijn geheel een fout is geweest. Godzijdank is-ie voorbij. En nu hebben we onze nieuwe technologische utopieën. De droom dat we deze planeet zullen verlaten en dat we Mars zullen koloniseren bijvoorbeeld. Ook die droom zal neerstorten en uiteenspatten voordat deze eeuw voorbij is, daar hoef je geen profeet voor te zijn.'
Kunnen we alvast voorzichtig concluderen dat ook deze eeuw als mislukt mag worden beschouwd?
'Nee, ik wil alleen maar zeggen dat ook de technologische utopieën van nu tot een onvermijdelijk einde zullen komen en dat je geen wetenschapper hoeft te zijn om dat te begrijpen. De droom van het eeuwige leven, de droom van een wereld waarin de dood is gereduceerd tot een vermijdbare ziekte, ook dat zal weer voorbijgaan.'
Als u nog een laatste pelgrimage zou kunnen ondernemen, waar zou u naartoe lopen?
'Het zou niet veel uitmaken waar ik heen zou gaan. Maar ik zou in een rechte lijn lopen en hopelijk vergezeld worden door een hond. Een hond met zadeltassen, zodat hij een deel van de last kan dragen.'