'Kijk niet weg en wen er niet aan' Schrijver en illustrator Nora Krug

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
29 september 2022
Als kind dat in het Duitse Karslruhe opgroeit, met een achtertuin die uitkijkt op een Amerikaanse luchtmachtbasis, weet Nora Krug al snel dat er in het recente verleden iets heel erg is misgegaan. Maar wat het is, daar komt ze pas langzaam achter.
In haar graphic novel Heimatbeschrijft, en tekent, de nu 45-jarige Nora Krug haar entree in New York. Ze is er als studente vanuit Berlijn naartoe verhuisd en kent zo goed als niemand. Als ze op het dakterras van het appartementencomplex met de enige persoon die ze kent staat te praten, wordt ze aangesproken door een oudere bewoonster die daar in een ligstoel ligt. Waar ze vandaan komt, is de vraag.
'Ik kom uit Duitsland.'
'Dat dacht ik al', zegt de vrouw.
Wedervraag van Krug: 'Bent u ooit in Duitsland geweest?'
De vrouw antwoordt, zonder haar aan te kijken: 'Ja. Lang geleden.'
'En toen begreep ik het', schrijft Krug.
Het is een klein zinnetje, in een helder, handschriftachtig lettertje, gevangen tegen de achtergrond van het in verschillende tinten lichtgroen getekende zicht op de daken van New York, herkenbaar door de typische watertorens die her en der verspreid staan. Zo onschuldig als dat uitzicht oogt, zo beladen is de richting die het gesprek op gaat.
De vrouw vertelt dat ze het concentratiekamp heeft overleefd. Er was een kampbewaarster die haar zestien keer op het laatste moment had gered van de gaskamer. Achteraf gezien, dacht ze, moet die vrouw, niet bepaald een zachtzinnige figuur, 'stiekeme gevoelens' voor haar hebben gehad.
De pagina hierna toont negen mugshots van stuurs ogende, afgeleefde vrouwen van middelbare leeftijd. 'Kampbewaaksters 1945', staat boven de portretten geschreven. En daaronder, in het kleinere handschriftlettertje: '16 keer op de drempel van de gaskamer. 16 keer op het nippertje aan een wisse dood ontsnapt. 16 keer anderen het einde tegemoet zien gaan terwijl jij moet doorleven.'
Op de pagina ernaast weer de daken van New York, alarmerend rode achtergrond inmiddels.
'Er ontstond een bekend warm gevoel in mijn maag', schrijft Krug. 'Hoe reageer je als Duitse, als je tegenover iemand staat die zo'n herinnering aan je vertelt?'
Haar reactie: 'Ik zei niets.'
Waarop de vrouw in de ligstoel zegt dat het lang geleden is. En: 'Nu is het vast heel anders. Jij ziet er wel uit als iemand die is grootgebracht door liefhebbende ouders.'
Krugs reactie: 'Ik knikte.'
Het incident is de aanjager van de zoektocht die Krug start naar haar familiegeschiedenis in Duitsland. Ze weet namelijk helemaal niets, bedenkt ze, en ze vermoedt van alles. Als ze als kind al eens wat vraagt, of op de middelbare school na lessen over de holocaust uit solidariteitsgevoelens met de joden een gele ster maakt met'Jude'en die op haar jas wil naaien, stuit ze op zwijgen, ongemak, afweer.
De inventiviteit waarmee de kunstenaar verschillende technieken inzet om haar verhaal zowel beeldend als tekstueel te vertellen, is overweldigend. Het is niet verbazend dat de in Brooklyn woonachtige Krug voor dit boek de National Book Critics Circle Award van 2018 kreeg en datHeimatin datzelfde jaar doorThe New York Timeswerd uitgeroepen tot beste boek van het jaar. Elke pagina is een kijkfeest, zonder dat dit het lezen in de weg zit.
Met ouderwetse schriftetiketjes worden de hoofdstukken aangekondigd waarin telkens een sterke sfeer wordt neergezet, met behulp van al dan niet bewerkte foto's, en tekeningen variërend van waterverfimpressies tot scherpe pentekeningen en alles hier tussenin, altijd tegen een kleurige achtergrond. Tussendoor strooit ze met twee vaste 'rubrieken', als maakt ze de strippagina in een tijdschrift of krant: 'Aantekeningen van een migrant met heimwee', waarin ze 'Duitse dingen' als Hansaplast, donker brood of 'paddenstoelen zoeken' in de vitrine zet. De andere rubriek is op een andere manier nostalgisch, en bevat zogenaamde bladzijden uit het plakboek van een herinneringenarchivaris, die op vlooienmarkten de gekste oorlogsparafernalia opduikt.
De begeleidende tekst vormt een minstens zo groot aandeel als het beeld, en is erg spannend bovendien. Krug bouwt haar verhaal geraffineerd op met cliffhangers, raadsels en ontdekkingen, en vertelt, omdat ze dicht bij zichzelf en haar eigen familie blijft, dingen die niemand anders op deze manier kan weten. Bijvoorbeeld hoe oervervelend het is om als Duitse tiener, in welk Europees land je ook vakantie viert, altijd te worden geconfronteerd met grappen over Duitsers. Maar ook de schaamte! De moeite om je Duitse accent te verbergen, en van de weeromstuit maar een heel ander accent te fingeren. 'Zeg maar gewoon dat je uit Nederland komt', adviseerde haar tante als ze op pad ging.
Als kind, opgroeiend in Karlsruhe,in het zuiden van Duitsland, met een achtertuin die uitkeek op een Amerikaanse luchtmachtbasis, weet ze al snel dat er in het recente verleden iets heel erg mis is gegaan, maar wat het is, daar komt ze heel langzaam achter. Iets met concentratiekampen, joden, oorlog. En dan nog is de kennis die ze op school opdoet weliswaar uitputtend, maar blijft die op een bepaalde manier ook op afstand. 'We analyseerden Hitlers toespraken', schrijft ze (en illustreert ze met een bladzijde uit haar werkboek geschiedenis), 'we voerden theaterstukken op om de Kristallnacht te herdenken, we interviewden oude vrouwen uit Amerika om over de kampen te vertellen, maar het kwam niet bij ons op om vragen te stellen over elkaars grootouders.'
En dan nog dit, wat ik ook pijnlijk vond om te lezen: de afstand die werd ingenomen ten aanzien van de eigen taal en cultuur. 'We leerden dat onze taal ooit de taal der poëzie was, maar dat hij nu gevaarlijk kon zijn. We lazen Schiller, maar hielden niet zo van hem als van Shakespeare. We schrapten de Duitse woorden voor held, overwinning, veldslag en trots uit ons vocabulaire. We vermeden superlatieven en we gebruikten het woordZusammengehörigkeitsgefühlwel voor de Amerikaanse identiteit, maar niet voor die van onszelf.'
De onwetendheid over wat haar grootouders deden tijdens de oorlogsjaren, en hoe dat inwerkte op het leven van haar ouders, wordt door Krug in dit boek stukje bij beetje, dankzij de moed die ze telkens op cruciale momenten weet te verzamelen, opgelost. In alle kleinheid zijn het spectaculaire verhalen die ze opdiept, van burgers die zich het liefst zo onopvallend en rustig mogelijk door het leven proberen te bewegen. Geen kwaad in de zin, maar ook niet bij machte of dapper genoeg zich te verzetten of in te grijpen.
Haar archiefonderzoek naar de gebeurtenissen in Karlsruhe eind jaren dertig, die leidden tot het afbranden van de synagoge, doen haar zich afvragen waar haar opa was en wat hij deed. Op een plattegrond van de stad uit die tijd ontdekt ze dat hij zijn rijschool recht tegenover de synagoge en de joodse gemeente had. Bevond hij zich in de juichende menigte tijdens de brand, of was hij een van de mensen die op die dag probeerden te helpen? In het telefoonboek van 1938 vindt ze zijn telefoonnummer, vier simpele cijfers. Haar vraag wordt almaar prangender, ze zou die cijfers willen intoetsen om het hem te vragen: waar was jij op die ochtend van 10 november 1938? In 1941 verdwijnt het kopje joodse burgers uit het telefoonboek. De bondsstaat waarin Karlsruhe lag, was de eerste dieJudenfreiwas.
Tot de aangrijpendste hoofdstukkenvanHeimatbehoren die waarin ze samen met haar vader terugkeert naar het dorp waar hij opgroeide, Külsheim. De vader die, nakomertje, dezelfde naam kreeg als de oudere broer die in Italië op het slagveld gestorven was. Die oudere broer was heilig, voor zowel zijn moeder als zijn oudere zus. Vergeleken met hem kon de vader het eigenlijk nooit goed doen. Over zijn moeilijke jeugd wilde hij nooit wat loslaten, met zijn zus had hij geen contact meer. Op weg naar Külsheim, omzoomd door middeleeuwse zandstenen schrijnen met eeuwig lijdende Jezussen, vraagt de dochter aan de vader: 'Waarom trilt je been zo?'
'Ik weet het niet.'
'Zijn het de zenuwen?'
'Misschien.'
Niet zo vreemd dat Krug vorig jaar de uitverkoren kunstenaar was om een geïllustreerde editie te maken van de moderne klassieker van historicus Timothy Snyder, dit jaar in het Nederlands verschenen alsOver tirannie: Twintig lessen uit de twintigste eeuw. Of ik weet eigenlijk niet wie wie benaderde; Snyder mag zich op zijn beurt gelukkig prijzen met deze sterke en tegelijkertijd speelse interpretatie van zijn tekst. De ontzetting en tegelijkertijd het mededogen dat Krug beving toen ze er tijdens haar persoonlijke speurtocht achter kwam dat haar familieleden zich staande probeerden te houden als 'meeloper', moet ook haar ervan hebben overtuigd dat er nog wel wat lessen te trekken zijn uit de geschiedenis.
Zijn wij verstandiger dan zij waren? Hoe kunnen wij als individu het begin van een totalitair regime herkennen? Snyder beschrijft in zijn boek twintig strategieën die burgers kunnen gebruiken om de democratie te beschermen tegen een autoritaire overheid, uitgewerkt met concrete voorbeelden uit de geschiedenis.
Regel 1: 'Gehoorzaam niet bij voorbaat.' Saillant toelichtend zinnetje, metHeimatnog vers in het geheugen: 'Burgers die zich aanpassen, laten machthebbers zien wat er mogelijk is.' Hij geeft als voorbeeld, hoe kan het anders, Hitler die in 1938 dreigde Oostenrijk te annexeren. Het lot van de Oostenrijkse joden werd bezegeld door de anticiperende, gehoorzame Oostenrijkers, zo schrijft Snyder. Mensen die geen nazi waren keken belangstellend en geamuseerd toe bij acties om joden te vernederen, net zoals niet-nazi's meededen met het plunderen van joodse huizen.
Regel 4: 'Neem verantwoordelijkheid voor het aanzien van de wereld.' Met de omgekeerde vlaggen in ons land voor ogen had de toelichting van deze regel niet actueler kunnen zijn: 'De symbolen van nu maken de realiteit van morgen mogelijk. Let op de hakenkruizen en andere tekens van haat. Kijk niet weg en wen er niet aan. Haal ze weg en wees een voorbeeld voor anderen om hetzelfde te doen.'
Dankzij dat heldere handschriftachtige lettertje van Krug, en haar meesterlijke tekeningen, worden Snyders regels meer dan papieren werkelijkheid. Op de pagina's die aan regel 4 worden gewijd, illustreert ze de parabel die Václav Havel in 1978 inDe macht der machtelozenvertelt, van de groenteboer die een bordje met daarop 'Arbeiders aller landen verenigt u!' in zijn etalage zet. Niet omdat hij achter dit citaat staat uitHet communistisch manifest,maar om zijn dagelijks leven te kunnen leiden zonder problemen met de autoriteiten. Als iedereen die logica volgt, zo schrijft Havel, wordt de publieke ruimte volgeplakt met loyaliteitsbetuigingen en wordt verzet ondenkbaar.
De tekst van Snyder is sterk, de voorbeelden waarmee hij komt zijn onweerstaanbaar sub versief, leerzaam en interessant. Maar Nora Krug voegt met haar illustraties nog een dimensie toe. Ze trekt er een pagina voor uit om in houtskool een stadsbeeld van Praag neer te zetten, of misschien is het dik potlood, hier en daar uitgewreven. Rode en groene vlekken vullen de lucht, en twee regeltjes zijn als in de wolken geschreven: 'En wat gebeurt er, vroeg Havel, als niemand het spelletje meespeelt?'
Hoe kunnen wij als individu het begin van een totalitair regime herkennen?
Nina Subin | Nora Krug - 'We leerden dat onze taal gevaarlijk kon zijn'