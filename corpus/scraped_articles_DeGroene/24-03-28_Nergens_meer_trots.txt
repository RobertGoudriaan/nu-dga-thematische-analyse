Nergens meer trots

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
28 maart 2024
TELEVISIE Dopesick
In de dramaserieDopesickbelanden we even in Harlan County, Kentucky, de Appalachen. Prompt herinner ik me de verpletterende documentaireHarlan County, USA(1976) over een lange mijnwerkersstaking vanwege schandalige lonen, dito arbeidsomstandigheden en vakbondsverbod. Arme, trotse sodemieters versus bikkelharde eigenaren. Nu bezoeken we, rond het jaar 2000, met een hoofdpersoon uitDopesickeen pijnbestrijdingskliniek daar. De wachtkamer zit vol lijders. Assistente: 'Eerste consult 500 dollar, dan 28 dagen herhaaldosis à 125.' En dat in die nog altijd straatarme streek. Het meisje weet niet dat de nieuwe 'patiënt' van de overheidsdienst dea is: drugsbestrijding. Onder de patienten zijn nog altijd mijnwerkers met ernstige pijnklachten. Ze zijn net als talloze streekgenoten verslaafd aan opioïde OxyContin. Nergens is meer trots te bekennen.
Het medicijn komt van Purdue Pharma, eigendom van de familie Sackler. Het zijn bikkelharde eigenaren, groot in kunst- en cultuursponsoring en in criminele misleiding over de werking van hun goudmijn. Misleiding van patiënten, maar ook van staatsgezondheidsinstanties, met als belangrijk speerpunt daartussen: artsen.
Maar de kwestie is toch bekend? Er is wereldwijd over geschreven en er zijn reportages en documentaires over gemaakt. Waarom dan fictie? Omdat we in goed drama letterlijk en figuurlijk komen waar pen noch camera bij kan: in het hoofd en hart van betrokkenen. Zo diep soms dat een evenzeer bekend schandaal pas na de Britse serieMr Bates vs The Post Officepolitieke en juridische consequenties kreeg.
De serie opent met de Sacklers. Megaverlies dreigt door het verlopen van een patent. Richard S. bedenkt een oplossing die van bedrog en intimidatie aan elkaar hangt. Dit opioïde (tweemaal sterker dan morfine) zou bij minder dan één procent van de gebruikers verslavend zijn door een ingenieus afgiftesysteem. Waarna we in West Virginia belanden, ook de Appalachen. In het fictieve Finch Creek, bij een mijnwerkersfamilie en hun huisarts Finnix. De authenticiteit van de serie is onder meer groot doordat voor bijrollen en figuranten zo veel mogelijk Appalachians zijn gescout.
Finnix is de (bijna te) perfecte huisarts die door geraffineerde inzet van een artsenbezoeker (waarvan Purdue er massa's inzette, zwaar getraind en van cadeaus voorzien) niet alleen OxyContin gaat voorschrijven, maar zelfs, juist door zijn idealisme, instrument van de Sacklerstrategie wordt.
Het fictiedeel is soms te Amerikaans nadrukkelijk, maar de regie (onder meer door Norman Jewison) en het acteerwerk zijn ijzersterk. We weten hoe het afloopt: justitie dwong Purdue tot een miljardenschikking. Toch wil ik na drie afleveringen per se de rest zien. Waarom toch? Al die ellende: het gaat om kapotte levens, ontwrichte gemeenschappen en met geen miljarden herstelbaar kwaad. Juist daarom: het geeft inzicht in de criminaliteit van Big Pharma. En het is zelfs met voorkennis spannend.
Walter van der Kooi
Dopesick,
VPRO, acht afleveringen vanaf zaterdag 30 maart, NPO 3, 20.20 uur. (Her) lees voor de Nederlandse situatie
'Geef me mijn medicijnen!'
van Thomas Muntz en Emiel Woutersen ophttps://groene.nl