Madrid splitst het Catalaans op In de wereld

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
3 november 2022
Barcelona -Een overheid die willens en wetens twee keer betaalt voor dezelfde dienst, is dat niet een beetje dom en onverantwoord? Niet als er hogere waarden in het geding zijn, zoals de eenheid van Spanje. Onlangs bleek dat het ministerie van Sociale Rechten een vertaalbureau betaalt om zijn website zowel naar het Catalaans als het Valenciaans te vertalen. Dat is fijn voor het vertaalbureau in kwestie. Catalaans en Valenciaans zijn namelijk één en dezelfde taal, en toch mocht het bureau twee vertalingen in rekening brengen. Alsof je dubbel honorarium krijgt omdat je een tekst niet alleen naar het Nederlands, maar ook naar het Vlaams vertaalt.
Het is geen toevallige uitglijder. Ook andere ministeries - Volksgezondheid, Gelijkheid, Cultuur - spenderen jaarlijks tientallen miljoenen aan voorlichtingscampagnes waarvan de kosten nodeloos opgedreven worden doordat de overheid net doet alsof Catalaans en Valenciaans twee verschillende talen zijn. Daarbij maakt het niet uit welke politieke kleur de centrale regering in Madrid heeft. Het gebeurde onder de rechtse regering-Rajoy en het gebeurt onder het huidige progressieve kabinet. Vanwaar dit taalseparatisme?
In elk geval is het geen typisch Spaanse gevoeligheid voor subtiele taalverschillen. Vorige week kwam het nieuwste jaarboek uit van het Instituto Cervantes, de overheidsinstelling die de Spaanse taal en cultuur in de wereld verbreidt - jaarbudget: 170 miljoen euro. Het Spaans rukt verder op in de wereld, juichte het jaarboek, we schurken tegen de vijfhonderd miljoen moedertaalsprekers aan. Geen enkele twijfel of de taal die in Medellín, Managua en Mexico gesproken wordt dezelfde is als wat je in Madrid of Murcia op straat kunt horen. En terecht, zeggen de taalwetenschappers, hoewel het net zo waar is dat geen Spanjaard hetslanguit de volkswijken van Santiago de Chile kan verstaan.
Maar waarom dan wel een verschil maken tussen Catalaans en Valenciaans? Voor de taalwetenschap is het immers net zo'n uitgemaakte zaak dat - naast het Spaans - in de regio Valencia, op de Balearen en in Catalonië dezelfde eigen taal gesproken wordt. Die taal heet Catalaans en telt tien miljoen sprekers. Het bestaan van een betrekkelijk sterke taal naast het Castiliaans, zoals het Spaans volgens de grondwet heet, hebben de Spaanse elites altijd als een bedreiging gezien. Vroeger, onder absolutisme en dictatuur, kon je die taal simpelweg verbieden. Nu splits je hem op.