Meer Machiavelli, minder Kant Een nieuw verhaal voor de EU

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
13 maart 2025
Blijft de Europese Unie vasthouden aan een verhaal dat de realiteit niet meer weerspiegelt, of wordt ze een nieuwe, weerbare unie die de wereld ziet zoals die nu werkelijk is?
In een begin jaren tachtig gepubliceerdessay getiteldThe Care and Repair of Public Mythmerkte de Amerikaanse historicus William McNeill op dat niets gevaarlijker is voor een gemeenschap dan het moment waarop het narratief waarmee ze zichzelf rechtvaardigt ter discussie wordt gesteld. Dat is precies de uitdaging waarvoor de Europese Unie nu staat: of ze blijft vasthouden aan een verhaal dat de realiteit niet langer weerspiegelt, waarmee ze haar vermogen tot gezamenlijk handelen ondermijnt, of ze herijkt haar fundamenten en omarmt een nieuw verhaal - van een weerbare unie, die de wereld onder ogen ziet zoals die werkelijk is.
Met de uitbreidingsronde van 2004 brak een tijdperk aan waarin de EU de wereld weerspiegeld zag in haar eigen stichtingsverhaal: een experiment in kantiaanse vredespolitiek, waarin de staten slechts bouwstenen vormden voor een op recht en vrijheid gebaseerde gemeenschap van volkeren. Oorlog was een verschijnsel dat hoorde bij een historische ontwikkelingsfase die de Unie inmiddels had afgesloten. De EU was een gidsland, de belichaming bij uitstek van internationaal recht en het universele beschavingsideaal.
De eerste barsten in het gedroomde bestel waren op dat moment overigens al zichtbaar. De Russische president Vladimir Poetin had zijn leger de opdracht gegeven met bruut geweld een einde te maken aan een opstand in Tsjetsjenië. Maar Tsjetsjenië was ver weg, en de opstandelingen waren zelf overduidelijk nog niet in de 21ste eeuw aanbeland. Met Poetin leek bovendien, net als met Michail Gorbatsjov destijds, prima zaken te doen (hij sprak immers vloeiend Duits). Uitbreiding van de Unie met Rusland was wellicht wat te ambitieus, maar een hechter verbond met het land van Gogol en Gazprom moest zonder meer haalbaar zijn.
De Russische inval in Georgië in de zomer van 2008 was een tegenslag, maar die kon nog worden wegverklaard door te accepteren dat de Duitse bondskanselier Angela Merkel wellicht wat al te enthousiast was geweest door openlijk te speculeren over Navo-lidmaatschap voor Oekraïne en Georgië. De zaak begon nadrukkelijker te scheuren toen Rusland in 2014 overging tot annexatie van de Krim. Het was een openlijke, grove schending van het internationaal recht, maar in Brussel ging men ervan uit dat met wat wederzijds inschikken de oude spelregels uiteindelijk toch gehandhaafd konden worden. Men legde wat sancties op, sprak zijn diplomatieke afkeuring uit en ging over tot de orde van de dag. Die kreeg de vorm van een forse intensivering van de handelsbetrekkingen. Handel, in dit geval vooral in gas, betekende immers vrede.
Toen China zijn economische tentakels uitsloeg richting Europa, onder de vlag vanOne Belt, One Road,werd dat schouderophalend afgedaan. Beijings verdeel-en-heersstrategie, gericht op het financieel afhankelijk maken van zwakkere staten, was voor iedereen zichtbaar. In Brussel hield men echter vast aan een aanpak van 'constructieve dialoog' waarbij China als een gewaardeerd partner werd gezien op het gebied van belangrijke zaken als klimaatbeleid. Europese leiders weigerden te geloven dat economische samenwerking China niet tot een 'verantwoordelijke stakeholder' zou maken.
En toen kwam Donald Trump. Aanvankelijk dacht men in Europese hoofdsteden nog dat het een populistisch interregnum zou zijn. Men zag daarbij over het hoofd dat Trump dankzij zijn onverwachte overwinning de Republikeinse Partij naar zijn hand had weten te zetten. Navo-lidmaatschap en internationale vrijhandel waren daardoor in de Verenigde Staten niet langer breed gedragen beginselen. Pas toen Trump in november vorig jaar opnieuw werd gekozen en hij in zijn uitspraken Poetin prees, de Navo ondermijnde, de EU als 'vijand' bestempelde en EU-lidstaat Denemarken dreigde met annexatie van Groenland, begon het besef te dagen dat er wellicht sprake was van meer dan een incident.
Inmiddels zien zelfs de hardnekkigste vredesapostelen wat men eigenlijk al sinds de illegale annexatie van de Krim had kunnen weten: de periode waarin het internationaal recht allesbepalend was, is voorbij. Niet alleen staat Europa er alleen voor, het bevindt zich daarbij ook in een wereld die veel gevaarlijker is dan die van een paar decennia geleden. Het moet in minder dan geen tijd omschakelen naar een oorlogseconomie om enige kans te maken om zichzelf ook zonder Amerikaanse hulp adequaat te kunnen verdedigen.
Het politieke antwoord lietditmaal niet lang op zich wachten. De nieuwe Duitse bondskanselier Friedrich Merz leek wakkergeschud door een verkiezingscampagne waarin Trumps Witte Huis openlijk partij koos voor het extreem-rechtse AfD. Op de verkiezingsavond verklaarde Merz dat hij er niet langer zeker van was dat de Navo in de huidige vorm de zomer zou halen. Via geïmproviseerde topbijeenkomsten in Parijs en Londen is inmiddels een begin gemaakt met het vormen van een nieuwe defensieve alliantie die buiten de Navo om Europa's veiligheid kan garanderen. In Brussel presenteerde Europese Commissie-voorzitter Ursula von der Leyen plannen voor de vorming van een fonds van 150 miljard euro voor investeringen in de Europese defensie-industrie. Het is waarschijnlijk slechts een voorproefje van een veel groter fonds dat begin deze zomer zal worden gelanceerd.
Oog in oog met de wereldmachten VS en China en de regionale grootmacht Rusland accepteert Europa dat het zelf ook een wereldmacht zal moeten worden - om zich te handhaven, en om in ieder geval iets van de oude internationale rechtsorde overeind te houden.
Deze nieuwe werkelijkheid vereist ook een nieuw narratief. De EU kan niet langer volstaan met een appèl aan het internationaal recht wanneer haar belangen in het geding zijn. Ze moet leren uitstralen dat machtspolitiek voor haar geen vies woord is. Niet omdat we net als Trump en Xi macht omwille van macht nastreven, maar omdat in confrontatie met deze autocraten alleen macht de heerschappij van het recht in enige vorm kan handhaven.
De Duitse filosoof Immanuel Kant wordt doorgaans gezien als de intellectuele vader van de Europese Unie. ZijnZum ewigen Frieden(1795) bood een blauwdruk waarop later Europees integratiedenken werd gebaseerd: een federatie van republikeinse staten, verbonden door gedeelde waarden, waarin oorlog uiteindelijk onmogelijk wordt. Precies zo hebben Europese beleidsmakers de Unie ook altijd graag gezien - als een groot moreel project dat zich als vanzelf naar het einddoel zou voortbewegen.
Het is niet meteen noodzakelijk om alle hoop op een vreedzame toekomst te laten varen, maar wel om die hoop in te bedden in een weerbaarder verhaal over de Unie. Dat nieuwe narratief moet een heldere verklaring bieden voor het bestaansrecht van de Unie in onzekere tijden en een rechtvaardiging geven van haar strategische doelen, en daarmee uiteindelijk ook van de keuzes die ze maakt. Zoals elk goed narratief hoort het daarbij aan twee andere voorwaarden te voldoen. De ene is dat het geloofwaardig moet zijn: het moet gestoeld zijn op feiten, niet op wensdenken. De andere voorwaarde is dat het een herkenbaar
Europees verhaal moet zijn - een verhaal dat alleen over ons kan gaan, niet over een willekeurige andere grootmacht. Het moet dus gebaseerd zijn op de geschiedenis van ons continent en van de Europese Unie.
De uitdaging om een nieuw narratiefvoor de Europese Unie te formuleren vereist, zoals de filosoof Luuk van Middelaar onlangs opmerkte in een essay gepubliceerd door het Brusselse Instituut voor Geopolitiek, vooral een hernieuwde studie van de geschiedenis van ons continent: 'Nu wij Europeanen ons eigen "Machiavelliaanse Moment" doormaken - een term geïntroduceerd door de historicus J.G.A. Pocock om momenten aan te duiden waarin een politieke orde de eigen kwetsbaarheid in de stroom van de geschiedenis ervaart, een besef waaraan het ook nieuwe kracht en levenswil kan ontlenen - moeten ook wij een "draai naar de geschiedenis maken".'
Die historische zoektocht naar de bouwstenen van een nieuw Europees verhaal kent geen beter mogelijk beginpunt dan het werk van de Florentijnse denker Niccolò Machiavelli. Machiavelli is vooral bekend vanwege zijn verhandelingDe heerser,waarin hij uitlegt wat een vorst moet doen om aan de macht te blijven. Minder bekend, maar voor de geschiedenis van het Europese denken minstens zo invloedrijk, is zijnVerhandelingen over de eerste tien boeken van Titus Livius.In dit boek analyseert hij hoe republieken hun stabiliteit kunnen waarborgen. Zijn conclusie is in beide boeken dezelfde, en is er een die de Europese Unie in zijn oren mag knopen: een duurzame politieke orde is alleen mogelijk dankzij actieve machtsvorming.
Machiavelli onderscheidde daarbij drie strategieën voor het versterken van een staat. De eerste was gewelddadige territoriale expansie: brute machtsuitbreiding door verovering en annexatie - we zouden die 'de methode-Poetin' kunnen noemen, een optie die Machiavelli vanwege de hoge kosten en de lastige uitvoerbaarheid overigens 'volstrekt waardeloos' noemde. De tweede was de optie waarbij een grootmacht zichzelf aan het hoofd stelde van een alliantie met zwakkere bondgenoten. Die laatsten opereerden in naam zelfstandig, maar waren feitelijk ondergeschikt aan de dominante macht. Dit was de methode waarmee de Verenigde Staten uitgroeiden tot een wereldmacht. De derde optie - in Machiavelli's ogen de meest realistische voor zijn eigen Florence - was de vorming van eenliga,een federatie van gelijkwaardige staten die zich verenigden om gezamenlijk sterker te staan tegen externe dreigingen. Het was een model dat door de Italiaanse stadstaten van zijn tijd met wisselend succes werd toegepast, maar dat in aangepaste vorm als 'federale unie' uiteindelijk zou dienen als fundament van een traditie van denkers en staatslieden die zochten naar manieren om het Europese continent te verenigen.
Het zogeheten 'Groot Ontwerp' van de Franse koning Hendrik IV en zijn minister, de Duc de Sully, liet zien dat het idee van een verenigd Europa vanaf het begin een element van strategische noodzaak bevatte. Dit uit het begin van de zeventiende eeuw daterende plan was geen vrijblijvende droom van een harmonieuze gemeenschap van naties, maar een poging om een geopolitieke realiteit onder ogen te zien. Het continent werd bedreigd door de universele machtsaanspraken van het Habsburgse vorstenhuis, die het evenwicht op het continent nadrukkelijk verstoorden. Hendriks antwoord was een groots opgezette federatieve structuur, een gezamenlijke defensieve organisatie die de kleinere Europese staten niet alleen bescherming bood, maar ook een institutioneel kader gaf dat hun overleving moest garanderen. Het ultieme doel was daarbij een typisch machiavelliaans oﬀensief idee, namelijk het opbreken van het Habsburgse rijk.
Het idee achter het Groot Ontwerp zou in de achttiende eeuw nader worden uitgewerkt in een debat onder politieke ﬁlosofen. Denkers als de Abbé de Saint-Pierre, Leibniz en Rousseau dachten na over de voorwaarden voor een succesvolle vestiging van wat men 'de Europese Unie' noemde. Het doel was hier niet alleen het handhaven van de interne vrede, maar ook het gezamenlijk de Europese wil opleggen aan naburige concurrenten als het Turkse en Russische rijk. Het meningsverschil tussen de denkers ging niet over wenselijkheid maar over modaliteiten en uiteindelijke haalbaarheid van het plan.
Dit debat zou van grote invloed blijken op de vormgeving van de nieuwe Europese orde aan het einde van de napoleontische oorlogen. Het was de oerrealistische Oostenrijkse minister van Buitenlandse Zaken, prins Klemens von Metternich, die de uitkomst van deze onderhandelingen samenvatte met de uitspraak dat 'nu hopelijk minstens voor enige tijd is gevestigd wat de goede Abbé de Saint-Pierre voor eeuwig wenste te vestigen'. Aan Russische kant verwees men vooral naar het plan van Saint-Pierre's eigen inspiratiebron, het Groot Ontwerp van Hendrik IV en Sully.
Door te bepalen dat conflicten niet met wapengeweld, maar via diplomatieke bemiddeling en gezamenlijke sancties zouden worden beslecht, werd een brug geslagen tussen de klassieke machtspolitiek en een meer gestructureerd multilateraal systeem. Het tweede vredesverdrag van Parijs (1815) institutionaliseerde dit met de introductie van regelmatige diplomatieke bijeenkomsten, waarmee de grootmachten zichzelf positioneerden als zowel de bewakers van de vrede als de arbiters van de internationale orde. In dit opzicht was de oplossing van het Congres van Wenen niet enkel een voortzetting van de vroegmoderne geopolitiek, maar een verﬁjning ervan - een pragmatische synthese vanraison d'étaten kantiaans federaal idealisme (Metternich had als student Kants werken bestudeerd).
In de tweede helft van de negentiende eeuw zou de al even realistische Pruisische graaf Otto von Bismarck federalisme gebruiken als middel om het op dat moment versnipperde Duitsland te verenigen. Op beslissende momenten gebruikte hij oorlogsdreiging en daadwerkelijke oorlogsvoering (met achtereenvolgens Denemarken, Oostenrijk en Frankrijk) om steeds meer Duitse staten in een federaal samenwerkingsverband te verenigen. De federale unie had hierbij een dubbele functie: enerzijds bood zij bescherming tegen geopolitieke bedreigingen, anderzijds transformeerde zij Duitsland tot een macht die zelf ook geopolitiek kon bedrijven - en uiteindelijk Duitsland zelfs de nieuwe hegemoniale macht op het continent maakte.
Het was dan ook niet meer dan logisch dat het idee van een federale unie als machtsmiddel voor zelfhandhaving werd omarmd door de vroegste geopolitieke denkers. Zij deden dat met argumenten die soms verdacht veel leken op die van Machiavelli. Zo beschreef de Zweedse rechtsgeleerde Rudolf Kjellén, uit wiens werk de term 'geopolitiek' afkomstig is, dat internationale politiek vooral een zaak was van'Kampf um den Raum',een gevecht om 'levensruimte'. In een soort omkering van Kants logica noemde hij territoriale expansie daarbij een geopolitiek 'categorisch imperatief'. Hoewel hij een federale unie slechts als een overgangsvorm zag, was het volgens hem voor Duitsland op dat moment praktisch gezien het hoogst haalbare. Hij bepleitte de vorming van een MiddenEuropese unie via een federale samenwerking met Oostenrijk-Hongarije.
Het is verleidelijk om de naoorlogseverklaringen over de noodzaak van de vorming van een Europese federale unie te lezen door de bril van het vroeg 21ste-eeuwse kantiaans optimisme. Maar wie goed leest, ziet een heel ander idee doorschijnen. Europese stichters als Winston Churchill, Jean Monnet en Robert Schuman waren zich scherp bewust van de geostrategische noodzaak van het moment. Ze beseften daarbij ook dat ze deel uitmaakten van een lange Europese traditie van expliciet geopolitieke pogingen om het continent te verenigen in een federaal verband. Niet voor niets verklaarde Churchill tijdens zijn toespraak tot het Europees Congres in Den Haag (1948) dat 'wij de dienaren zijn van het Groot Ontwerp'.
Churchill presenteerde zijn plan voor de vorming van een 'Verenigde Staten van Europa' in de context van de groeiende dreiging van Sovjet-Russische inﬁltratie van West-Europa. Alleen gezamenlijk zouden de West-Europeanen een vuist kunnen maken: 'Als ze samen optrekken, zal hun invloed inzake de bevordering van hun idealen immens zijn, en niemand zal het wagen hen aan te vallen.'
De organisatie die uit Churchills inspanningen voortkwam, de Raad van Europa, werd gelanceerd in de zomer van 1949. Bij die gelegenheid presenteerde de Franse minister van Buitenlandse Zaken Robert Schuman een rechtvaardiging voor Europese federale samenwerking die nadrukkelijk wortelde in het realisme. Hij omschreef het initiatief als een poging om te breken met de cyclus van rampspoed en tijdelijk herstel die het continent in de afgelopen vier eeuwen steeds opnieuw in bloed had gedrenkt - een 'ultieme poging om ons continent te redden en de wereld te behoeden voor collectieve zelfmoord'.
Schumans naam zou vooral verbonden worden aan een ander samenwerkingsverband dat in die periode werd gelanceerd. Deze voorloper van de EU richtte zich op het gezamenlijk beheer van de markt voor kolen en staal - niet geheel toevallig de grondstoﬀen van de militaire economie. De Europese Gemeenschap voor Kolen en Staal (EGKS) was dan ook geen academische reﬂectie over eeuwige vrede, maar een strategische noodgreep. De man die het plan had bedacht, de Franse topambtenaar Jean Monnet, had gezocht naar een manier om West-Europa te verenigen in een economisch machtsblok dat in staat zou zijn zichzelf in de tijd te handhaven. En niet minder belangrijk: zich te handhaven als eenonafhankelijkmachtsblok. Net als Churchill en Schuman schetste hij een geopolitieke toekomstvisie waarin Europa een zelfstandige actor vormde in de nieuwe wereldorde, nauw bevriend met, maar wel los van de Verenigde Staten.
In de lange voorgeschiedenis en de periode van de stichting van de vroegste verschijningsvorm van de Europese Unie liggen de bouwstenen voor een stichtingsverhaal dat gebaseerd is op geopolitiek realisme. Een mythe niet van eeuwige vrede, maar van strategische zelfhandhaving. Het is een mythe die kan bogen op een eigen rijke traditie van realistische denkers en staatsmannen als Machiavelli, Metternich, Bismarck en Churchill. Machiavelli leerde dat macht geen statisch gegeven is, maar een dynamisch spel waarin republieken zich actief moeten positioneren om hun belangen te beschermen. Metternich slaagde erin een eerste unie van de grond te krijgen door slim te balanceren tussen samenwerking en het eigenbelang van de deelnemende grootmachten. Bismarck begreep dat een federale unie, mits goed geleid, kon leiden tot een vermenigvuldiging van de gebundelde krachten. En Churchill zag Europese samenwerking als een manier om het continent een eigen plek te geven tussen de andere grootmachten.
Mythe en traditie bieden samen een nieuwe inspiratiebron voor de Europese Unie van vandaag. Voor een weerbare unie die geopolitieke daadkracht toont. En voor een unie die haar bestaansrecht ontleent aan haar vermogen om strategisch te handelen in een wereld waarin macht boven alles lijkt te gaan. De conclusie is onontkoombaar: als de EU wil standhouden, moet ze kiezen voor een mythe die haar bestaansrecht in de geopolitieke werkelijkheid verankert - minder Kant, meer Machiavelli.