De tragiek van NSC In Den Haag

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
27 maart 2025
Van de partij van Pieter Omtzigt, die in de zomer van 2023 - toen nog zonder lijst, leden of programma - op virtueel 46 Kamerzetels stond, is nog maar weinig over. In de Ipsos I&O-peiling van vorige week zakte NSC naar twee zetels. Eerder deze maand werd bekend dat het ledental van NSC is teruggelopen tot onder de achtduizend. Tot overmaat van ramp kondigde Eva Brandemann aan dat ze later dit jaar zou stoppen als voorzitter van de jongerenorganisatie van NSC. Dit besluit volgde op een telefoontje met Omtzigt, die 'niet zo blij was' dat Brandemann de keuze van de NSC-fractie om wegens ﬁnanciële risico's voor de motie-Eerdmans en daarmee tegen het Europese defensieplan te stemmen 'zwaar onverantwoordelijk' had genoemd.
Brandemann was niet de enige die kritiek had op de koers van NSC. Bij coalitiepartner VVD, maar ook binnen de eigen gelederen, klonk onbegrip over de houding van Omtzigt. Nog diezelfde avond schoof hij aan bij tv-programmaBar Laatom de boel weer recht te zetten. Omtzigt, die zich (zoals vaker) door de hele wereld onbegrepen voelde, legde uit waarom zijn fractie tegen de ﬁnanciering van het Europese herbewapeningsplan had gestemd. Dat had volgens hem alles te maken met principes. Omtzigt is van oudsher fundamenteel tegen eurobonds en het loslaten van begrotingsnormen. Dat standpunt woog voor hem kennelijk zwaarder dan de veiligheid van Oekraïne en Europa.
Zijn principiële houding was ooit een van de redenen voor zijn populariteit. Als Kamerlid werd hij geroemd om zijn vasthoudendheid bij het blootleggen van misstanden, zoals in het toeslagenschandaal. Überhaupt stonden alle seinen op groen voor Omtzigt toen hij in de zomer van 2023 in allerijl een nieuwe partij oprichtte voor de Tweede Kamerverkiezingen van november dat jaar. Deze partij was duidelijk gebaseerd op christen-democratische principes, waarbij 'solidariteit', 'goed rentmeesterschap voor de schepping' en het belang van het 'maatschappelijk middenveld' centraal stonden. Het eerste verkiezingsprogramma richtte zich op goed bestuur, bestaanszekerheid, aandacht voor de regio en het beheersen van migratiestromen. Zo combineerde de partij sociaal-economisch linkse met cultureel rechtse standpunten - een formule met aanzienlijk electoraal potentieel in Nederland, zelfs in de gematigde vorm die NSC vertolkte.
Dat potentieel wist de partij aanvankelijk aan te boren: met maar liefst twintig zetels maakte NSC zijn debuut in de Tweede Kamer - alleen de LPF haalde als nieuwkomer ooit meer zetels. Daarmee liet NSC zien dat het mogelijk is om als middenpartij met een niet-populistisch verhaal toch een aantrekkelijk alternatief te bieden.
Maar van meet af aan zat de partij zichzelf in de weg. Eerst overheerste twijfel - over het oprichten van een eigen partij, over deelname bij de verkiezingen in alle kieskringen, over een gooi naar het premierschap - en daarna over de vraag: wel of niet meeregeren? Omtzigt wilde 'verantwoorde groei', maar stelde op de verkiezingsavond dat Nederland 'geregeerd moest worden' en rolde vervolgens de kabinetsformatie in. Dat standpunt woog kennelijk zwaarder dan zijn zorgen over de ongrondwettelijkheid van de PVV. Zonder een serieuze poging te doen om haar middenpositie te behouden, hielp de partij van Omtzigt uiterst rechts aan de macht en beroofde zichzelf van haar rol als gematigd alternatief.
Wel stuurde Omtzigt een lijst met zes minimale eisen naar verkenner Ronald Plasterk, waaraan moest worden voldaan voordat NSC zou toetreden tot een kabinet. Het eerste punt - 'de grenzen van de rechtsstaat respecteren' - bleek al snel een farce. Maar ook het laatste punt, het bewaken van 'de internationale reputatie van Nederland', werd bij de motie-Eerdmans overboord gegooid - mede dankzij NSC zelf.
De aanvankelijke twijfels maakten plaats voor ongemak. Nog voor de coalitieonderhandelingen konden beginnen kwam er op aan dringen van NSC een 'gemeenschappelijke basislijn voor het waarborgen van de grondwet, de grondrechten en de democratische rechtsstaat', die door de vier beoogde coalitiepartijen ondertekend werd. Binnen de coalitie gaf NSC zichzelf uiteindelijk de rol van het 'rechtsstatelijke geweten'. Op de website van NSC is te lezen dat Omtzigt wordt 'gedreven om de fundamenten van onze rechtsstaat te versterken'.
En toch maakt de partij deel uit van een coalitie die zich regelmatig manifesteert op een manier die indruist tegen de pijlers van de rechtsstaat - en daarmee tegen de uitgangspunten van NSC zelf. Hoe een partij zo principieel kan zijn en tegelijkertijd rechtsstatelijkheid zo snel overboord gooit, is onbegrijpelijk. Medelijden is daarom niet op zijn plaats, maar alles wijst erop dat NSC de zoveelste plofkippartij wordt die het Nederlandse politieke bestel heeft voortgebracht. De opkomst en mogelijke teloorgang van de partij bevatten alle ingrediënten van een tragedie. Bij een klassieke tragedie komt er echter meestal een punt waarop de held tot inzicht komt in zijn eigen falen. De vraag is of, en wanneer, dat moment voor Pieter Omtzigt komt.
Zal de held van deze tragedie, Pieter Omtzigt, tot inzicht komen in zijn eigen falen?