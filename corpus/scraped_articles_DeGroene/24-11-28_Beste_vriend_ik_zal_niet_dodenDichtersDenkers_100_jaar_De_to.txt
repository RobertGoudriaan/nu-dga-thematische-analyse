'Beste vriend, ik zal niet doden' Dichters&Denkers 100 jaar 'De toverberg' van Thomas Mann

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
28 november 2024
Hoe blijf je menselijk in polariserende tijden? Thomas Mann onderzocht het een eeuw geleden al inDe toverberg.Wat kunnen wij leren van romanpersonages als de reactionair Leo Naphta en de democraat Lodovico Settembrini?
Wanneer vind je nog de tijd,de urgentie, het doorzettingsvermogen om het bijna duizend pagina's dikke meesterwerkDe toverbergvan de Duitse Nobelprijswinnaar Thomas Mann (1875-1955) tot aan 'de donderslag' te ervaren? Laat dit het moment zijn!
Want deze 28 november 2024 is het honderd jaar geleden Manns meesterwerk verscheen, maar verander een paar namen en je ziet Trump, Wilders, Orbán voorbijschieten. Als de humanist Lodovico Settembrini in het boek uitroept: 'De verworvenheden van Renaissance en Verlichting, meneer, heten persoonlijkheid, mensenrechten, vrijheid!' Dan reageert de reactionaire jezuïet Leo Naphta: 'Deze idealen zijn dood, ze liggen momenteel in elk geval op sterven.' Op Settembrini's rotsvaste vertrouwen in de wetenschap riposteert Naphta: 'Waarde vriend, zuivere kennis bestaat niet (...) Waar is wat de mens tot voordeel strekt.'
InDe toverbergis en blijft alles beweeglijk, heeft alles meerdere identiteiten en perspectieven, is niets definitief, bestaat geen synthese, maar is het verhaal en tegelijk ook de opdracht: aanschouw de wereld, de mens en het leven vanuit het midden. Twaalf jaar werkte Thomas Mann aanDe toverberg,van 1912 tot 1924. Toen de Eerste Wereldoorlog uitbrak, viel hij stil. Hij ervaarde gedurende de oorlog een 'heilloze kunstzinnige gedachtenchaos, een onmogelijkheid om nog iets te maken vanuit een zijn. Want dit zijn zelf was opgelost en geproblematiseerd door de tijd en de oorlog'.
Pas na de oorlog, vanaf paaszondag 1919, begon hij helemaal opnieuw. Hij liet de tweehonderd pagina's die hij al had geschreven voor wat ze waren, omdat zijn wereldbeeld door de oorlog op alle manieren door elkaar was geschud. In het boek gebruikt hij zijn personages om te onderzoeken wat in de zeer dynamische, chaotische en dodelijke eerste decennia van de vorige eeuw nog een basis kon bieden voor menselijkheid en vreedzaam samenleven. InDe toverberganalyseert Mann de Europese ideeënverwarring, de verleidingen, de tradities, de driften, de discussie erover, de grote verhitting, de opgewondenheid, de tegenposities die uiteindelijk tot 'de donderslag', de Grote Oorlog, zouden leiden.
Terwijl Mann aanDe toverbergschreef, ontwikkelde hij zichzelf van een reactionaire conservatief, die vanuit een hiërarchisch georganiseerde christelijke en Duitse waarheid de Eerste Wereldoorlog steunde, naar een overtuigd democraat. Iemand die het later zelfs tegen Hitler opnam. Zijn loutering tijdens het schrijfproces deed hem inzien dat het bureaucratische 'systeem' weerloos is tegen autocraten. Wat we nodig hebben in crisistijden zijn zelfdenkende, moedige en handelende mensen, zo vond Mann.
Over deze Thomas Mann en zijn jarige, veelvormigeToverbergspraken deze zomer een vijftigtal Duitstalige literatuurwetenschappers, germanisten, politicologen en Thomas Mann-kenners tijdens een symposium in Davos, waar de roman zich afspeelt.'Aktueller denn Je! Hundert Jahr Thomas Mann'sDer Zauberberg(1924-2024)'stond op de brochure die de bijeenkomst in de Alpenstad aankondigde. De titel van de eerste lezing luidde: Der Zauberberg -Der Gipfel im Gesamtwerk Thomas Manns?Prof. dr. Helmut Koopmann, nestor van het Thomas Mann-Gesellschaft, en een ontzettend grappige, erudiete man van 91 jaar, liet daarover geen twijfel bestaan.'Was ein Buch!'riep hij uit tijdens zijn lezing. Mann, zo vertelde Koopmann, noemde de roman zelf in 1948 'het middel- en keerpunt in zijn literaire productie'. In 1954 zei Mann erover: 'Ik schreef het op het hoogtepunt van mijn leven. Nu zou ik het niet meer kunnen schrijven. Het is nauwelijks nog van mij. Het is van mij losgezongen en voert een eigen leven.'
OverDe toverbergvallen allerlei analyses te maken, zo bleek tijdens het zomercongres dat een week duurde. Er zijn literatuurwetenschappers die zich richten op mythologische parallellen, op de dionysische en apollinische krachten in de roman, op de representatie en vervloeiing van oosterse en westerse stereotypen. Anderen analyseren de sprookjesachtige parallellen met het werk van Hans Christian Andersen. Velen omschrijven het boek als een Europese roman en niet als een Duitse. Voor het eerst gebruikte een Duitse auteur pagina's lang de taal van de vijand, het Frans, om een liefdesverklaring te beschrijven. Muziekwetenschappers herkennen een duidelijke muzikale compositie inDe toverberg.Onderzoekers van de geschiedenis van de geneeskunst hebben oog voor de vele dialogen over tuberculose.
In een klein donker theaterzaaltje, een zwarte kubus,'der Kulturplatz',spraken ze allemaal over hun eigenToverberg. Bij het mooiste zomerweer zaten ze binnen in een poging de roman en zijn betekenis een eeuw na publicatie te fileren. De een noemde het werk een anti-nationalistische roman. De ander sprak van een parodie op de bildungsroman. Of noemdeDe toverbergeen tijd- en ruimteroman die deze begrippen onderzoekt en relativeert. En de androgyne hoofdpersoon Clawdia Chauchat, die hoofdpersoon Hans Castorp honderden pagina's lang verleidt zonder een woord uit te spreken, voedt volgens de aanwezige wetenschappers op een zeer hedendaagse wijze de genderdiscussie; want was zij nu een vrouw of toch een man, of geen van beide?
Professor Koopmann zette tijdens zijn openingslezing dit decor van het boek met een paar volzinnen prachtig neer: 'Deze op zichzelf staande, bijna absurde roman die aan de rand van de Europese wereld speelt, aan de rand van elke burgerlijkheid. In dit Davos, in deze wereld van ontheemden, die door een levensbedreigende ziekte, tuberculose, waren getekend. Allen samengebracht in een luxe sanatorium, waar het gewone leven niet binnendringen kon. In een oord bevolkt door gedesoriënteerde personen. In een grijze zone tussen gezondheid, ziekte en ontoerekeningsvatbaarheid. In een"Dasein"waar alles om spuugflesjes en thermometers draait.'
In deze wereld treedt de hoofdpersoon Hans Castorp binnen. En de lezer mag met hem mee. De eerste zinnen van het boek vertellen hoe een 'middelmatige jongeman', een net afgestudeerde ingenieur, per trein vertrekt uit het laagland, in zijn geval Hamburg, en een reis van twee dagen maakt door meerdere landen op weg naar het hoogland. Weg van heimat en stad. Een echte reiziger is deze Hans Castorp niet, maar de reis is dit 'zorgenkind van het leven' aanbevolen. Hij zou wat rust nodig hebben. De diagnose:Erschöpfung,wat we nu burn-out zouden noemen. Hij had net zijn scriptie als ingenieur scheepsbouw afgerond en twijfelde over zijn toekomst. Het sanatorium waar Hans binnentreedt, blijkt een zeer internationale, bijna hedendaagse, omgeving waar heel Europa is vertegenwoordigd. We zien de puissant rijke Nederlandse handelaar in koffie, mynheer Pieter Peeperkorn, met een van alcohol en drugs rood aangelopen gezicht en een voorliefde voor warrige monologen, die bedwelmend werken op zijn omgeving en indruk maken. Er is een grote Russische groep die aan de 'goede' en de 'slechte Russentafel' zitten. We ontmoeten de al genoemde humanist en encyclopedist Lodovico Settembrini uit Italië, en zijn uitdager de joodse jezuïet Leo Naphta uit Oostenrijk-Hongarije aan de Russische grens. Een man met een voorliefde voor totalitair communisme.
In vergelijking met vroegere romans van Thomas Mann is die internationale context nieuw, stelt hoogleraar Friedhelm Marx, uit Bamberg, in zijn lezing.'Die Atmosphäre ist hier ja so international',zal Hans Castorp zelf ook zeggen.
In een brief omschreef Mann zijn roman 'als een bewegelijk platform voor omgang met het vreemde'. 'Ik weet uit persoonlijke en praktische ervaring hoe leerzaam het is om het vreemde met liefde op te nemen en bewonderend daarvan te leren.'De toverbergvoert dat volgens Marx uit. En in die zin is het een roman van het midden. Weg van de polarisatie. Geschreven vanuit het midden, vanuit nieuwsgierigheid. Mann brengt Hans Castorp en met hem zijn lezers in die positie van het midden van waaruit zij zich tot alle schakeringen van de internationaliteit, van het denken, voelen, doen en laten kunnen verhouden. Het sanatorium daar hoog in de bergen waar alle bewoners met elkaar en zelfs met de doden in gesprek gaan, is daarmee de metafoor voor de democratie. Waar elke stem klinkt.
Dit decor bracht Thomas Mann in de positie om iets te onderzoeken dat tot de Eerste Wereldoorlog voor hem onomstotelijk was geweest: het standpunt van de elitaire burgerman die geloofde in de Duitse, burgerlijke, op christelijke en menselijke fundamenten gebaseerde superieure cultuur, tegenover de mechanistische en volgens Duitsers onmenselijke Franse civilisatie. Daarboven, in het sanatorium, zo concludeert Helmut Koopmann in zijn lezing, bleek de waarheid ineens onbestemd, dubbelzinnig, niet vast, maar spel. 'De verteller laat in de gesprekken die de hoofdpersonen voeren het beven van de aanstaande oorlog voelen, hij wijst op de paradoxen, spreekt ons allemaal aan in de wij-vorm, en laat ons ervaren: de tijd, en wat er komt, is een geheim.' Er is geen zekerheid. Er is geen ideologie of systeem dat absolute zekerheid biedt. De mens staat er met zijn medemens alleen voor. Het kwaad bestaat, en toont zich telkens in de geschiedenis opnieuw en op een andere manier. Het dient telkens opnieuw te worden bestreden. Toen en nu.
Wat Mann pijnlijk trof, was dat het gevaar voortkwam uit de cultuur die hij zelf zo liefhad. Hitler nota bene was net als Mann een groot liefhebber van de componist Richard Wagner. Mann doorzag door die gedeelde liefde voor Wagner hoe Hitler dacht. In zijn essay met de provocerende titelBruder Hitler(1938) verwees hij naar die overeenkomsten in cultuur en achtergrond tussen de autoritaire dictator en hemzelf. Beiden waren gegrepen door het idee van het gesamtkunstwerk. Mann maakte zo'n kunstwerk metDe toverberg. Hitler, zo had Mann al snel door, werkte aan een politiek maatschappelijk gesamtkunstwerk.
Hans Wißkirchen, voorzitter van het Duitse Thomas Mann-Gesellschaft en medeorganisator van het symposium: 'En dat zie je nu ook bij politici als Trump en Poetin. Zij hebben geen inhoud, het gaat om macht. Alles staat in dienst en is ondergeschikt aan hun macht. En mogelijk is dat bij Wilders ook zo, al ken ik hem niet zo.'
Hoe stel je je op in een dynamische, veranderlijke, complexe omgeving waar niets vaststaat en alles kan gebeuren? Hoe blijf je menselijk in polariserende tijden? Hoe voed je de democratie? Hoe laat je je niet provoceren door autocratische populisten en hun knokploegen op X? Hoe overleef je in onze hedendaagse Toverberg? Wat ontdekte Thomas Mann?
Thomas Mann aanvaardde dat er geen synthese is die de spanningen tussen tegenstellingen oplost, zo concluderen de wetenschappers in Davos. Alles is voorlopig, dubbelzinnig, niet vast. Ingegraven stellingnames zijn vormen van zelfbedrog waarmee Mann constant de draak stak. Dat betekent niet dat Mann relativistisch was. De waarheid was dan weliswaar niet absoluut gebleken, zoals wij nu ook ervaren, en alles was in beweging en meerduidig en - om een hedendaags woord te gebruiken - 'complex', maar dat betekende niet dat de mens daarmee gelegitimeerd zou zijn om alles te doen. De oproep tot terreur en destructie van Leo Naphta, een dionysische houding die ook had geleid tot de Eerste en later de Tweede Wereldoorlog, en die nu ook weer volop klinkt, liep inDe toverbergletterlijk dood.
De terrorist Naphta, de vernietiger, de verbale vandalist, de uitdager van de redelijkheid en het humanisme, voelt zich in zijn eer aangetast door de rationele en humane weerwoorden van Settembrini. Hij dwingt hem tot een duel. De pacifist Settembrini ontwijkt de uitdaging niet. Maar op weg naar de duelplek zegt hij al tegen Hans Castorp: 'Beste vriend, ik zal niet doden. Ik doe het niet. Ik zal me aan zijn kogel blootstellen, dat is alles waartoe de eer mij kan verplichten. Maar ik zal niet doden, daar kunt u op vertrouwen.' Settembrini krijgt de kans als eerste te schieten, zoals ze hebben afgesproken. Maar wanneer hij bijna in positie is heft hij het pistool heel hoog in de lucht en haalt de trekker over. 'Lafaard', roept Naphta, en hij schiet zichzelf door het hoofd.
Wat moeten we hiervan meenemen om de houding van Thomas Mann ten opzichte van de democratie te begrijpen? Allereerst, zo stelt Hans Wißkirchen, dat democratie geen vanzelfsprekendheid is. Maar ook, dat om democratie blijvend te voeden historische en oude begrippen als eer, verstand, gerechtigheid - eenvoudige dingen die we vaak vergeten - dat je die juist moet doorleven om een democratie in stand te houden. 'Mann ontdekte voor zichzelf dat - hoewel het een beetje saai is - het er in essentie om gaat goed en eervol en verstandig met elkaar om te gaan. En dat deze menselijkheid de allerbelangrijkste voedingsbron en houding voor de democraat is.' Vanuit het midden doet hij een oproep tot verstandigheid, eerlijkheid en rechtvaardigheid, en dat in een tijd waarin Hitler in opkomst is.
De toverbergagendeert daarmee feitelijk, zo stelt Wißkirchen, het dilemma van de humanist in crisistijd, waarmee wij nu ook worstelen. Hoofdpersoon Settembrini toont de tragiek van de ratio en de redelijkheid. Hij worstelt in toenemende mate met de vraag hoe de redelijkheid en de feiten nog te laten doorvoelen als mensen ze saai, hinderlijk of complex vinden? Als ze zich laten verleiden door de wagneriaanse enscenering van de populist? De hele roman worstelt met het idee dat voor de mens het dionysische, de lust, de drift, de extase, het erotische, de verdoving aanlokkelijker zijn dan het apollinische, het redelijke, het ordenende. Maar dan accepteert Settembrini aan het einde van de roman, terwijl hij pacifist is, dus tegen zijn zin het duel. Hij spreekt van eer, gebruikt zijn verstand en gaat staan voor zijn principes. Hij is bereid de gewelddadige Naphta tegemoet te treden als deze het op wapens laat aankomen.
Settembrini praat, de hele roman door. Hij is een woordenstroom. Maar in het duel zet hij zijn woorden om in daden, en handelt hij, tegenover Naphta die hem met de dood bedreigt. Ook Thomas Mann zal dat vanaf het schrijven vanDe toverbergsteeds meer doen in het Duitsland waar Hitler opkomt. In vele redes en essays zal hij fel stelling nemen tegen de nationaal-socialisten. 'Je kunt van hem leren dat je moet strijden voor de democratie. Je moet strijden', aldus Wißkirchen. Strijden vanuit en voor het midden, voor menselijkheid.
Wat Thomas Mann inDe toverbergen in zijn essays boven alles als medicijn aanbiedt, is volgens WißkirchenAufmerksamkeit, alertheid. 'Je moet je niet afschermen voor wat er gaande is. Mann heeft altijd gezegd: je móet de ander willen begrijpen. Lezen, praten, serieus nemen en daaruit een tegenpositie definiëren. Spreek altijd met iedereen. Je moet de ander kennen.'
De opkomst van radicaal-rechts nu is volgens Wißkirchen het gevolg van een gebrek aanAufmerksamkeit.'In Duitsland dachten we: ach, die AfD, dat zijn een paar gekken. Maar plotseling hebben die paar"verrückten"samen met Sahra Wagenknecht, die met haar partij ook radicaal-rechtse ideeën over immigratie heeft, veertig tot vijftig procent van de stemmen in oostelijk Duitsland.'
Wißkirchen: 'Naphta, de reactionair, was een slimme man. Sahra Wagenknecht, Wilders en Trump en velen van de AfD zeggen ook dingen die helemaal niet zo achterlijk zijn. Ze hebben een punt: er is een tekort in onze maatschappij. Ze hebben het over reële problemen, en discussiëren op ooghoogte.De toverbergleert niet dat de humanist Settembrini altijd gelijk heeft en de ander niet, maar de roman zegt wel iets over het handelen. Hij staat aan de kant van de democratische en humanistische Settembrini op het moment als die volgens zijn democratische en humanistische principes handelt, namelijk: luisteren, opmerkzaam zijn, en handelen en verantwoordelijkheid nemen als het nodig is.'
Mann deed dat in 1922 na de moord op de joodse minister van Buitenlandse Zaken in Duitsland, Walther Rathenau. In de redeVom Deutschen Republiekbekende hij zich voor het eerst publiekelijk tot de democratie. Na een lange periode van interne verwarring, en zoeken naar een nieuw standpunt na de Eerste Wereldoorlog, zei hij: 'Mijn doel is om u te winnen voor de kant van de republiek, voor de kant van wat democratie wordt genoemd, en wat ik menselijkheid noem, omdat ik een afkeer van oorlog met u deel. De republiek is ons lot. Vrijheid is geen grap. Zijn andere naam is verantwoordelijkheid.'
Of Thomas Mann de afwachtende houding van Schoof, Omtzigt en Yesilgöz ten aanzien van de steeds agressievere Wilders als verantwoordelijk zou omschrijven, of als verantwoordelijkheid afschuiven? Wißkirchen: 'Ik heb grote vrees voor het afwachtende van de politici die met radicaal-rechts in zee gaan. In 1933 toen ze met Hitler, die toen nog niet de meerderheid had, gingen regeren, dachten ze ook: we nemen Hitler op in de regering en vertrouwen erop dat het systeem hem onder controle krijgt. In een mum van tijd werden deze meebuigende politici afgeserveerd en Hitler deed het verder alleen. Dus geloven in het systeem om iemand onder controle te krijgen, dat zou kunnen lukken, maar dat vind ik hoogst gevaarlijk. Als je vertrouwt op het systeem, dan ontwijk je de innerlijke positiebepaling.'
Mann merkte en zag toen het nationaalsocialisme steeds sterker werd: 'Hier moet je je inzetten, hier moet je zelf verantwoordelijkheid nemen.' En niet alleen door als burger te stemmen, of door als politicus te wachten op het advies van een planbureau of de Raad van State. Dat is niet genoeg. Wißkirchen: 'Democratie is geen systeem dat vanzelf doordraait. Het kan niks afdwingen, het moet worden gedragen, zo stelt Mann.'
In zijn beroemde rede in Berlijn in oktober 1930 met als titelDeutsche Ansprache: Ein Appell an die Vernunftriep de gewezen elitaire conservatief Thomas Mann burgers zelfs op zich tot de sociaal-democratie te bekennen om zo de nationaal-socialisten tegen te houden. De rede werd meerdere malen onderbroken door gejoel van knokploegen die Goebbels had verzameld om de bijeenkomst te verstoren. Na die rede moest Mann vluchten uit Duitsland.
Kijkend naar het heden zien we dat in Frankrijk een samenwerking van radicaal-links en de sociaal-democratische stromingen wist te voorkomen dat Le Pen de grootste werd. In Groot-Brittannië lukte het Labour door naar het midden op te schuiven een groot reservoir te creëren dat zich de totaal ontspoorde Tories en opkomend radicaal-rechts van het lijf wist te houden. In beide landen vormden de sociaal-democraten deze brede coalitie vóór de verkiezingen. In Nederland gebeurde dat niet, ondanks de samenwerking van GroenLinks en de PvdA. Als centrum-links erin was geslaagd om ook D66 en bijvoorbeeld de SP voor de verkiezingen in een coalitie voor democratie en rechtstaat te betrekken, waren zij wellicht de grootste geworden, en hadden zij de regering mogen vormen. Is die sociaal-democratische, centrum-linkse coalitie, zoals Mann het zag, inderdaad nu ook de weg voor democratisch gezinde partijen in Europa om de democratie te redden?
Wißkirchen: 'In 1930 hebben de linkse partijen in Duitsland niet goed samengewerkt, iets wat Thomas Mann wel wilde. De communisten en de sociaal-democraten hadden samen meer stemmen dan Hitler, ze hadden kunnen winnen, maar ze konden het samen niet vinden.' De rest is geschiedenis.
'Omwille van goedheid en liefde mag de mens de dood geen macht geven over zijn gedachten.'Het is het cursief gedrukte centrale motto vanDe toverberg,op bladzijde 620 van de Nederlandse vertaling. Hans Castorp krijgt dit inzicht, nadat hij verdwaald in de sneeuw, hoog in de bergen, onderkoeld en verstijfd, bijna dood, wakker wordt uit een ijlende, dionysische droom.
Der Mensch soll um der Güte und Liebe willen dem Tode keine Herrschaft einräumen über seine Gedanken.
Het is de waarschuwing van de vertwijfelde en zoekende Thomas Mann aan zichzelf. Alles is in beweging, altijd, en altijd is er daarmee onzekerheid, dood, ziekte, goedheid, slechtheid en weer de dood dat het leven vult.