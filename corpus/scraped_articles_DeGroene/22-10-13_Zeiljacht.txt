Zeiljacht

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
13 oktober 2022
TELEVISIE Lazy Duck
Lazy Duckvan Walter Stokman is veelvoudig bijzonder. Een Nederlandse 'misdaaddocumentaire' zie je weinig (buitenlandse series te meer). Het hart wordt gevormd door een rechtszaak waar de camera in 2020 bij kon zijn omdat vanwege corona alleen naaste verwanten van verdachte toegelaten waren, die allen filmtoestemming gaven. Dat de zaak in Nederland voorkwam en niet in Colombia, waar het zeiljacht van het echtpaar Putker voor anker lag toen Durdana er om het leven kwam door doodslag of moord, is ook hoogst ongebruikelijk. Echtgenoot Peter was de enige (oor)getuige van de gruwel (hij zat naar eigen zeggen op de wc, waar hij óók aangevallen werd), die door de Colombiaanse autoriteiten al snel als verdachte werd gezien. Waardoor niet zozeer zijn schuld bewezen moest, als wel dat hij onschuld moest aantonen. Was het een overval door een groep gemaskerden, zoals hij zei? Dat zou schadelijk zijn voor de naam van Colombia en lucratief zeiltoerisme daar. Hij had veel onwaarschijnlijks te verklaren. Maar onwaarschijnlijkheden zijn er ook bij 'echtgenoot als dader'. Niets zo bizar als de werkelijkheid immers.
Putker wist Colombia te verlaten vóór arrestatie. Dat Colombia akkoord ging met zitting hier, op basis van door hen gedaan onderzoek, en dat Nederlands vonnis ook door hen geaccepteerd zou worden - het lijkt verre van standaard. Via getuigenissen, de meeste off-screen, van familieleden, en via familiefilmpjes leren we slachtoffer, verdachte en hun relatie kennen. Die was of leek uitzonderlijk goed. Na werkzaam leven een jarenlange duo-zeereis - dat zegt veel. Dat verdachte, indien onschuldig, ook slachtoffer is, en wel in dubbele zin (gruwelmoord op zijn vrouw, plus verdenking en strafproces die het rouwen zwaar hinderen), dat besef je terwijl je uitgebreid naar Putker, tijdens rechtersvragen, requisitoir en vonnis, kijkt.
Dat kijken valt niet licht. 'Mag ik hier wel zó dichtbij zijn?' bekruipt me, ondanks de expliciete toestemming. Maar ongemakkelijk ook doordat de man, die op de vraag van de rechter bevestigt dat hij op vrijspraak rekent, nauwelijks te 'lezen' is. Zelfs als een zoon het spreekrecht gebruikt voor beschrijving van de liefdevolle relatie tussen zijn ouders, en herhaald, overmand door emotie, moet stoppen, zie je nauwelijks iets in vader veranderen. Dat hij, in gevecht aan boord, slechts één kreet meekreeg van de verschrikking op enkele meters afstand maakt hem verdacht. Dat hij 'geen moment' aan zijn vrouw dacht, terwijl de overvallers hem aanvielen en knevelden, lijkt onthutsend. De officier van justitie gaat er met gestrekt been in en komt op basis van 'verwonderpunten' en apert slecht Colombiaans recherchewerk tot een keiharde eis. Met een wanhopige kreet uit het publiek als echo. Stokman neemt waar, oordeelt niet: een onthutsende film.
Over 'wat het betekent als je bent overgeleverd aan wat anderen over je zeggen'. Ik dacht meer over ondoorgrondelijkheid; over wat crisis doet met waarnemingsvermogen; en zelfbehoud met denken aan je geliefde; over de gigantische verantwoordelijkheid van officier en rechter.
Walter van der Kooi
Walter Stokman,Lazy Duck,VPRO Teledoc, donderdag 13 oktober, NPO 2, 22.20 uur
Publicity company / VPRO | Peter Putker in de rechtzaal in de documentaire Lazy Duck van Walter Stokman