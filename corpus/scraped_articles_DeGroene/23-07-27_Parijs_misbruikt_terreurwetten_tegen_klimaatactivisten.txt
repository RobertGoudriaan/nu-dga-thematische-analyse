Parijs misbruikt terreurwetten tegen klimaatactivisten

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
27 juli 2023
Parijs -'We zijn getuige van misbruik van terreurbestrijdingsmaatregelen om het protest van de groenen monddood te maken', zei Vincent Brengarth onlangs inLibération.De advocaat ageerde tegen de arrestatie op 20 juni van enkele activisten en een dag later de ontbinding van de klimaatbeweging Les soulèvements de la terre wegens openbare geweldpleging. Tijdens een demonstratie eerder dit jaar tegen een megabassin voor de landbouw ten koste van de belangen van natuur en burgers in het West-Franse Sainte-Soline, kwam het tot een gewelddadige confrontatie tussen de klimaatactivisten en de politie waarbij aan beide zijden tientallen gewonden vielen. Ook de manifestatie vorige maand tegen de aanleg van de 270 kilometer lange hogesnelheidslijn tussen Lyon en Turijn ter vervanging van de bestaande spoorlijn liep uit op de inzet van ordetroepen en traangas.
Onder het mom van terreurbestrijding wordt de persoonlijke vrijheid steeds verder aangetast, stelt Brengarth. In een onlangs in Frankrijk verschenen boek signaleert de jurist dat het de politie steeds makkelijker wordt gemaakt om inlichtingen te verzamelen, mensen te volgen en protestbewegingen te criminaliseren. Minister van Binnenlandse Zaken Gérald Darmanin gebruikt zelfs de term 'eco-terrorisme' om het stijgend aantal arrestaties te rechtvaardigen.
Ook de Ligue des droits de l'homme (LDH) ligt onder vuur.'Premier flic de France'Darmanin beschuldigde deze mensenrechtenactivisten die ook demonstreerden in Sainte-Soline van het gebruik van 'oorlogswapens' en dreigt de subsidie van LDH, het 'intellectuele terrorisme van extreem-links', 'nader te onderzoeken'.
Tijdens de lenteprotesten tegen de pensioenhervorming vonden ook gewelddadige confrontaties plaats tussen demonstranten en ordetroepen, maar dat bracht de legitimiteit van de grote Franse vakbonden niet in het geding. Dat ligt anders bij de klimaatprotesten; daar brengt de overheid met de inzet van de antiterreureenheid raid, inclusief bijbehorend geweld jegens demonstranten - dus geen terroristen -, de vrijheid van meningsuiting en het demonstratierecht in gevaar, meent Brengarth: 'We staan voor een keerpunt in de democratie.'
Klimaatactiegroep Les soulèvements de la terre heeft aangekondigd de ontbinding van de organisatie juridisch aan te vechten op grond van 'minachting voor de fundamentele vrijheden'.