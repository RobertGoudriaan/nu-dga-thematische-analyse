Ja, Donald. Natuurlijk, Donald Trumps Amerika duldt geen hindermachten

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
19 december 2024
In opmaat naar zijn tweede presidentschap heeft Donald Trump bij de selectie van medewerkers loyaliteit tot voornaamste criterium verheven. Zo zal Amerika verder wegdrijven van zijn democratische oorsprong.
Een week nadat Donald Trumpzijn presidentiële eed had gezworen ontving toenmalig fbi-directeur James Comey een uitnodiging. Diner. In het Witte Huis. Met de president alleen. Comey twijfelde. De hoogste baas van een binnenlandse inlichtingendienst, om tafel met de president zonder dat er meerdere ogen meekijken, riekt naar schimmige onderonsjes. Hij besloot toch te gaan, want de president weigeren, dat was nogal een daad stellen.
Het gesprek begon met wat algemeenheden, over de verkiezingen en de omvang van de menigtes die op Trumps rally's waren afgekomen. Al snel, zo reconstrueerdeThe New York Timesdestijds, kwam de reden voor de invitatie ter sprake.
Trump wilde het hebben over FBI-onderzoeken naar zijn eventuele banden met Rusland. Hij leek zich ervan te willen vergewissen dat er geen belastend bewijs tegen hem bestond. Toen legde hij zijn eis aan Comey op tafel: 'Ik heb loyaliteit nodig.'
'Ik kan eerlijkheid bieden', antwoordde Comey.
'Eerlijke loyaliteit'? reageerde Trump, duidelijk niet tevreden met het antwoord.
'Dat kan ik u geven', sprak Comey. Een klein half jaar later werd hij ontslagen. Trump had Comey gevraagd om een officiële publieke verklaring dat hij gevrijwaard was van onderzoeken door de FBI. Toen die verklaring niet kwam, besloot Trump hem te vervangen. Achteraf vertelde Comey in interviews dat zijn lot al eerder bezegeld was, tijdens die ene avond in het Witte Huis.
De weken rond de jaarwisseling staan, acht jaar later, opnieuw in het teken van Trumps voorbereidingen op het presidentschap. En in tegenstelling tot de vorige keer lijkt hij voornemens om zo min mogelijk van de bestaande inboedel over te nemen. James Comey was een Washington-veteraan van het uitstervende soort. Onderminister van Justitie in de regering-W. Bush, daarna door Barack Obama aangesteld als FBI-directeur. Zijn loopbaan speelde zich grotendeels af in New York waar hij als openbaar aanklager de plegers van grootschalige fraude en witwassen vervolgde.
Trumps beoogde nieuwe FBI-directeur is Kash Patel, die begon als pro-Deoadvocaat in Miami voor verdachten van drugssmokkel en vuurwapengeweld. Hij trok in 2017 naar Washington, eerst als staflid van een Republikeins lid van het Huis van Afgevaardigden dat wilde aantonen dat Trump het slachtoffer was van politieke vervolging. Na bewezen diensten nam de Grote Man Patel direct in dienst, eerst in de Nationale Veiligheidsraad en later als tweede man bij de Director of National Intelligence, dat alle binnenlandse inlichtingendienst overziet. Daarna volgde nog een post bij defensie.
De opmars van Patel binnen het Amerikaanse veiligheidsapparaat was een opmerkelijke. Hij beschikte over hooguit beperkte ervaring op de dossiers die hem werden toegewezen, zoals counterterrorisme en contacten tussen het Witte Huis en buitenlandse leiders. Op enig moment sprak Trump over Patel als een van zijn 'top-Oekraïnespecialisten'. Tijdens de hoorzitting over Trumps heimelijke pogingen om de Oekraïense president Volodymyr Zelensky onder druk te zetten in de hoop op belastend materiaal over Joe Biden - iets wat uiteindelijk tot de impeachment van Trump zou leiden - werd Patel genoemd als een oliemannetje van Trump.
Mocht Patels benoeming als FBI-directeur worden goedgekeurd door de Senaat - en daar ziet het wel naar uit - dan hoeft Trump deze keer geen nee te vrezen op de vraag of hij loyaliteit kan verwachten. De eerste keer dat Patel Trump in het Witte Huis ontmoette, kon hij uit bewondering geen woord uitbrengen.'Starstruck',zo beschrijft Patel zichzelf in zijn boekGovernment Gangsters,een tirade tegen de zogenaamde Deep State waarin hij de FBI afschildert als een maffiaclan die een deugdzame Donald J. Trump dwarsboomt in zijn missie om Amerika weergreatte maken.
Officieel isGovernment Gangsterseen memoir. In de praktijk is het een lange sollicitatiebrief voor de functie die Kash Patel in het vooruitzicht is gesteld op basis van toewijding aan Trump. Hoezeer Patelall-inis gegaan voor Trump, zoalsTime Magazinehet in een profielstuk omschreef, blijkt uit zijn bron van neveninkomsten. Net als zijn baas handelt hij in T-shirts, mokken en andere parafenalia met zijn eigen naam erop, made in China. Ook schreef hij een kinderboek, getiteldPlot against the King,waarin een tovenaar genaamd Kash een koning bijstaat die wordt belaagd door 'Hillary Queenton'.
Wie trouw is aan Donald Trump,mag vervolgens ook anderen de maat nemen. Sinds de Republikeinse verkiezingsoverwinning is een zogeheten 'transitieteam' druk bezig met sollicitatiegesprekken voor de tientallen posten die er binnen de aanstaande regering te vergeven zijn. Daarin zetelt onder anderen Charlie Kirk, een 31-jarige politiek activist en oprichter van een campagnebureau genaamd Turning Point USA dat zich inspande om Donald Trump verkozen te krijgen. Kirk, die ooit werd afgewezen voor de militaire topopleiding aan de United States Military Academy, heeft een veelbeluisterde podcast waarin hij universiteiten afschildert als bolwerken van 'totalitarisme', kwakzalverige behandelingen van Covid-19 promoot en een 'bijbels model' bepleit voor gezinsrelaties met de man als 'beschermer en leider'. Anderen binnen dit team zijn Sergio Gor, de uitgever van Trumps boeken, en Tulsi Gabbard, de voormalige Democraat die het in de Republikeinse voorverkiezingen opnam tegen Trump en nu zijn beoogde Director of National Intelligence is. Ook Kash Patel is onderdeel van dit team.
De selectiegesprekken, zo valt op te maken uit verschillende Amerikaanse media die hierover berichtten, gaan over specifieke beleidsplannen van Trump, zoals de vraag of het leger moet worden ingezet om ongedocumenteerden uit te zetten of hoe het Pentagon op de schop kan worden genomen. Maar ongeacht het onderwerp, aan het einde van het gesprek leggen Kirk, Patel of een van de anderen de kandidaat wat algemenere vragen voor. Op wie ze hebben gestemd, bijvoorbeeld, bij de drie voorgaande verkiezingen. Vervolgens, iets specifieker, wat hun gedachten zijn over wat er is gebeurd op 6 januari 2020, toen een meute het Capitool bestormde in een poging om de verkiezingsuitslag teniet te doen. En daarna de vraag of de verkiezingen van 2020 van Trump 'gestolen' zijn.
'De indruk was dat die vraag maar op één manier goed beantwoord kon worden', schreefThe New York Timesop basis van interviews met kandidaten die 'nee' hadden geantwoord op de laatste vraag en wellicht daarom geen plek in het teamTrump hadden gekregen.
Het doel van deze rekrutering gaat veel verder dan zorgen dat Trump straks met een ploeg zonder veel interne strubbeling kan werken. Potentiële medewerkers worden zeer bewust getest op hun vermogen een verzinsel als waar te onderschrijven. Wie bereid is de waarheid op te schorten om de baas te plezieren en zichzelf daarmee te verloochenen, heeft straks weinig moeite om bij minder zware kwesties onvoorwaardelijk 'ja, natuurlijk' te zeggen als er een vraag of opdracht komt vanuit het Witte Huis.
'Trump deﬁnieert loyalisme zo maximaal mogelijk', concludeerde tijdschriftThe Atlantic. 'Het doel is iedereen eruit ﬁlteren die afwijkt van Trumps overtuiging dat macht kan worden uitgeoefend ongeacht wat de grondwet zegt.'
En zo ontstaat er in Washington een nieuw type regime. Binnen de democratisch gekozen regering-Trump geldt trouw aan de persoon aan de top van de piramide als deugd, selectiecriterium en maatstaf voor succes. Een gebrek aan trouw is reden voor achterdocht, blokkade of uiteindelijk ontslag. Dit model functioneert zo dat het niet alleen de directe relaties tussen Trump en de zijnen bepaalt, maar ook tussen die zijnen onderling. Iedereen weet immers dat gebrek aan loyaliteit aan de leider een risico vormt. Wie iemand hierop betrapt, heeft macht over die persoon.
Zo kan Donald Trump, die eerder als president niet hield van lange dagen maken en zich in alle zaken verdiepen, zonder zelf te handelen toch een grote invloed uitoefenen. Hitlerbiograaf Ian Kershaw omschreef dit model waarin ondergeschikten handelen op basis van wat ze denken dat de leider wil als'working towards the Fürher'.Komend jaar zal blijken in hoeverre Washington D.C. het toneel wordt van'working towards the elected autocrat'.
Dat Amerika een hybride lijktte worden tussen democratische en dictatoriale structuren was nooit onvermijdelijk. Hoe dan ook is de Amerikaanse democratie altijd verre van perfect geweest - volwaardige inclusie van iedere burger in het democratisch proces blijft eerder aspiratie dan realiteit. En hoewel er op dat vlak over het algemeen vooruitgang wordt geboekt, is er geen natuurwet die voorschrijft dat de democratie in Amerika enkel een opwaartse lijn kan vertonen.
'In ieder economisch, sociaal of politiek systeem zijn individuen, bedrijven en organisaties onderhevig aan tekortkomingen als het gaat om eﬃciënt, rationeel, wettelijk, deugdzaam of anderszins functioneel gedrag', zo concludeerde de econoom en politiek ﬁlosoof Albert O. Hirschman aan het begin van de jaren zeventig van de vorige eeuw. 'Ongeacht hoe sterk de basale instituties zijn ontworpen: falen of tekortschieten in verwacht gedrag komt altijd voor.' Amerika, zo blijkt inmiddels, is geen uitzondering op deze regel.
Hirschman was een bijzonder ﬁguur. Hij werd geboren in een welvarend joods gezin in Berlijn. Hij vocht mee in de Spaanse burgeroorlog en was onderdeel van het Franse verzet tijdens de Tweede Wereldoorlog. Hij hielp door nazi's vervolgden naar Amerika te vluchten en nam uiteindelijk zelf ook die route. Hirschman assisteerde bij het Marshallplan en adviseerde de Colombiaanse overheid. Hij was een gevierd econoom aan topuniversiteiten die zich later in zijn carrière toelegde op de ﬁlosoﬁe van politiek, democratie en instituties.
Zijn conclusie dat de rot altijd overal intreedt trok hij in het boekExit, Voice, and Loyalty: Responses to Decline in Firms, Organisations and States.Daarin zette hij uiteen dat het individu drie mogelijkheden heeft als het met economisch, politiek of organisatorisch falen wordt geconfronteerd: opstappen ('exit', bijvoorbeeld naar een andere aanbieder of werkgever), de problemen aan de kaak stellen ('voice') of blijven zitten en de situatie aanvaarden ('loyalty'). Mengvormen zijn natuurlijk mogelijk. Een gebrek aan exit-mogelijkheden (denk aan een monopolie) of van mogelijkheden om invloed uit te oefenen met je stem, maakt het individu machteloos, aldus Hirschman. En machteloze individuen zijn symptomatisch voor een samenleving, economie of organisatie met onvoldoende vrijheid.
Nu trumpisme de nieuwe Amerikaanse norm blijkt in plaats van een kortstondig intermezzo, is Hirschmans denken opnieuw bijzonder actueel. 'Er heeft altijd een autoritaire tendens in de Verenigde Staten gezeten', zei Stephen Walt, hoogleraar internationale betrekkingen aan de Harvard Kennedy School inDemocracy in Question, de podcastserie van het Hirschman Centre on Democracy. 'Het is altijd gelukt om die in bedwang te houden, maar wat me het meest zorgen baart aan de terugkeer van Donald Trump is dat er binnen de Trump-beweging en de Republikeinse Partij velen zijn die zich prima comfortabel voelen met sterk gecentraliseerde autoriteit.'
Walts beschrijving van trumpisme is er een waarin de dynamiek tussen vertrekken, tegenspreken of aanvaarden grotendeels voltooid is. Toen Trump zich de eerste keer aandiende, was de verwachting dat de Republikeinse Partij hem deels in toom zou houden. Vier jaar later was er van die illusie weinig over. Wie hem tegensprak kreeg een publiekelijke verbale afstraﬃng van Trump en liep het risico te worden weggestemd door een achterban ten gunste van een kandidaat die zich wel aan Trump conformeerde. Andere Republikeinen vertrokken, vaak uit de politiek als geheel. Wie bleef, deed er het zwijgen toe.
Toen Trump in januari 2021 voor de tweede keer werdimpeached,vanwege de Capitoolbestorming, stemden tien Republikeinen in de Senaat voor zijn afzetting. 197 waren tegen en hielden Trump daarmee in het zadel. De weg naar terugkeer als president werd daarmee opengehouden.
Hoe zelfs Trumps aanvankelijke tegenstanders zich tot hem bekeerden beschreef journalist Anne Applebaum in 2020 inThe Atlantic.Stap voor stap raakten ze dieper verstrikt in Trumps systeem. Het begon met het goedpraten van Trumps eerste, kleinere verzinsels, zoals dat zijn presidentiële inauguratie de meest bezochte ooit was. Het eindigde met het niet tegenspreken toen Trump zei dat hij de eigenlijke winnaar was van de verkiezingen van 2020. Ergens op die weg konden senatoren, leden van het Huis van Afgevaardigden en andere Republikeinse prominenten geen afstand meer nemen zonder ook hun eigen aandeel in de verdraaiing van de werkelijkheid toe te geven.
'Trump bestuurde op basis van een heel andere set principes', schreef Applebaum. Dat principe is loyaliteit, gepaard met minimale 'voice'. Een exit-optie zonder het eigen ongelijk te moeten toegeven (en dus gezichtsverlies lijden) is niet meer mogelijk voor Republikeinen die Trump tot aan dit moment hebben gevolgd.
Op maandag 20 januarigaat het van start. In opmaat naar de inauguratie van Donald Trump als 47ste president van de Verenigde Staten gaat het selectieproces door, met een loyaliteitstest als selectiecriterium. Daarna volgt ronde twee. Trump en zijn vicepresidentskandidaat JD Vance hebben er geen geheim van gemaakt dat ze de federale ambtenarij in Washington als een vervelende hindermacht zien. Vance zei eerder dat wat hem betreft waar het kan ambtenaren ontslagen moeten worden om ze te vervangen door 'onze mensen'.
En als tegenprestatie voor zijn donaties aan de Trump-campagne krijgt Elon Musk een speciale baan als regelsnoeier. Hij mag samen optrekken met Vivek Ramaswamy, een ondernemer die zich namens de Republikeinen kandidaat had gesteld voor het presidentschap en zich al gauw tot Trump-adept ontpopte. Samen schreven Musk en Ramaswamy een column inThe Wall Street Journalwaarin ze van leer trokken tegen 'ongekozen ambtenaren'. Het uitbreiden van loyaliteit als basisprincipe van de politieke naar de ambtelijke kring is de volgende schok die het Amerikaanse bestel wacht.
Nathan Howard / Bloomberg / Getty Images | De beoogde nieuwe FBI-directeur Kash Patel op Capitol Hill in Washington, D.C., december