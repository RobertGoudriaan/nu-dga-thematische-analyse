Trumps TikTok-twist Het verbod en de vrijheid van meningsuiting

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
16 januari 2025
Op 19 januari gaat het verbod op TikTok in. Donald Trump is nu tegen, omdat zo de vrijheid van meningsuiting zou worden ingeperkt. Hij heeft Elon Musk en Mark Zuckerberg achter zich staan. Sinds wanneer zijn zíj ideologisch geworden?
Nog één keer dan:het Amerikaanse Hooggerechtshof boog zich op 10 januari nog één keer over het verbod op TikTok, dat al op 19 januari moet ingaan, een dag voor Donald Trump president wordt. De immens populaire app, waarvan bijna de helft van de Amerikanen en ook in Nederland zo'n zes miljoen mensen gebruikmaken, is volgens voorstanders van het verbod een risico voor de nationale veiligheid. Tegenstanders, onder wie Trump, vinden dat het verbod een schending van de vrijheid van meningsuiting is en dat het daarmee tegen de grondwet ingaat. Volgens de aankomend president is het verbod 'een gevaarlijke vorm van censuur'.
De wet werd vorig voorjaar door Joe Biden ondertekend. Hoofdreden voor de verbanning is dat TikToks moederbedrijf ByteDance Chinees is - wat bij beleidsmakers van zowel de Democraten als de Republikeinen grote zorgen wekt over buitenlandse beïnvloeding en spionage. Negen maanden aan juridisch gesteggel verder staat het bevel nog steeds: TikTok moet voor 19 januari zijn verkocht aan een Amerikaans bedrijf. Zo niet, dan mogen Apple en Google TikTok niet meer in hun appstores aanbieden. Dat betekent dat de korte-video-app nog wel even blijft werken, maar niet meer kan worden geüpdatet of gedownload, en daardoor op termijn onbruikbaar wordt.
Ooit was ook Trump van mening dat het Chinese eigendom van TikTok onaanvaardbaar risicovol was voor de nationale veiligheid. In zijn eerste termijn als president probeerde hij TikTok nota bene zelf te verbieden. Maar zijn standpunt draaide vlot tijdens zijn campagne in 2024. Niet onbelangrijk: dat was rond de tijd dat hij een Republikeinse miljardair ontmoette die een belang had in moederbedrijf ByteDance, en bovendien aan de Trump-campagne wilde doneren. En dan bleken filmpjes over de ex-president ook nog eens heel populair op de app.
Trump besloot voor het TikTok-publiek op te komen. De jongeren, zo pleitte hij, zouden gék worden als de app werd verbannen. Vorige week nog vroeg hij op zijn eigen Truth Social: 'Waarom zou ik van TikTok af willen? Daarbij plaatste hij een afbeelding die bewees hoe populair hij er is: statistieken van de miljarden views op zijn officiële accounts, en van hashtags met zijn naam.
'Gewoon wat ademruimte' zou prettig zijn, betoogde TikTok-advocaat Noel Francisco afgelopen week. Daarmee verzocht hij de rechtbank nogmaals om de wet pas in werking te laten treden na de inauguratie van Trump, en de deadline voor het vinden van een Amerikaanse koper uit te stellen. Ook Trump heeft officieel om een blokkade van de wet verzocht, met het argument dat hij tijd wil om het verbod op te lossen voordat het van kracht kan worden. Heel serieus leken de rechters deze vraag om uitstel van executie niet te nemen. Vooralsnog gaat het verbod gewoon door, hoewel het hof kan besluiten om de wet tijdelijk te pauzeren als het meer tijd nodig heeft om te beraadslagen.
Toen TikTok-CEO Shou Zi Chewin 2023 voor het eerst door het Amerikaans Congres werd gehoord, tijdens een vijf uur durende sessie, bleef onduidelijk waartegen TikTok zich moest verdedigen omdat Congresleden steeds verschillende problemen bleven opwerpen. In die panieksalade zaten bovendien bezwaren die je tegen zo'n beetje alle populaire sociale media kunt hebben: het is verslavend, het breekt in op je privacy, werkt politieke beïnvloeding in de hand, er gaat nepnieuws op rond, het tast de mentale gezondheid van jongeren aan. Het zwaarstwegende argument tegen TikTok bleek uiteindelijk het feit dat het nu eens om een Chinees bedrijf ging - Republikeinen én Democraten keerden zich eensgezind tegen de app.
Des te interessanter is het dat Trump de vraag over Chinese beïnvloeding nu links laat liggen, en volledig inzet op vrijheid van meningsuiting. Want bij welke sociale media horen we dat nog meer?'First buddy'Elon Musk, die enkele jaren geleden Twitter kocht, de berichtendienst stripte van ongeveer elke vorm van moderatie (los van posts die hem persoonlijk onwelgevallig zijn) en omdoopte tot X, zegt het natuurlijk regelmatig. Ook hij handelde, zei hij, in naam van de vrijheid van meningsuiting. Trump heeft bovendien nog altijd Truth Social, opgericht nadat hij in 2022 van Twitter werd verbannen, dat vrij moest zijn van 'discriminatie tegen politieke ideologie'.
Afgelopen week sloot Mark Zuckerberg zich bij hen aan, baas van TikTok-concurrent Facebook, dat in het voorjaar volgens Trump nog een 'vijand van het volk' was. Zuckerberg plaatste een filmpje van zichzelf op zijn eigen platforms, de korte coupe inmiddels uitgegroeid, in een vlot wijd T-shirt en met een horloge ter waarde van een half miljoen dollar om de pols. De tech-miljardair en eigenaar van Meta, het moederbedrijf van WhatsApp, Facebook en Instagram, verklaarde dat het tijd was om terug te keren naar de 'roots' van het bedrijf rond, daar gaan we weer, vrijheid van meningsuiting.
'Er is een wijdverbreid debat geweest over de mogelijke schade van online content', begint Zuckerberg in de video. 'Overheden en traditionele media hebben steeds meer geprobeerd te censureren.' Hij neemt daarin heel duidelijk stelling. Na de verkiezing van Trump in 2016 schreven traditionele media volgens hem non-stop over hoe desinformatie een bedreiging vormde voor de democratie en dus probeerde Meta dat aan te pakken, 'te goeder trouw'. Maar, zegt Zuckerberg nu, 'de factcheckers waren gewoon te politiek bevooroordeeld, en hebben meer vertrouwen vernietigd dan ze hebben gecreëerd, vooral in de VS'.
De recente verkiezingen voelen volgens Zuckerberg - die zich nu ook expliciet achter Trump schaart - als een cultureel omslagpunt ten aanzien van het voorrang geven aan meningsuiting. Het is afgelopen met de factchecks, aan doorgeslagen progressiviteit moet een einde komen, het moderatieteam wordt van Californië naar Texas verplaatst en rond onderwerpen als immigratie en gender zal niet streng meer worden gemodereerd. Dat betekent dat vrouwen, mensen uit de lhbtqi+-gemeenschap en mensen die hebben moeten vluchten op discriminatie kunnen rekenen. Dat terwijl bijvoorbeeld homo- en transhaat op onder meer Instagram de afgelopen jaren sowieso al de pan uit rijst, zoals vorig jaar bleek uit onderzoek van dit weekblad. Ja, deze keuze is heel verontrustend, maar het is goed om te beseffen dat Facebook noch Instagram ooit een bastion van 'woke ideologie' was.
Zulke decreten rond moderatiehebben dan ook heel weinig met de vrijheid van meningsuiting te maken. Dat recht zit niet zo simpel in elkaar als de zelfbenoemde voorvechters ervan nu willen doen lijken. Om bij TikTok te blijven: dat mag in theorie gewoon blijven bestaan zoals het is, met alle meningen die erop worden geuit, het mag alleen niet in Chinese handen blijven. Wat X en Instagram betreft: die platforms grijpen continu in op het publieke debat door het met technologie zoals aanbevelingsalgoritmes te ordenen, ook als ze stoppen met modereren.
Veel meer gaat het over het verkopen van advertenties. Op LinkedIn schrijft advocaat Christiaan Alberdingk Thijm in een oproep aan de EU om de tanden te laten zien en big tech verantwoordelijk te houden voor de schade die het aanricht: 'Musk stelde het algoritme van X al extreem rechts af. Niet alleen om stemmen voor Trump te winnen, maar ook omdat extremisme op sociale media leidt tot meer eyeballs en dus meer reclame-inkomsten. Dat zal Zuckerberg nu ook doen.'
Op BlueSky schrijft Ed Zitron, podcaster en tech-journalist voorBusiness Insider,dat de verkiezing van Trump voor Zuckerberg simpelweg een excuus is om eindelijk ten koste van alles in te zetten op groei. 'Dit gaat niet om het pleasen van conservatieven. Ze doen dat al meer dan tien jaar. Het verwijderen van factcheckers en het terugbrengen van politieke content betekent dat er meer dingen zullen zijn die meer mensen boos maken, wat meer betrokkenheid creëert. Groei ten koste van alles.'
En dat, groei, betrokkenheid en zichtbaarheid door ophef, ten koste van alles, is waar grote tech-bedrijven en uiterst rechtse politici elkaar prima kunnen vinden. Volgens een gedetailleerde reconstructie inThe New York Timesvan Trumps draai rond het toestaan van TikTok, was het zijn zoon Barron die hem aanmoedigde om het medium te gebruiken om jonge kiezers te bereiken. De app beloont organisaties en personen die trouw blijven posten, en dan het liefst controversiële content. In Nederland zijn filmpjes met Thierry Baudet en Geert Wilders er bijvoorbeeld populair. Wie hier een vers account opent krijgt al snel ongevraagd video's voorgeschoteld waarin de PVV-leider uithaalt naar Kamerleden.
Op advies van Barron omarmde Trump naast TikTok ook conservatieve manfluencers op Twitch, YouTube en Instagram: Joe Rogan, Theo Von, en Barrons favoriet Logan Paul. Die bron van boze jonge witte mannen, vaak niet-stemmers, boorde hij aan door in uitgebreide livestream-interviews met de manosfeer in gesprek te gaan. Mannen die stuk voor stuk online ruimtes voor zichzelf hebben gebouwd, waar het simpele idee van vrijheid van meningsuiting geldt zoals Trump dat graag ziet. Al in september sprak hij jonge mensen persoonlijk aan, toen nog op zijn account op Truth Social. 'Ik ben nu een grote ster op TikTok', zei hij. 'We doen niets met TikTok, maar de andere kant gaat het sluiten. Dus als je TikTok leuk vindt, ga dan stemmen op Trump. Als je niet geeft om TikTok - en andere dingen zoals veiligheid, zekerheid en welvaart - dan kun je stemmen op een marxist die ons land gaat vernietigen.'
Kena Betancur / ANP / AFP | Donald Trump en Elon Musk tijdens het Ultimate Fighting Championship in Madison Square Garden, New York, 16 november 2024