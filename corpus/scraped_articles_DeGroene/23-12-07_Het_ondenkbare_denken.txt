Het ondenkbare denken

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
7 december 2023
De Maniac van Benjamín Labatut(in 1981 in Rotterdam geboren, opgegroeid in Den Haag, Buenos Aires en Lima) is een roman die niet één verhaal vertelt, maar drie. Kort, lang, kort - als de letter r in morsecode. Het boek opent in Amsterdam, met het levensverhaal van de Oostenrijkse natuurkundige Paul Ehrenfest, die op 25 september 1933 het Paedologisch Instituut voor kinderen met een aandoening in Amsterdam binnenstapte en aldaar eerst zijn zestienjarige zoon Vassily door het hoofd schoot en vervolgens zichzelf van het leven beroofde. Het eindigt met een recentere geschiedenis: die van Lee Sedol, de legendarische Zuid-Koreaanse go-speler die het in 2016 opnam tegen AlphaGo, kunstmatige intelligentie ontwikkeld door DeepMind, en vier van de vijf gespeelde partijen verloor.
Ingeklemd tussen deze twee bijna op zichzelf staande novellen zit een langer verhaal. Een kleine roman over een man die het scharnierpunt lijkt te zijn waarlangs de wereld halverwege de vorige eeuw kantelde van een louter materiële naar een grotendeels immateriële werkelijkheid. Jancsi von Neumann was zijn naam. Of, zoals hij, eenmaal in Amerika, waar hij vanuit het in brand gevlogen Europa naartoe was gevlucht, zou gaan heten: Johnny von Neumann. Een naam waarvan je zou willen zeggen: die klinkt als een klok, ware het niet dat de man achter de naam niet alleen geniaal maar ook totaal onmogelijk was. Van huis uit wiskundige, maar iemand wiens werk diepe sporen achterliet in een reeks andere wetenschappen, van informatica tot economie.
Waar het eerste en derde verhaal lezen als vakkundige narratieve non-fictie, is Von Neumanns geschiedenis in een andere vorm gegoten: een gefictionaliseerdeoral history. De Hongaar verschijnt voor het geestesoog via de getuigenissen van mensen die hem van dichtbij meemaakten. Mensen die hem van jongs af aan kenden; geliefden, collega's in zijn nieuwe thuisland.
Al die perspectieven, schetsen die samen een overtuigend beeld van één unieke mens? De stijl van vertellen loopt sterk uiteen, alsof Labatut zich misschien wat té bewust was van het gevaar dat op de loer ligt: dat alle personages die het woord voeren uiteindelijk toch als dezelfde alwetende verteller gaan klinken. En wat doen hun verhalen? Tellen ze op tot iets wat op de flap van een roman onvermijdelijk als 'caleidoscopisch' wordt beschreven? Een caleidoscoop toont toch vanuit één gezichtspunt heel veel verschillende dingen, terwijl een roman als deze juist vanuit heel veel verschillende richtingen de blik op precies hetzelfde brandpunt richt? Moeten al die vertellers elkaar niet ook tegenspreken, als ze die ene persoon beschrijven?
Vraag twee mensen naar een precieze beschrijving van een derde en je krijgt twee meteen uiteenlopende antwoorden. We zien in anderen toch vooral dat wat we in onszelf herkennen of vrezen. Of niet? Zijn er mensen die zo duidelijk uit één stuk bestaan, of die zo duidelijk aan iedereen in hun omgeving hetzelfde deel van zichzelf prijsgeven, dat ze zich daaraan weten te onttrekken? Misschien was Von Neumann zo iemand. Iemand die door zijn omgeving alleen in zijn uitzonderlijkheid kon worden begrepen. Labatut laat Oskar Morgenster zeggen dat hij een soort wandelende theorie was, de enige volstrekt rationele actor in een wereld vol irrationale wezens.
Hij ís een onweerstaanbaar personage. Het is lastig om te geloven dat hij echt heeft bestaan. Maar hoeveel mensen er ook op aarde rondlopen, er moet er altijd eentje het uitzinnigst toeschijnen, de slimste zijn, en degene met de meest vooruitziende blik.
Het was niet alleen een koortsachtige race om de nazi's te verslaan, zegt Eugene Wigner over de periode waarin hij met Oppenheimer en Von Neumann en al die anderen aan de atoombom werkte. 'Het was het plezier van het ondenkbare denken en het onmogelijk doen, door alle menselijke grenzen breken door het geschenk van Prometheus te laten branden tot het op zijn allerwitst gloeide.' Marsmannetjes werden ze genoemd. Of buitenaardse wezens echt bestonden, had iemand gevraagd. Natuurlijk, had Enrico Fermi gezegd: 'Ze leven in ons midden, en ze noemen zich Hongaren.'
Wat de drie delen van het boek bijeenbrengt is lastig te zeggen, maar het schuilt in het antwoord van Morgenster. Alle drie de verhalen draaien om een afgrondelijk besef: dat hoe slim we ook zijn, hoe diep onze kennis van de wereld ook penetreert in het wezen van alle dingen, er wellicht altijd dingen buiten ons bereik zullen blijven liggen. Wie langs de ontologische grenzen scheert, langs de grenzen van het denken, kan misschien niet anders dan bevangen worden door het gevoel dat de wereld zelf ons armzalige menselijke voorstellingsvermogen te boven gaat, dat er antwoorden zijn die voor altijd buiten ons bereik liggen omdat we de vragen nooit zullen formuleren.
De Maniac(de titel verwijst zowel naar Von Neumann als naar zijn baanbrekende computer) gaat over de pogingen die grenzen aan het denken te doorbreken en daarmee op de een of andere manier het louter menselijke te ontstijgen. Labatuts mengeling van feit en fictie wordt onvermijdelijk als sebaldiaans omschreven. Literair geziena bit of a stretch,maar qua ambitie snap ik het wel. Onder Sebalds proza ettert altijd de recente geschiedenis van zijn vaderland, onder dat van Labatut niets minder dan de toekomst van de mensheid.
'Marsmannetjes bestaan. Ze noemen zich Hongaren'
BENJAMÍN LABATUT De Maniac Vertaald door Dirk-Jan Arensman. Meridiaan Uitgevers, 381 blz. Julieta Labatut | Benjamín Labatut schrijft over een onweerstaanbaar personage