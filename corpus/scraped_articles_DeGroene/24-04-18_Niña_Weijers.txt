Niña Weijers

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
18 april 2024
Het is lente en al mijn denken heeft plaatsgemaakt voor stuurloos voelen, zo gaat het ieder jaar. Het vroege voorjaar doet me denken aan dood en destructie. Misschien vanwege al dat ontluikende, de zinloosheid en agressieve domheid van heel die eindeloze cyclus van leven en dood. Ga toch weg met je knoppen en bloesems, je verraderlijk zachte zonlicht, je zogenaamd hoopvolle wedergeboorte! De wereld ligt in puin, op de markt staan de eerste pioenen, veertien vijfennegentig, en ik koop ze, ondanks de bijna onverdraaglijke gelijktijdigheid van alles, toch.
Mij geheel wentelend in deze stemming bezocht ik de tentoonstellingSpoliavan de Amerikaanse kunstenaar Lisa Oppenheim in Huis Marseille. 'Spolia'  komt van het Latijnse spolium, dat zoveel betekent als 'buit, roof, van de vijand afgenomen'. Oppenheim verdiepte zich in de archieven van de Einsatzstab Reichsleiter Rosenberg (ERR), de organisatie die tijdens de Tweede Wereldoorlog onder leiding van nazi-partijideoloog Alfred Rosenberg geroofde kunst uit de bezette gebieden naar Duitsland bracht. Minutieus hielden de nazi's bij wat ze van joden hadden gestolen: kunstschatten, maar ook gebruiksvoorwerpen en meubilair (alleen al in Nederland werden zo'n 29.000 huizen van hun inboedel beroofd). De kunstschatten gingen, vaak via het Parijse Jeu de Paume, naar de Führerbau in München, waar ze werden opgeslagen in afwachting van het (nooit gerealiseerde) Führermuseum in Linz. Toen de geallieerden oprukten werd het gebouw geplunderd door Duitse burgers die vóór de ophanden zijnde capitulatie probeerden te pakken wat er te pakken viel - mensen die wanhopig waren, het koud hadden, kostbare schilderijen gebruikten als brandhout.
Het is deze vernietigde en verloren gegane kunst, waaraan (ironisch genoeg) alleen de archieven van de ERR nog herinneren, die Oppenheims interesse wekte. Op basis van documentaire foto's, en soms zelfs alleen maar omschrijvingen, maakte ze fotogrammen die melancholische, spookachtige echo's vormen van wat zich decennialang aan het oog, en het geheugen, had onttrokken. De technische details van dit procedé gaan me ver boven de pet, maar voor zover ik het begrijp creëerde ze met behulp van vuur een effect van solarisatie: extreme overbelichting, waardoor licht en donker door elkaar lopen, een beetje, maar niet helemaal, zoals dat bij een fotonegatief het geval is. Hoe dan ook bleef ik gefascineerd staan kijken naar die dromerige en tegelijk duisterde nabeelden, die vervreemdende, verdwijnende, oplichtende werelden, tegelijk vluchtig en monumentaal. Werd hier iets onttrokken aan de vergetelheid, of was het de vergetelheid zelf die gestalte kreeg - als een negatief van een negatief?
Ik moest denken aan de parabel waar Chantal Akermans filmHistoires D'Amérique(1989) mee opent: een rabbijn reisde altijd door een dorp naar een bos, om daar aan de voet van een boom te bidden - en God hoorde hem. Zijn zoon ging door hetzelfde dorp naar het bos, maar kon zich niet herinneren waar de boom was. Hij bad bij een andere boom - en God hoorde hem. Zijn kleinzoon wist niet waar de boom of het bos was, dus hij bad in het dorp - en God hoorde hem. Zijn achterkleinzoon wist niet waar de boom was, of het bos, of het dorp, maar hij kende de woorden van het gebed en bad in zijn huis - en God hoorde hem. De zoon van zijn achterkleinzoon wist niet waar de boom was, of het bos, of het dorp, hij kende de woorden van het gebed zelfs niet, maar wel het verhaal, dat hij vertelde aan zijn kinderen - en God hoorde hem.
Het doet je vrezen voor de achterkleinzoon van die achterkleinzoon, die misschien zelfs het verhaal niet meer kent. Wat dan? Dan niets, waarschijnlijk. Alleen wij, die het hele verhaal kennen, zien het geleidelijke verlies. Ecologen gebruiken de termshifting baseline syndromeom het fenomeen aan te duiden waarbij iedere nieuwe generatie vergeet hoe (divers) de wereld één of twee generaties eerder eruitzag, rook, klonk: wat voor de kleindochter een vrolijk zingend vogeltje is, is voor de grootvader een treurige herinnering aan het feit dat er in zijn jeugd ontelbaar veel verschillende zangvogels klonken. Maar die shifting baseline is er altijd, op alle vlakken van ons leven, en op een gegeven moment stopt ook God met luisteren. Is dit erg? Ja, dat is heel verschrikkelijk erg. En tegelijk de normaalste zaak ter wereld.
'En jij? vraagt hij. Weet jij hoe het verdergaat?'
Patricia De Martelaere,Het onverwachte antwoord