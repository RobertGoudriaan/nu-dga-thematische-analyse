Achter de feiten Technologica Marcel Möring

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
9 november 2023
Vloeiend en pulserend door de lucht zwermen; vogels doen het moeiteloos. De mens probeert wat, met symmetrie.
Om half zeven verzamelen de kraaien zich in de rode beuk achter het huis. Een stuk of dertig. Er wordt druk overlegd, opgevlogen en weer neergestreken. Het duurt een kwartier voor de troep tot rust komt. Daarna is het een tijd stil. Ik weet niet waarom ze de rode beuk hebben gekozen als verzamelplaats. Misschien omdat die de grootste boom in de omgeving is, of anders omdat de beuk het centrum is van hun verspreide leef- en jachtgebieden. Ze blijven er ongeveer een uur en dan, als de schemering begint te vallen, vliegen ze ineens op. Ze maken een bocht om het huis en vliegen dan zuidwaarts, naar de slaapbomen in het bos. Er zijn er altijd een paar die nog even blijven zitten, maar een minuut of tien later vertrekken zij ook.
Ik hou erg van kraaien, hun speelsheid, hun onverschrokken gedrag. Toen ik nog in een bos in het zuidwesten van Drenthe woonde, zag ik ze weleens een buizerd achtervolgen en met succes wegjagen. Ze behoren tot de intelligentste vogelsoorten. Er zijn filmpjes van kraaien die een stokje gebruiken om voedsel uit een moeilijk bereikbaar plekje te peuren. Als ik zoiets zie begrijp ik niet waarom mensen zoiets stoms als een hond als huisdier hebben.
Ik kijk vaak naar het gecompliceerde proces van neerstrijken, een plek vinden die recht doet aan de hiërarchie, het opvliegen en als een wolk van zwarte pixels snelle bochten draaien. Hoe spraakzaam ze ook zijn - tijdens het neerstrijken is het een enorme kakofonie - tijdens de vluchtmanoeuvres hoor je ze niet. Er is blijkbaar geen communicatie nodig om plotseling van links naar rechts en van rechts naar links te gaan; alsof ze een groot organisme zijn. Het doet me denken aanOne Trick Ponyvan Paul Simon: 'All of these extra moves I make/ and all this herkyjerky motion/ and the bag of tricks it takes/ to get me through my working day'. Wij zijn onhandige klunzen vergeleken bij vogels. Er is trouwens onderzocht hoe ze dat doen, dat zwermen. Het schijnt dat elke vogel de omringende zeven vogels in de gaten houdt en zijn bewegingen op hen afstemt en op de een of ander manier ontstaat er dan de synchroniciteit waar wij zo van houden.
Mensen doen het na. In Japan is'synchronized walking'een theatraal spektakel waarbij twee straf georganiseerde groepen gelijk geklede wandelaars in een grote sporthal in de pas lopen en door elkaar heen kruisen zonder te botsen. Indrukwekkend om te zien, maar niet meer dan een aardige poging vergeleken bij de moeiteloosheid van een vlucht vogels die vloeiend en pulserend door de lucht zwermt. De synchroon-wandelaar houdt iets mechanisch.
Mensen houden nog meer van symmetrie dan van synchroniciteit. Niet alleen bij het inrichten van hun huis, maar ook als ze in een lift stappen. De gebruikers van de lift verspreiden zich onwillekeurig symmetrisch over de beperkte ruimte: eerst de hoeken, dan de wanden, daarna de nog lege middenruimte.
Soms gaat het verder dan een voorkeur en spreken we over symmetriedwang, een obsessieve-compulsieve stoornis die verwant is met tel- en ordedwang. David Beckham lijdt eraan. Hij richt de koelkast in volgens particuliere ordeningsprincipes, 'everything in a straight line or everything has to be in pairs'. De blikjes cola staan twee aan twee. Als er een te veel is, krijgt die elders plaats in de keuken, tot er weer een lege plek is in de koelkast. Elke keer als hij overnacht in een hotel bergt hij de informatiefolders, mappen en ander losliggend spul op in een la, anders kan er van slapen geen sprake zijn.
Symmetrie, tellen, orde suggereren controle over de wereld. Als je alles zo kunt inrichten dat chaos afwezig is lijkt de wereld minder onvoorspelbaar.
Tegenover symmetrie en synchroniciteit staat wabi-sabi, een Japans begrip dat een vorm van esthetische imperfectie beschrijft. Een zen-tuin is zelden of nooit symmetrisch. Liefst ligt er een steen net uit het midden, staat een plant niet in lijn met de rest. De gedachte achter wabi-sabi is niet alleen dat het perfecte onnatuurlijk is, maar vooral ook dat elke spanning wegvloeit in symmetrische structuren.
Misschien houden we zo van symmetrie en synchroniciteit omdat we patroonherkenners zijn, zozeer zelfs dat huizen, auto's, struiken - noem maar op - soms gezichten lijken te hebben. Ontwerpers houden daar rekening mee. Ze voorzien voorwerpen graag van een gezichtje. Zeker als het gaat om auto's. De voorkant moet een vriendelijke, grappige of juist agressieve uitstraling hebben, de achterkant een lekkere kont. Een sportwagen heeft baat bij een roofdierachtig silhouet. Tenzij het een Lamborghini is. Die lijkt meer op zo'n transformerachtige robot.
Patroonherkenning is handig als je gevaar wil ontdekken, maar het kost tijd. Niet veel, maar net genoeg om achter de feiten aan te lopen.
Neuroloog Benjamin Libet ontdekte dat het een halve seconde kon duren voordat de patiënt wiens cortex hij prikkelde daarop reageerde. Hij beschreef de resultaten met een conclusie waarin zijn verbijstering doorklonk:'The implications are quite astounding. We are not conscious of the actual moment of the present. We are always a little late.'Collega David Eagleman zei:'Living in the past may seem like a disadvantage, but it's a cost that the brain is willing to pay. It's trying to put together the best possible story about what's going on in the world, and that takes time.'
Dat is de mens:always a little late.
Symmetrie, tellen, orde suggereren controle over de wereld