Zelfs voetbalstadions vallen stil op Remembrance Day In de wereld

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
14 november 2024
Londen- De Britse soldaat Jack Davis zat in 1915 in de loopgraven bij het Vlaamse dorp Hooge. Op een rustige oorlogsdag kwam de twintigjarige erachter dat zijn broer enkele kilometers verderop was gelegerd. Hij zocht hem op en ze dronken thee, met een stuk cake. Bij terugkomst kreeg de infanterist de keuze: naar de krijgsraad wegens desertie of een flinke geldboete. Davis koos voor het laatste. Ondanks deze 'misstap' kreeg hij een reeks medailles.
Davis was 107 jaar oud toen hij dit verhaal vertelde aan Keith Collman, een grafisch ontwerper uit Hemel Hempstead. Vier decennia lang heeft hij als hobby herinneringen van veteranen uit de Eerste en Tweede Wereldoorlog vastgelegd. In zijn studeerkamer hangen portretten van Schotse legerofficieren, staan tientallen herdenkingsboeken en brieven van het front.
Zijn interesse werd gewekt door zijn eigen familiegeschiedenis. Hij toont het dagboek dat zijn opa James had bijgehouden tijdens diens krijgsgevangenschap in de Eerste Wereldoorlog, met een dankbrief van koning George V. 'Zijn zoon James, mijn vader, vocht tijdens de Tweede Wereldoorlog in Noord-Afrika. Mijn oudoom Alex werd in 1915 gedood en een andere oudoom kwam blind uit The Great War.'
De Londenaar begon er in de jaren tachtig mee, een tijd waarin er weinig interesse was in het herdenken. 'De eerste keer dat ik naar de dodenherdenking ging, stond er een handjevol mensen.' Tegenwoordig lopen hele dorpen en steden uit voor herdenkingsdagen. In de aanloop naar Remembrance Day, op de elfde van de elfde maand, spelden de Britten klaprozen op. Voetbalstadions vallen stil wanneer een klaroenblazerThe Last Postspeelt.
Heel vroeger ging Remembrance Day soms gepaard met protesten. Zo demonstreerden oorlogsveteranen honderd jaar geleden omdat er te veel aandacht uitging naar de overledenen en te weinig naar de overlevenden. Er werd nauwelijks geluisterd naar de ervaringen van de jongemannen die de slachtpartij hadden overleefd. Een uitzondering waren verpleegsters in de ziekenhuizen. Zij legden verhalen van de gewonde soldaten vast in dagboeken.
Deze dagboeken behoren tot de parafernalia die Collman door de jaren heeft gekocht. Het is bovenal een familiearchief, maar de pronkstukken ontbreken. 'Na de dood van mijn oma kreeg ik alle spullen die met de oorlog te maken hadden. Mijn oom Harry echter, bleek de medailles van opa en die van hemzelf aan de lommerd te hebben verkocht. Tekenend voor die tijd, maar hij had het niet moeten doen.'