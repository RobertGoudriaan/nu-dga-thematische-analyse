Zoete oorwurm

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
27 maart 2025
POP S10
Het gaat goed met S10. Althans, dat zegt de 24-jarige zangeres en (voormalig) rapper deze weken in veel interviews, en ze zingt het ook op haar nieuwe, vierde albumMijn haren ruiken naar vuur.Ondersteund door kletterende drums en opgefokte synthesizers: 'Ik weet niet hoe/ Heb m'n shit voor elkaar/ Zelfs als iets me raakt/ Want ik voel, voel me goed.' En op het openingsnummer: 'Ik denk dat ik gelukkig ben, ik denk dat alles klopt.'
Die zinnetjes staan niet op zichzelf. Toen S10 als zeventienjarige haar eerste platencontract tekende - bij Noah's Ark, het label waar haar muziek nog altijd verschijnt - viel ze op door indringende, rauwe nummers over haar psychische klachten. Gaandeweg werd haar geluid gelikter, de teksten gingen over groei en voorspoed, het muzikale experiment ebde weg, de refreinen werden pakkender - een ontwikkeling die heel concreet werd door S10's deelname aan het Eurovisiesongfestival in 2022, met de zuurstofloze meezingerDe diepte.
Mijn haren ruiken naar vuuris S10's gladste plaat tot dusverre. Haar vaste producer Sim Fane is ingeruild voor de Engelse Jordan Fish, bekend van de door S10 bewonderde Britse rockband Bring Me the Horizon; Fish zorgt voor een poppy, elektronisch geluid. De belangrijkste bouwstenen: diepe bassen, veel synthesizers en voortjagende drums. Het tempo ligt bijzonder hoog - de nummers zijn kort, en S10 heeft meestal weinig tijd nodig om aandacht te trekken. Rappen doet ze eigenlijk niet meer. Ze zingt vol overgave en heeft een talent voor zinnetjes die zich direct in je geheugen wurmen, vaak gebruikmakend van de populaire stemvervormingstechniek autotune.
Dat licht mechanische geluid past bij S10, en het past ook bij het zoete vanMijn haren ruiken naar vuur.Voortdurend is duidelijk: dit is muziek van iemand met wie het goed gaat. Iemand die weliswaar ook zingt over een aflopende relatie, maar meteen daarop bloeit vooral een nieuwe liefde op: 'Voel me zo verlicht, kijk, je blaast me omver/ En er is ruimte in mijn kast, want zijn helft is al een tijdje weg.' Het zijn teksten die zeker uitgeschreven iets kinderlijks hebben, al is het S10 daar misschien ook om te doen: op deze ruim dertig minuten zegt ze niet alleen dat het haar goed gaat, ze laat het eveneens horen. 'Wie danst is vrij', zingt ze veelvuldig opNoem me wild,nog zo'n nummer waarop ze haar bestaan lijkt te vieren.
Daarmee zal het energiekeMijn haren ruiken naar vuurveel S10-liefhebbers beslist behagen. Toch is er ook iets verloren gegaan wat in elk geval mijzelf eerst aantrok bij haar werk. Een rafelrand, een vraagteken. Een pijnpunt. Niet dat artiesten moeten lijden voor de kunst of telkens hardop moeten dubben, zeker niet, maar het werk van S10 is nu zo gepolijst dat de vraag zich aandient wat er nog onder die verwelkomende buitenkant zit, en of deze muziek uiteindelijk net zo zal blijven hangen als S10's eerdere platen.
Thomas Heerma van Voss
S10 -Mijn haren ruiken naar vuur(Noah's Ark)
Joanne Dionbal | S10