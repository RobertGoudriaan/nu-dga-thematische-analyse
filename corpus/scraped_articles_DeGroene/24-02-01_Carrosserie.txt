Carrosserie

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
1 februari 2024
FILM Ferrari
Als Jezus nu zou hebben geleefd, was hij geen timmerman maar een ingenieur, aldus Enzo Ferrari (Adam Driver). Zelf lééft Enzo voor de auto's en motoren die hij ontwerpt. Zijn succes staat in schril contrast met de chaos in zijn privé-leven. Dat over Jezus vertelt hij aan zijn buitenechtelijke zoontje Piero, van wie hij het bestaan al jaren verzwijgt tegenover zijn vrouw Laura (Penélope Cruz). Op Piero's moeder, Lina (Shailene Woodley), is hij smoorverliefd. En Laura maar denken dat Enzo 'slechts' affaires heeft. Die wil ze wel dulden, maar het gaat mis als Enzo 's ochtends vroeg binnensluipt. Woedend schiet Laura met een pistool op hem. Mist z'n hoofd rakelings. Ze schreeuwt: 'Altijd thuis zijn voordat de hulp de koffie serveert!'
Toch houdt ze van hem, van 'Commendatore' zoals de dorpelingen en zijn werknemers hem noemen. Laura vindt hem geen Jezus maar een Heilige Sebastiaan, omdat hij zijn leven opoffert voor het succes dat hij koste wat het kost wil oogsten door eerst zijn race-auto's van alles te laten winnen waarna zijn bedrijf kan overgaan tot productie voor de consumentenmarkt.
De vraag hoever een man - het zijn altijd mannen bij regisseur Michael Mann - bereid is te gaan om te winnen is consequent Manns thema, vanaf zijn debuutfilm gemaakt voor televisieThe Jericho Mile(1979). Hoofdpersoon is een langeafstandsatleet die achter tralies leeft volgens een credo dat hij samenvat met: 'Man, I'm into nothing'. InFerrari, Enzo: 'Mannen die winnen doen dat met een wrede leegte in zich.' En in zijn grote meesterwerkHeat(1995), Robert de Niro: 'Raak gehecht aan niets tenzij je dat binnen dertig seconden voor altijd achter je kunt laten.'
Sinds Manns eerste film, die ik onverminderd adoreer, is hij voor mij de Commendatore van de Amerikaanse cinema. Zijn mannen zijn falende figuren, maar allemaal hebben ze iets ongelofelijk sterks. Ze zijn stil, afzijdig, onbereikbaar. Verteerd door trauma (Enzo: de oorlog, zijn dode zoontje). In hun binnenste woedt een orkaan van emotie die de regisseur schetst met strakke montage en precieze composities in widescreen.
In een schitterend geënsceneerde autorace nemen coureurs van Ferrari het op tegen die van Maserati. De metafoor inFerrariis de motor. Enzo: 'Iets is meteen mooier wanneer dat beter werkt.' Dat geldt voor de race, maar ook voor het leven van een mens. Op dit vlak laten zijn ingenieur-skills hem in de steek. Hij keert de liefde - binnen dertig seconden - de rug toe op het moment dat glorie wenkt. Hoe goed werken de knalrode bolides van Enzo? Hoe mooi zijn ze? Ruik de rubber. Hoor de grommende 3.0-liter V12, voel de carrosserie van de Ferrari 335 S trillen. Mann en zijn mannen. Alle vrouwen zijn vergeten, hoewel je er donder op kunt zeggen dat Laura Ferrari thuis zit, haar vinger op de trekker.
Gawie Keyser
Nu te zien
The Searchers | Still uit de film Ferrari