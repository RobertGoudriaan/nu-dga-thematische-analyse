Ook Tunesië negeert de IS-kinderen Aan de grens

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
3 november 2022
'Ratta is geen reisbureau', zegt voorzitter Mohamed Ben Rejeb halverwege het telefoongesprek over de inspanningen van zijn organisatie voor de terugkeer van vrouwen en kinderen van Tunesische ex-jihadstrijders uit buitenlandse gevangenkampen. 'We kunnen gedetineerden en hun familieleden hoogstens tips en contacten geven. Rond de twaalf moeders hebben we sinds 2020 met hun kinderen helpen wegkomen uit Syrië.'
De vrouwen zijn ontsnapt, gevlucht en later gerepatrieerd via de Tunesische ambassade in Istanbul. De ambassade kreeg de repatriëringen door de strot geduwd, weet Ben Rejeb. 'Tunesië is niet happig op het repatriëren van exjihadstrijders en hun familieleden. Onze regering vindt dat ze de middelen niet heeft en vreest een stel labiele personen in huis te halen.' Bij thuiskomst werden de kinderen ondergebracht bij familieleden, en hun moeders in vieze, overbevolkte gevangenissen. 'Ze wachten nog op hun proces. De vrouwen wisten dit van tevoren, maar deden het voor hun kinderen.' En dan behoren zij nog tot de elite. 'Alleen mensen met geld kunnen ontsnappen', verduidelijkt Ben Rejeb.
Hij kent nog 22 kinderen en 11 vrouwen die vastzitten in Libische gevangenkampen en 150 kinderen en enkele tientallen vrouwen in kampen in het noordoosten van Syrië. Onder erbarmelijke omstandigheden. 'Slechte medische zorg en geweld, martelingen in Libië. In de Syrische kampen is de situatie nog slechter, daar zijn zelfs Tunesische kinderen overleden. Maar niemand maakt zich er nog druk over.'
Die onverschilligheid voor het verleden ziet hij ook bij de Tunesische regering. 'Onze brieven en telefoontjes worden nooit beantwoord. Wij hebben het over slachtoffers van het systeem. Waarom denk je dat Tunesië, met naar schatting vijfduizend personen, destijds bekendstond als "hofleverancier van Islamitische Staat"?'
Gefrustreerd noemt hij een hier veel gehoord rijtje oorzaken. Eerst de gigantische regionale ongelijkheid tussen rijk en arm onder de dictatuur. Daarna een serie naar zijn smaak onhandige maatregelen na de revolutie van 2011: amnestie voor twaalfhonderd islamitische gevangenen, niet-optreden tegen gewelddadige extreemislamitische clubs en lankmoedigheid jegens tot jihad oproepende imams.
Binnen vijf jaar, waarschuwt Ben Rejeb, staan alle vijfduizend jihadisten weer op de stoep, met hun vrouwen en kinderen. 'De kinderen worden intussen dagelijks gebrainwasht.Ik zeg het je: door ze niet terug te halen en te deradicaliseren creëert onze regering eigenhandig een nieuwe generatie terroristen.'
Het aantal in 2022 getelde doden en vermisten aan de buitengrenzen van Europa, volgens het Missing Migrants Project (IOM): 2556