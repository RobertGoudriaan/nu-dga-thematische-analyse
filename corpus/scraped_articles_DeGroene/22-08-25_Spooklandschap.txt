Spooklandschap

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
25 augustus 2022
KLASSIEKE MUZIEK Kirill Petrenko
Op 22 en 23 juni 2023 speelt het Koninklijk Concertgebouworkest onder Kirill Petrenko, een van de belangrijkste dirigenten van deze tijd. Sinds 2019 leidt hij de Berliner Philharmoniker. Die positie bereikte hij zonder enige ophef. Hij geeft geen interviews. Hij hangt niet de ster uit. Hij lanceert niet de ene na de andere overbodige cd. Hij pleit actief voor incourant repertoire, zoals de muziek van de Tsjech Josef Suk (1874-1935), schoonzoon van Dvorák.
In Amsterdam dirigeert hij twee meesterwerken waarvan het eerste, in opmaat naar Bartóks pantomime-balletDe houten prins, op één lijn mag met erkende historische kantelpunten, van BeethovensEroicatot Stravinsky'sSacre du printemps:de verpletterendeDrei Orchesterstücke Op. 6van Alban Berg (1885-1935). Het drieluik is verbeterde, ontpuberde Mahler, met utopische inspanning geëxtrapoleerd naar het spooklandschap van het vrij-atonale, waar de muziek wanhopig virtuoos de grenzen van het expressieve aftast. Niemand heeft een pathetische gestiek zo briljant geobjectiveerd als Berg. Het stuk voelt aan als de surreëel gedetailleerde analyse van totale wanhoop. Als uitdrukkingskunstenaar kent de componist vanWozzeckhier al zijn gelijke niet. De mars, deel 3, is dodelijk. Misschien kwam de muziek te laat. Het werd voltooid in 1914, maar een complete uitvoering van de inmiddels bijgepunte partituur vond, na een eerdere première van de eerste twee delen in 1921 onder Anton Webern, pas zestien jaar later in Oldenburg plaats, toen de ondergang van Bergs fin-de-siècle-Wenen al geschiedenis was.
MetWozzeckblijftOp. 6in zijn baanbrekende complexiteit en moeilijke schoonheid een van de essentieelste stukken van de twintigste eeuw. Dan BartóksHouten prins(1917), dat na een ongehoord lyrische, aan WagnersRheingold-voorspel herinnerende introductie uit de kast komt als een in de volksmuziek geworteld, hoogromantisch liefdessprookje - en ook dit stuk werd nooit zo populair als het verdiende. Zulke moeilijke gevallen hebben grote pleitbezorgers nodig die zichzelf niet ten koste van de noten op de voorgrond plaatsen. Zo iemand is Petrenko.
Bas van Putten
22 en 23 juni 2023 in het Concertgebouw in Amsterdam,https://concertgebouworkest.nl