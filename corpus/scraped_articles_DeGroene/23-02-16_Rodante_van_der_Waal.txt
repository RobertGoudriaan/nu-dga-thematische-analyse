Rodante van der Waal

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
16 februari 2023
I
Ze zit wijdbeens, vastbesloten om het leven waar ze de baas over is, als over een kat voor wie ze het kattenluikje openzet, te laten gaan -
als een geitenhoedster die de geiten naar buiten maant, als een vader die bij de voordeur een kind uitzwaait en voelt dat zijn nest nu leeg is. Ze weet
dat ze niet sentimenteel mag zijn, dat ze niet breken kan, maar dat ze wat kracht en vastberadenheid mee moet geven, aan dat grut, als ze het wegstuurt of het doodt.
II
De eerste keer rouwde ik twee jaar, de tweede keer geen dag.
De eerste keer verdween het met doktersjassen in een uitslaapkamer, de tweede keer in de cadans van bloed en braaksel van mijn woonkamer.
De eerste keer overviel het me, de tweede keer genoot ik van die paar weken als van een vertrouwde passie.
Beide keren droeg ik het taboe, de eerste keer met schaamte, de tweede keer met verve, beide keren wentelde ik me in mijn vruchtbaarheid.
Nog steeds droom ik van de lichtroze embryo's die uit zouden groeien tot mintgroene peuters.
Als ik me voorstel hoe ik op een dag weer van de pijn over het tapijt zal kruipen,
* Naar de abortuspastellen (Untitled, 1998) van Paula Rego.
naast de kamers van de kinderen die ik nog niet heb,terwijl ik kreunend afscheid neem van weer een volgende, dan weet ik dat mijn abortussen geen jeugdzonde zijn, maar de noodzakelijke herhaling van een weigering van leven die het mijne kust en teistert.
III
Wanneer met de val van Roe v. Wade mijn kinderen terug mijn lijf in vliegen en ik weer moet scrollen door deze straten, weer uit moet stappen bij deze klinieken, maakt mijn woede een regen in me los die op het dak van mijn buik slaat en haar wekt, die oude moeder die ver weg leeft als een gebroken waterkan onder mijn darmen. Zij, die denkt als geronnen verdriet, als herinnering die schopt tegen de tralies van mijn bekken, zij voelt ook dat het eng wordt hier en maant ons niet af te wachten, want alle verlamming is broos en het antwoord is simpel:
vertellen dat je het, ook als het illegaal is, veilig thuis kan doen met wat handdoeken eronder, een kruik erbij en wachten, wachten, wachtentot het komt -
iedereen die gebaard heeft zonder geweld weet dat het niet erg is om op de grens van wat je dragen kunt geweest te zijn zolang je er niet voor veroordeeld wordt.
IV
Soms is het alsof de angst van toen de kinderwens van nu vastgrijpt; met elke ongesteldheid verlies ik het kind alsof ik het steeds weer zelf gedood heb, alsof ik het, omdat ik het toen niet heb gehouden, nu niet meer mag.
Ik weet dat ze uit zijn op precies deze schuld, maar ik bied weerstand aan de neiging mijn kin te heffen en alleen maar te vechten, want ik weet ook dat al dit janken deel van de liefde is -
liefde die, in mijn geval, het maken van een baarmoeder vol met mos en botten en slapende kinderen is, liefde die een rivieroever vol kikkers die kwakend wachten mens te worden is, liefde die een hoofd vol hooirollen, die getooid zijn met zwarte papavers voor elk kind dat geen kind is, is -
dus als ze pijn willen, dan ga ik door de pijn heen, als ze schaamte willen, dan ga ik door de schaamte heen, als ze verdriet willen, dan ga ik door het verdriet heen, maar alleen omdat ik wil dat de wereld mij leeft zodat ik haar verwachten en baren kan zoals ik denk dat zachtheid is.
Ik, ik ben de liefde en de liefde die doodt soms, ik, die altijd naar ijzer zal blijven ruiken, ben een blijvende bevlieging die vloekt met de tijd.
V
Het gaat niet om de vraag of we het niet willen. Het enige wat ertoe doet is of we het wel willen, of we het echt wíllen.
Het is aan ons, mensen met baarmoeders, mensen met voorraden rijpende eieren in de schaal van ons bekken, hoe groot we het wel willen ten opzichte van het niet willen laten worden in ons lijf, hoe scherp we op de snede van zwangerschap willen vrijen, hoe lang we in verwachting zullen zijn zonder kind, wanneer we een toestand onomkeerbaar vinden.
Ook als men niet snapt dat het niet onvoorzichtig maar onderzoekend is, dat het geen geweld maar hartstocht is, is het aan ons waar we het bloed laten kruipen en óf we het weer laten gaan
als we op onze knieën voor het bed zitten, ons hoofd op de rand van het matras op zoek naar tegendruk, terwijl we met onze heupen rondjes draaien boven een kom en het kind naar buiten lokken;
van links naar rechts, van rechts naar links, dalen we af in wat de vruchtbaarheid ons geeft:
een ontvangen dat ons kan ontmantelen zonder dat het fataal hoeft te zijn.