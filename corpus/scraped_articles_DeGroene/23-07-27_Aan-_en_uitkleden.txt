Aan- en uitkleden

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
27 juli 2023
FILM Barbie
Parfumerie Douglas is er als de kippen bij in mijn mailbox, ze weten natuurlijk dat ik naarBarbieben geweest. En nu wordt me gevraagd in 'de betoverende wereld van Barbie' te stappen. Roze nagellak, roze haarborstel, roze oogpotloden; ik begrijp niet goed of die bedoeld zijn voor poppen, meisjes of vrouwen. Is het plastic of echt? Een vraag die geen moment in je opkomt als je de film ziet. MetBarbiecreëerde regisseur Greta Gerwig een onverwacht subversieve hyperrealiteit.
Vanaf de eerste tonen is het raak. Het gerijpte stemgeluid van Helen Mirren becommentarieert als een soort David Attenborough het oertafereel dat zich bij het begin van de mensheid moet hebben afgespeeld: meisjes die met hun zachte babypoppen spelen als moedertjes in spe. De klanken van Strauss'Also sprach Zarathustrazwellen aan. Dit is een pastiche op de openingsscène van2001: A Space Odysseyvan Kubrick: aap ontdekt wapen, het begin van de ondergang van de mensheid.
De meisjes tutten, de trommels roffelen terwijl de camera langzaam omhoog zwenkt langs een monumentaal benenpaar, glad en lang, oneindig lang. Daar verrijst ze, een meer dan levensgroot vrijheidsbeeld, stevig verankerd op aarde, een en al wespentaille en buste, verpakt in adembenemend strapless badpak.Tadààààm!
Met de komst van Barbie breekt een zonnig matriarchaat aan en ik kan er niet over uit hoe grappig dat uitpakt. Zij die net nog zo moederlijk aan het wiegen en zogen waren, verscheuren brullend en schuimbekkend hun slappe poppen. Barbie regeert. En iedereen is Barbie, dat is het wonderbaarlijke. Tot in de teennagels verzorgd én slim, ze kunnen alles, ze krijgen de Nobelprijs voor de literatuur, ze houden van elkaar, en o ja, er is ook nog Ken, ontelbaar veel Kens, lekker geslachtloos en goedlachs. Waar wonen die eigenlijk? vraagt Barbie zich op zeker moment af.
Barbie! Was er vreemder speelgoed denkbaar? Wat kon je er anders mee dan aan- en uitkleden? Die typische roodgehakte plastic muiltjes aan de verbogen voetjes schuiven, haar neerzetten of voort laten trippelen, haar haren borstelen (ondoenlijk), proberen haar oorlelletjes te piercen met spelden. De transformatie die Gerwig een geharnaste vrouwtjespop laat doormaken, mede dankzij de verbluffende vertolking van Margot Robbie, doet lachen, huilen, joelen.
Deze Barbie krijgt pas zorgen aan haar mooie hoofdje als de 'echte wereld' binnen sijpelt. Het meisje dat de pop krijgt van haar moeder, werkneemster van de grote Barbie-fabriek, begint zich af te vragen waarom zij niet wat meer op Barbie lijkt. De clash die volgt tussen Barbie Land en de buitenwereld, waardoor Ken opeens een besef krijgt van de voordelen van het hebben van een penis en Barbie alsnog een dom wezentje dreigt te worden, is spectaculair én ontroerend.
MetBarbiemaakte Gerwig een superieure variant op die andere film waarin Robbie zich te midden van haar mede-Barbies in animerend uniform hult om te kunnen overleven op het grote wereldtoneel,Bombshell.
Marja Pruis
Nu te zien
Warner Bros. | Margot Robbie in Barbie