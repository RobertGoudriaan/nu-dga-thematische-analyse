Ultiem ongehoorzaam IdfaKroniek

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
2 november 2023
IDFA The Mother of All Lies
Ze wil niets liever dan een foto van zichzelf. Maar filmmaker Asmae El Moudir leeft als kind in een volksbuurt van Casablanca onder het toeziend oog van haar inwonende dictatoriale grootmoeder. Nauwlettend houdt deze in de gaten of niemand de regels overtreedt. Op de meeste vragen antwoordt ze met een dreigend: 'Sssssssht.' De enige foto in huis is van koning Hassan II.
Op de feestelijke religieuze nacht Laylat al-Qadr ontsnapt het kind Asmae en laaft ze zich aan de feestelijkheden. Ze bemachtigt een foto van zichzelf met het strand van Hawaï als fotostudio-achtergrond. Jezelf zien in een groter verband, dat jaagt ze eenmaal volwassen nog steeds na.
Met de documentaireThe Mother of All Liesis El Moudir ultiem ongehoorzaam. Samen met haar gepensioneerde vader bouwt ze de hele straat van haar jeugd na, inclusief huizen, winkels, poppetjes van klei en stof van buurtbewoners en familieleden. Grootmoeder is uiteraard niet te spreken over het poppetje dat haar representeert. Grootmoeder wil zichzelf niet zien. Het geheel is een uiterst precieze en ontroerende exercitie, geladen met eenzelfde intensiteit als het werk van toneelregisseur Milo Rau en toneelgezelschap Hotel Modern. Ook hier gebeurt het secure nabouwen om inzicht te krijgen in iets waar jaren over gezwegen is. En wisselt re-enactment zich af met de realiteit van hier en nu.
'Wanneer we ons iets herinneren, zetten we de versplinterde delen van onszelf weer in elkaar (zoals in het engelsre-member-ing)',lees ik bij Naomi Klein inDubbelganger,en El Moudir maakt van dit in elkaar zetten een groepsproces. De maquette van haar straat moet inzicht bieden in de nacht van 20 juni 1981 in Casablanca. En waarom haar buurmeisje Fatima nooit begraven kon worden. Ze nodigt ooggetuigen uit, haar vader, haar moeder, haar grootmoeder, allemaal buigen ze zich over de maquettes, allemaal herinneren ze zich nog iets.
Wat de filmmaker met licht voor elkaar krijgt in de studio waar ze werkt is een klein wonder. Een oude man die een brandend sterretje in de maquette houdt, haar vader die trots de verschillende lichtstanden laat zien. De horror verteld en nagespeeld in het licht van een bureaulamp. Een rood zwaailicht, discolichtjes, ze tonen het leven in de straat. Het spelen met dat licht is even onschuldig en vindingrijk als beladen en noodzakelijk.
Als een ooggetuige de neerdrukkende agressie trotseert, die de grootmoeder nog altijd inzet om ook in de filmstudio een zwijgen in stand te houden, leren we wat er die avond gebeurd is in de wijk, in de stad. Mét de buurtbewoners luisteren we en zien we hoe ze worden verbonden met hun geschiedenis. Dat koning Hassans regeerperiode de 'jaren van lood' wordt genoemd begrijp je nu.
Er is het zwijgen dat uit liefde gebeurt, maar het zwijgen uit angst moet overwonnen worden. El Moudir doet het met haar gemeenschap en laat ook haar dictatoriale en innerlijk gewonde grootmoeder niet achter: indrukwekkend.
Han van Wieringen
Zie ookhttps://idfa.nl
Insta Films | The Mother of All Lies