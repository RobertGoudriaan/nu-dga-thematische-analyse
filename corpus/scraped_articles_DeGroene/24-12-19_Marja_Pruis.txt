Marja Pruis

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
19 december 2024
Gisterochtend werd ik wakker met de gedachte aan mijn zus, vanochtend dacht ik aan mijn broer, toen aan mijn andere broer. Dat we elkaar zo weinig zien. Ik weet niet goed hoe daar verandering in te brengen. Onze ouders zijn er niet meer, daar begint het al mee. Toen mijn vader stierf, was ik 36 en niet in staat iets te zeggen op zijn begrafenis. Mijn oudste broer stuurde me de dag ervoor de tekst op die hij dacht uit te spreken, we hadden afgesproken dat ik wat ik had willen zeggen erin vlocht. Dat heb ik gedaan.
InHet liefdespaar van de eeuw,van Julia Schoch, heeft de verteller een doos waarin ze alle waardevolle dingen bewaart, zoals een brief, een sieraad, een kaartje. Ik weet wel wat ik in zo'n doos zou doen, maar ik heb 'm niet. Ik ben alles kwijt denk ik weleens. Ik heb van het eerste levensjaar van mijn dochter dag voor dag bijgehouden wat ze deed, hoe ze was, wat ik erover dacht, maar ik kan het boekje nergens meer vinden. Er stonden kleine getekende olifantjes op.
Ik weet nog wel wat mijn broer zei, maar niet meer wat ik zelf had willen zeggen. Het was iets met een zon en een maan, maar ik kan mijn vader nu niet meer op een rij krijgen met die planeten. Mijn broer vertelde hoeveel invloed onze vader op ons alle vier had, en gaf daar lieve voorbeelden van. Hij was achttien toen hij bijles economie gaf aan een meisje net in een ander deel van de buurt waar we woonden, en wist niet goed hoe hij het voor elkaar moest krijgen om ook buiten die lessen om met haar in gesprek te komen. Mijn vader suggereerde een stukje met haar op te lopen. Maar ik ben met de fiets, zei mijn broer. Je kunt toch lopen met je fiets aan de hand, sprak mijn vader.
Mijn vader dacht met ons mee, of we dat nu wilden of niet.
Het wonderbaarlijke van de intiemste verbintenissen in mijn leven is denk ik dat ze zo nadrukkelijk níet intentioneel zijn. En dat begon al met het gezin waarin ik opgroeide. Mijn ouders, mijn broers, mijn zusje, ze wáren er gewoon, ze zaten op die bank, ze hielden de badkamer bezet, ze zaten me in de weg. De vrienden die ik opdeed, ze zaten vóór me in de klas, ik fietste met ze op, ik zag ze iedere dag en als ik ze niet zag belde ik ze.
Er is een zinnetje in een verhaal van Alice Munro dat vaak door mijn hoofd speelt. Ze heeft het over iemand die uit een familie komt 'waar men alles zo serieus had genomen dat haar ouders gingen scheiden'. Ik denk dat ik veel van wat er in mijn leven gebeurde heb ervaren als een gelukkig toeval, een vorm van ongezocht geluk, te vanzelfsprekend aanwezig om serieus te hoeven nemen. Mijn meest intense vriendschappen werden geboren uit dagelijks contact, om niet te zeggen gedeelde werkzaamheden. Ik heb het doelbewust afspreken met iemand, om iets leuks te gaan doen, altijd een lastig concept gevonden.
Waarom heb ik het hierover, ik vraag het me af. Ik wilde over Twitter schrijven, X bedoel ik, dat ik daar van af moet. Het wordt tijd, dat zie ik zelf ook wel. Ik moet overstappen op iets nieuws, tegen mijn natuur in moet ik intentioneel gaan handelen. Ik merk hoe lastig het me valt. Twitter had een hoog onvermijdelijkheidsgehalte, ik koos het niet uit, het koos mij. Maar hoe kom je ergens van af dat je nooit serieus dacht te hoeven nemen? Hoe kan ik verder gaan zonder iemand van wie ik altijd dacht dat die er gewoon was?
'Blijven we elkaar wel altijd zien denk je? Blijven we altijd alles tegen elkaar zeggen zonder dat het treurig wordt?'
Emmanuel Carrère,Andere levens dan het mijne