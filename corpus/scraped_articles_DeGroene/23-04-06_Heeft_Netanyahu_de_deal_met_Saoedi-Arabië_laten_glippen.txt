Heeft Netanyahu de deal met Saoedi-Arabië laten glippen?

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
6 april 2023
Tel Aviv- Premier Netanyahu is zo druk met de wetshervorming die zijn positie zeker moet stellen, dat hij de kans om Saoedi-Arabië binnen te hengelen en misschien uiteindelijk de Abraham-akkoorden te laten ondertekenen heeft gemist - en dat kan gevaarlijk zijn. Israëls vijand nummer één, daarover zijn de meeste Israëliërs het eens, is Iran.
De Islamitische Republiek heeft nucleaire technologie voor kernwapens die in een vergevorderd stadium is. Al langere tijd voeren Israël en Iran een schaduwoorlog. Zo voerde Iran vermoedelijk de drone-aanvallen op aan Israël gelieerde schepen in de Perzische Golf uit en vernietigde Israël bij een aanval op Iran honderden drones. Iran steunt Hezbollah in Libanon en Hamas op de Gazastrook. Dus alle reden voor Israël om zo veel mogelijk landen in het MiddenOosten zijn kamp in te trekken om gezamenlijk het Perzische gevaar te neutraliseren.
Netanyahu gelooft heilig dat hij de man is die deze klus kan klaren. Hij is immers met hulp van de VS al diplomatieke betrekkingen met de Verenigde Arabische Emiraten en Bahrein aangegaan, de zogenaamde Abraham-akkoorden. Hij liet doorschemeren dat een deal met de Saoedi's in aantocht was. Hij wreef zich in de handen, want de door de VS bemoederde achterkamerrelatie tussen de twee landen groeide gestaag en op 9 maart gaf het koninkrijk als aftrap van de onderhandelingen zijn pittige voorwaarden: veiligheidsgaranties bij een Iraanse aanval, hulp bij het ontwikkelen van een civiel nucleair programma en minder beperkingen op de Amerikaanse wapenverkoop.
Veel tijd om erover na te denken kreeg Netanyahu niet, want nota bene een dag later bereikten de Saoedi's dankzij de bemiddeling van China een akkoord met Israëls aartsvijand, Iran. Dat is verbazingwekkend want SaoediArabië en Iran zijn regionale rivalen die in de langdurige burgeroorlog in Jemen tegengestelde partijen hebben gesteund. Saoedi-Arabië beëindigde de betrekkingen met Iran in 2016. Nu hebben ze beloofd om binnen twee maanden ambassades in elkaars landen te heropenen. Speelt Saoedi-Arabië dubbelspel en probeert het zowel Iran als Israël te vriend te houden? Of zal de deal de poging van de VS om Iran economische sancties op te leggen torpederen en Israël, het enige land in het Midden-Oosten dat de militaire strijd met Iran aangaat, van zijn regionale verdedigingsmuur ontdoen? Het hangt af van het aanbod van de VS en Israël aan de Saoedi's.