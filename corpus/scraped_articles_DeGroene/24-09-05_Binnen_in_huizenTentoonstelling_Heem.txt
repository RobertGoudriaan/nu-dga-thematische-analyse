Binnen in huizen Tentoonstelling Heem

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
5 september 2024
Wat en waar een thuis is, is voor iedereen anders. Het Fries Museum maakte er een groepstentoonstelling over, in het werk van Rory Pilgrim is het al jaren een rode draad.
Het staat er echt.Bij de tentoonstellingHeemin het Fries Museum is de eerste zin van de introductietekst: '"Heem" is een oerwoord voor een oerbehoefte die ons overal ter wereld verbindt.'
Het gaat het museum om het Engelsehome, het DuitseHeim, het Friesehiemdat naar 'thuis' verwijst. Er doemt een schrikbeeld op van rijtjeshuizen en een WhatsApp-groep voor de buurt. Oorlog, migratie en verlies 'belichten een andere zijde van het concept van thuis'.
Tot zover het wat ongelukkig geformuleerde begin van een goedbedoelde kleine tentoonstelling. Musea doen soms hun best aan te sluiten bij de sentimenten die spelen in de wereld buiten. Vijftien jaar geleden waren er meerdere tentoonstellingen over de Nederlandse identiteit, daarna ging en gaat het vaak over dekolonisatie. Nu is 'thuis' aan de beurt. In de tentoonstellingImagine Homein Het Noordbrabants Museum ging het dit voorjaar nog over de verbeelding van een thuis dat de kunstenaars gedwongen hadden moeten verlaten. Daar was soms poëtische en melancholische, maar ook politiek geëngageerde kunst te zien. Bij de grote Vermeertentoonstelling in het Rijksmuseum overheerste een benauwde blik op de zeventiende eeuw. Zo keek je dankzij de kunstenaar binnen in huizen van vroeger waarin jonge vrouwen brieven lazen, eten bereidden of muziek maakten. En dat terwijl vrouwen juist in Holland in die tijd relatief veel vrijheid hadden om naar buiten te gaan.
Het Fries Museum heeft uit eigen collectie werk van hedendaagse kunstenaars dat raakt aan het onderwerp 'thuis' bij elkaar gebracht. De tentoonstelling begint met twee foto's van een broedende zwaan op een nest in het Rengerspark in Leeuwarden. 'Zwanen bouwen nestjes' (ook dát staat er echt) is de enige toelichting van het museum bij deze werken. Fotograaf Charles Gombault (1880-1961) maakte de zwart-witfoto's waarschijnlijk in de jaren dertig. Het museum dateert ze per abuis vijftig jaar later, dat is gezien de sterfdatum van de fotograaf onmogelijk. Gombault was een vogelliefhebber, zo lees ik in een eerbetoon, en hij hield thuis meerdere vogels in kooien. Maar zijn eigen nesteldrang duurde nooit lang: hij veranderde zijn hele leven van woonplaats en kreeg acht kinderen bij drie verschillende vrouwen.
Fotografie blijkt vooralde suggestie van het thuisgevoel goed te kunnen overbrengen. Tussen 1997 en 2022 fotografeerde Ksenia Galiaeva (1976) haar ouders in hun zomerhuis in Rusland: dromerige foto's van de tuin, doorleefde kledingstukken aan de waslijn, volle tafels en heldere kleuren. Ze ensceneerde niets, toch noemde ze de serieUnreal Estate.Ze ziet de foto's als onwerkelijk, als een poging haar eigen herinnering en haar familiegeschiedenis te buigen naar haar eigen levensverhaal. Vorig jaar besloot ze de serie af te sluiten vanwege de oorlog met Oekraïne en omdat haar ouders te oud werden. In Leeuwarden hangt de foto van haar moeders verjaardag in 2005. Op de voorgrond zie je de tafel vol lege wijnglazen, een halfvolle fles wijn, een lege fles sterke drank, bloemen en taart. Daarachter haar vader, die zichzelf iets opschept, en haar moeder, aan de telefoon, lachend en bewogen. Inderdaad een herinnering om als beeld te koesteren, ongeacht wat er die dag verder gebeurde.
Een soortgelijke toe-eigening maakte Pink de Thierry in haar serieL'art du bonheurin 1983, waarbij ze met haar man en dochter tijdelijk huizen van andere gezinnen betrok. Op de foto's presenteert het gezin zichzelf als de perfecte familie uit een reclamefolder. Zo makkelijk is huiselijk geluk dus na te spelen.
Een stap dieper en verder in de zoektocht naar het geluksverhaal gingen Edgar Cleijne en Ellen Gallagher: met hun filminstallatieOsedaxuit 2010 daalden ze af naar de bodem van de Atlantische Oceaan. De analoge film toont een booreiland en vervolgens verschijnen wezens die onder water leven, deels als animatie. De osedax is een geslacht van borstelwormen dat al etend patronen maakt in de botten van gestorven walvissen, op de bodem van de oceaan. De diersoort werd pas in 2002 ontdekt. Gallagher en Cleijne zien in de tekens een parallel met de vergeten levensverhalen van de tot slaaf gemaakte Afrikanen die tijdens hun gedwongen tocht naar het Westen overboord werden gegooid of zelf sprongen.
Diezelfde openheid en ruimte voor ongehoorde stemmen is er in het werk van Rory Pilgrim. In het Fries Museum hangen twee van zijn schilderijen. Er is een paradijselijke bloemenweide, zo geschilderd alsof het twee pagina's zijn van een open boek: het suggereert deel te zijn van een groter verhaal. Op het schilderijLittle Fireszweeft een boot over de golven. Een mensfiguur met lange donkere vlechten en een donkere huid staat bij een visnet. Maar in plaats van een vangst binnen te halen, lijken de twee goudkleurige octopussen terug te gaan naar de zee. Een beeld dat me doet denken aan de illustraties bij bijbelverhalen zoalsJona en de walvisofDe wonderbare visvangst.Dat is geen toeval: Pilgrim was van huis uit anglicaan en koos er vanaf zijn tienerjaren voor om als quaker te leven. Het 'Religieuze Genootschap der Vrienden', zoals de quakergemeenschap zichzelf ook wel noemt, spelen een belangrijke rol in het werk van Pilgrim: zijn films en andere kunstwerken zijn niet alleen vaak het resultaat van een samenwerking met anderen, ze gáán ook over die gemeenschapszin.
In Landhuis Oud Amelisweerdheeft Pilgrim dit najaar een solotentoonstelling waarin 'thuis' ook centraal staat. Het heet geen retrospectief, maar er zijn wel oude en recentere werken samengebracht. Alhoewel de kunstenaar vorig jaar ook voor de Britse Turner Prize werd genomineerd is de in 1988 in Bristol geboren Pilgrim na zijn residentie aan De Ateliers in Amsterdam in 2010 nog steeds vooral in de Nederlandse kunstwereld aanwezig. In 2019 kreeg Pilgrim in Amsterdam de Prix de Rome voor zijn filmThe Undercurrent,waarin je een groep jongeren volgt die samen in een huis in Idaho wonen. Een film over klimaatverandering, zorg voor de aarde en voor elkaar, en waarin muziek - gecomponeerd door Pilgrim zelf - samen met het huis ruimte biedt voor overdenking en rust.
In het statige achttiende-eeuwse zomerhuis bij de Kromme Rijn begint de tentoonstelling met een statement. Pilgrim maakte een tekening die niet groter is dan de palm van een hand. De tekening heetTiny Houseen bestaat uit een potloodtekening in een paar lijnen van een huis zoals een kind dat tekent: een vierkant met een driehoek erop. Direct rondom die vorm is een gouden cirkel getrokken, daarbuiten dwarrelen groene blaadjes. Er is glitternagellak gebruikt. Binnen in het huis zitten twee kleine mensfiguren bij elkaar op de grond. Ze hebben iets in hun hand - telefoons. De grond waarop ze zitten bestaat uit blauwe golven, en in de hoek, naast het raam, staat een kastje dat lijkt op een tv.
Deze kleine tekening verbeeldt de geborgenheid die Pilgrim biedt met zijn kunst, het stijgende water de urgentie. Dit huis is geen specifieke plaats, geen vesting, het is een idee. Het is open, er is een raam, en buiten is de natuur. De tekening is ingelijst en staat op een speciaal hiervoor gemaakte houten drager in het midden van de kleine ruimte: een organische vorm met in dit geval meerdere uitstekende hoorns, in onbewerkt licht hout. Dit is gemaakt door kunstenaars Olga Micinska en Sophia Simensky, ook in de rest van de tentoonstelling verzorgden zij de elegante sokkels. Die nadruk op een detail zoals een ophangsysteem voor een schilderij of tekening is typerend voor Pilgrim: zo voelen ook de beelden zich thuis.
In de tentoonstelling zijn drievan Pilgrims films te zien, die bij elkaar zo'n twee uur duren.Violently Speakingdateert uit 2014: het is een samenkomst van beelden van steengroeven, New Yorkse transgender activisten en Britse tienermeisjes.The Resounding Bellis uit 2018 en hier komen twee groepen van verschillende generaties met elkaar in gesprek over levensvragen. En inRafts,gedraaid in 2020 tijdens de coronapandemie, liet Pilgrim mensen met 'verschillende ervaringen op het gebied van geestelijke gezondheid' openlijk praten over wat hun steun geeft. Ze dragen zelfgeschreven gedichten voor en een kamerorkest, waarin Pilgrim afwisselend meespeelt op harp en piano, speelt door Pilgrim geschreven muziek.
In de films zijn mensen vaak alleen aan het woord. De personages krijgen tijd om te aarzelen, de camera zoomt in op ongemerkt bewogen vingers, de gezichten en ledematen van onzekere tieners, en dan is er opeens toch een choreografie en knuffelen de tieners een boom. Het wederzijdse respect, de ruimte en religieus getinte liefde voor alles en iedereen kúnnen bij een gehaaste blik wat wollig overkomen. De zelfgeschreven gedichten inRaftszijn soms even tenenkrommend. Maar de mensen, hun uitspraken en bewegingen zijn zo liefdevol in beeld gebracht, er is zo veel tijd aan besteed, en de zorg voor de toekomst van de aarde en de natuur zo oprecht en terecht, daar kun je onmogelijk lacherig over doen.
Pilgrim maakt bovendien prachtige tekeningen en schilderijen, met soms een knipoog ondanks de ernstige boodschap. Het schilderijThe Horse Has The Purseis qua compositie gebaseerd op een middeleeuwse kerstscène, maar in plaats van een kind is er een muzieknoot te bewonderen. En het paard heeft inderdaad een handtas meegebracht. Eén ruimte in de tentoonstelling is gevuld met gekleurde plastic tasjes. Er staan ouderwetse tv's in het midden, een tijdlang dé randvoorwaarde voor een thuisgevoel. Ondanks de plastic soep die aan de tasjes kleeft, weet Pilgrim ook hier verbinding en zorg te suggereren. Uit sommige zakjes groeien kamerplanten die de museummedewerkers in leven moeten houden.
Zo makkelijk is huiselijk geluk dus na te spelen
Fries Museum, Leeuwarden | Edgar Cleijne & Ellen Gallagher, Osedax, 2010. Filminstallatie bestaande uit gegraveerde box, bank, 16mm-projectie, glasplaatprojectie en diverse prenten