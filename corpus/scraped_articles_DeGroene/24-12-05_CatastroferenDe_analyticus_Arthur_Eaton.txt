Catastroferen De analyticus Arthur Eaton

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
5 december 2024
Psycholoog en filosoof Arthur Eaton beantwoordt levensvragen van lezers. Deze week: Ik heb steeds vaker last van angstige gevoelens. Hoe kan ik hiermee omgaan?
Beste J.,
Wat vervelend om te horen dat je last hebt van angstige gevoelens. Ik denk dat ik wel begrijp wat je bedoelt. Angst voelt vaak als een onbehaaglijk gevoel van naderend onheil; een soort knagend idee dat er iets helemaal mis zal gaan. Het komt meestal 's nachts op, en soms merk je het ook fysiek: bijvoorbeeld door druk op de borst, oorsuizen of plotseling zweten.
In de psychoanalyse wordt angst gezien als iets fundamenteels: een innerlijke spanning die wijst op conflict. Dit kan bijvoorbeeld een conflict zijn tussen hoe we ons vanbinnen voelen en wat de buitenwereld van ons verwacht. In deze tijd, waarin alles zo met elkaar verweven is - werk, privé, sociale verplichtingen - lijkt het soms onmogelijk om aan die buitenwereld te ontsnappen. Een vervelend WhatsAppbericht van een collega blijft je de hele avond achtervolgen, of je voelt de druk om nog snel die ene e-mail af te maken voor je gaat slapen. We kennen het allemaal.
Zo kan het gebeuren dat dingen die eigenlijk klein zouden moeten zijn, in ons hoofd ineens veel groter worden. Dit wordt ook wel 'catastroferen' genoemd. Kleine zaken worden dan tot onrealistische proporties opgeblazen, of je stelt je voortdurend het zwartste scenario voor. Sommige psychologen zien in dat laatste precies de kern van al onze angst: doordat we ons als mensen een voorstelling kunnen maken van de toekomst, zijn we angstige wezens. Hoe het ook zij, angst maakt dingen die vanzelfsprekend en eenvoudig zouden móeten zijn, juist beladen en onzeker.
Wat ik je wil meegeven is het volgende: angst is een heel menselijke ervaring. Het is geen ziekte of afwijking. Het is iets waar we allemaal vroeg of laat mee te maken krijgen. Het heeft geen zin om het te pathologiseren of af te keuren. Wel vraag ik me af waarom je juist nu deze angstige gevoelens ervaart, J. Maak je je zorgen over de toekomst? Ik denk dat je niet de enige bent. Of is er toch niet iets in je persoonlijke leven dat de gevoelens heeft aangewakkerd? Soms helpt het om je angsten in de tijd te plaatsen, om ze te begrijpen.
Je vraagt om een tip. Naast leren mediteren, je telefoon uit de slaapkamer houden en duidelijke grenzen stellen tussen werk en privé, wil ik je ook een andere suggestie meegeven: een oud boek van een Chinese filosoof uit de vierde eeuw voor Christus, genaamd Zhuang Zi. DeZhuangziis een verzameling korte verhalen, bijna gedichten, waarin de auteur op een slimme en speelse manier laat zien hoe relatief alles is. Het is een handboek voor relativeren.
De tekst bestaat uit korte verhaaltjes over ijdele keizers, gekke monniken, reusachtige vogels, pratende bomen en andere vreemde figuren. Het zijn een soort sprookjes, en je moet ervan houden, maar het centrale idee van het boek is krachtig: alles in de sociale wereld is een verhaal dat we onszelf vertellen. Dat klinkt een beetje postmodern, maar uiteindelijk is deZhuangzieen zeer hoopvol boek. We hebben altijd de mogelijkheid om de verhalen die we onszelf vertellen te herzien, en om rust te vinden in onszelf. Het is een van mijn favoriete boeken, en in de Nederlandse vertaling van Kristofer Schipper leest het als een vierhonderd pagina's tellend prozagedicht van Lucebert.
Met vriendelijke groet, Arthur
Heb je ook een brandende levensvraag?
Mail dan een korte brief naaranalyticus@groene.nl