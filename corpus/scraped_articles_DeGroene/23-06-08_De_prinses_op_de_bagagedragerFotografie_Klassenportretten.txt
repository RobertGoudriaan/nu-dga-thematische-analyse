De prinses op de bagagedrager Fotografie Klassenportretten

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
8 juni 2023
MetSchool: Verliefd, verveeld, verslapenpresenteert Fotomuseum Den Haag klassenfoto's van de afgelopen 150 jaar. Het ongemak dat iedereen wel kent van dit fotomoment, is voelbaar.
'Vanmorgen kwamen we allemaalerg blij op school want er wordt een foto van de klas gemaakt die een herinnering voor ons zal zijn die we ons leven lang zullen koesteren, zoals de juf ons vertelde.' Zo begint de zevenjarige ik-persoon Nicolas zijn eerste verhaal over zijn leven, verhalen die zijn verzameld inLe petit Nicolas.René Goscinny schreef het boekje eind jaren vijftig, Jean-Jacques Sempé maakte de tekeningen. Het groeide uit tot een klassieker, zowel voor Franse kinderen als voor Nederlandse middelbare scholieren in hun eerste lessen Frans.
Wanneer Nicolas begint te vertellen over zijn leven, het leven op school, met zijn vriendjes en de juf, is het maken van de jaarlijkse klassenfoto dus de eerste gebeurtenis die hij beschrijft. Het project loopt uit op chaos, zoals vrijwel alles in het leven van Nicolas: Geoffroy weigert het marsmannetjeskostuum uit te trekken dat hij van zijn vader kreeg, Alceste, het jongetje dat steeds aan het eten is, morst jam op zijn hemd en moet dus op de achterste rij gaan staan en de klasgenoten beginnen elkaar enthousiast in elkaar te timmeren.
Hoewel het meestal iets minder dramatisch zal zijn verlopen als in het verhaal van Goscinny, was (en is) het maken van de klassenfoto een ritueel dat miljoenen, miljarden mensen jaarlijks moeten hebben meegemaakt gedurende de hele schooltijd. Een evenement dat onrust veroorzaakte: over welke kleren er gedragen zouden worden, over wie waar moest staan en over wanneer je met je ogen moest knipperen. En dan moesten er soms ook nog losse portretfoto's komen van alle leerlingen apart.
De juf van de kleine Nicolas had gelijk: naast de onrust levert dit ritueel ook een herinnering op die waardevol zal blijken. In eerste instantie vooral een praktische herinnering voor de ouders en docenten, handig voor het koppelen van namen aan gezichten. Maar later wordt het ook een hulpmiddel voor de gefotografeerden zelf: met wie zat je toen ook alweer in de klas, hoe leuk was die leuke jongen nou echt, hoe zagen die pestkoppen er ook alweer uit? En, misschien wel de belangrijkste vraag: wie was je zelf?
Fotomuseum Den Haagheeft voor de tentoonstellingSchool: Verliefd, verveeld, verslapenfoto's verzameld die bekende en onbekende fotografen maakten op allerlei Nederlandse lagere en middelbare scholen, van 150 jaar geleden tot nu. De meeste foto's zijn gemaakt als onderdeel van een reportage. Zo fotografeerde Ellen Kok in 2002 kinderen tijdens de Franse les voor haar boek over een jaar op het Minkema College in Woerden, maakte Neville Keasberry honderd jaar geleden foto's van de Neutrale Lagere School op Java en legde Justin Jin in 2004 de zestienjarige 'Roderick' vast tijdens de geschiedenisles in zijn school in Bussum, als onderdeel van een project waarbij Jin drie zestienjarigen een halfjaar volgde met de camera.
Deze foto's zijn min of meer thematisch geordend, waardoor zwart-wit en kleur, groot- en klein-formaat foto's en klassieke en hedendaagse scholen door elkaar lopen. Alleen leden van de koninklijke familie zijn als kind al belangrijk: we zien de achtjarige prinses Beatrix op de bagagedrager in De Werkplaats, de experimentele school van Kees Boeke in Bilthoven, en prins Claus maakte vele jaren later een foto van zijn oudste zoon tijdens de rekenles in 1974. Van sommige foto's is de fotograaf onbekend en vrijwel alle kinderen in beeld zijn anoniem, of hooguit met een voornaam aangeduid.
Die anonimiteit is begrijpelijk: het gaat de fotografen doorgaans niet om een specifiek kind. De kinderen zijn figuranten, het gaat hun om het weergeven van de schoolroutine. Dit is hoe onze kinderen hun dag besteden, vertelt de foto. Dit is hoe ze hun eerste jaren doorbrengen, en daarmee: dit is wat volwassenen in Nederland een verstandige manier vinden om ons nageslacht op de toekomst voor te bereiden. In een reportage voorVoguein 2000 door het fotografenduo Blommers & Schumm was het zelfs de titel van het project:Power of Youth: Ode aan de generatie die de wereld gaat veranderen.De serie bevatte twintig portretten van leerlingen van de Openbare Scholengemeenschap Bijlmer in Amsterdam-Zuidoost, close-up portretten met vaag op de achtergrond een schoolbord.
Een fotograaf in de klas kan onmogelijkundercover. Een enkele keer staat er één leerling centraal, zoals een jongetje dat voor straf in de hoek moest staan dat Violette Cornelius in 1961 fotografeerde. Maar ook daar is de boodschap algemeen: dit is hoe wij ongehoorzaamheid straffen. Ook hier ligt de regie bij de school. Een fotograaf in de klas betekent voor de leerlingen nog grotere surveillance: niet alleen op dat moment, door hun docent en door de fotograaf, maar ook voor onbepaalde tijd daarna, op die foto.
De enige manier om aan die beklemming te ontkomen is de camera verstoppen. Zo maakte Raimond Wouda in 2006 voor zijn projectSchoolfoto's waarbij hij de camera neerzette op plekken op school waar de scholieren hun eigen regie bepalen - in de kantine, op het schoolplein, tijdens het schoolfeest - en bediende hij de camera van een afstandje. Ook dat zijn geen plekken waar je als scholier jezelf kunt zijn: de groepsdynamiek neemt de regie over. En die is niet per se makkelijker te gehoorzamen. Het ongemak dat je voelde over hoe je je moest gedragen, wat je wel of niet moest doen en dragen, is voelbaar op de foto's.
De tegenhangers hiervanzijn de klassieke klassenfoto's. De staatsieportretten zoals die bij de kleine Nicolas werden gemaakt, zoals ze ook in Theo ThijssensSchoollanduit 1925 worden beschreven, en zoals Dana Lixenberg ze in opdracht van het Haagse museum onlangs nog maakte, geven openlijk toe dat er een regisseur in het spel is. Alle kinderen en hun meester of juf kijken naar de fotograaf. Van die klassenfoto's heeft het museum er zo'n honderd bij elkaar gehangen. Ze hangen zij aan zij aan een muur, zeven rijen hoog, ongeveer op chronologische volgorde, en allemaal op ongeveer gelijke grootte afgedrukt.
Ze komen uit regionale archieven, uit musea en van individuele bruikleengevers. Het museum deed vooraf een oproep om zelf klassenfoto's in te sturen. Aan de slechte reproductiekwaliteit te zien is daar enthousiast op gereageerd, ze zijn door de eigenaren gefotografeerd, niet altijd even scherp, en de flits is soms nog zichtbaar op de reproductie. Maar afgezien van op de foto zichtbare specificaties over welke klas of school het gaat, is er geen informatie over waar de foto's vandaan komen, uit welke tijd, welke regio, school, laat staan dat we weten wie erop staan.
En dat terwijl de foto's in de eerste plaats moeten hebben gefungeerd als identificatiemiddel, zodat elke leerling als in een encyclopedie met gezicht en voortgang te volgen was. Zodat de kinderen niet alleen een naam maar ook een gezicht hadden. De foto's waren nooit bedoeld om getoond te worden aan een groter publiek.
Nu heeft het museum gekozen voor een formele, vaag kunstzinnig aandoende benadering. De klassenfoto's zijn allemaal even groot gereproduceerd, de muur is daardoor een vormstudie in algemene tijdsbeelden. Je ziet de opvattingen over hoe je kinderen over een klas verspreidt veranderen - tafels in rijen achter elkaar of andere opstellingen - net als de opvattingen over hoe je ze aankleedt: mode, uniforms. Vooral zie je het verschil in opvatting over hoe je een goede klassenfoto maakt.
Toch is het teleurstellend dat het museum het hierbij laat, terwijl de algemene gegevens gezien de herkomst van de foto's niet ingewikkeld te vinden waren. Een kleine historische introductie op het fenomeen was ook niet overbodig geweest. De geschiedenis van de schoolfoto is geen vast onderdeel van de fotogeschiedenis, wel een intrigerende subcategorie. Wanneer kwam de fotograaf voor het eerst in de Nederlandse klassen? Wat was de belangrijkste reden voor het maken van de foto's, wat deden de scholen ermee? En wat is de historische waarde ervan? Anne Frank kennen we vooral dankzij de schoolfoto's die er van haar waren, om maar een voorbeeld te noemen.
Maar ook als artistiek statementis de presentatie niet overtuigend. Zelfs Bernd en Hilla Becher vermeldden bij hun inventarisaties van industriële gebouwen waar de foto's genomen waren. Er zijn meerdere kunstenaars die de klassenfoto gebruikten in hun werk. De Franse fotograaf Christian Boltanski werkte meermaals met schoolfoto's. VoorGymnasium Chasesvergrootte hij bijvoorbeeld de 24 gezichten die waren vastgelegd op een klassenfoto uit 1931 van een joods gymnasium in Wenen - 24 gezichten die de oorlog waarschijnlijk niet hebben overleefd.
Filmmaker en fotograaf Steve McQueen benaderde de klassenfoto op een heel andere manier. In 2019 liet hij alle 76.000 leerlingen van alle groep 3-klassen in Londen fotograferen door een door hem geïnstrueerd fotografenteam van het Tate Modern. McQueen ging uit van de klassieke klassenfoto-opstelling waarbij iedere leerling direct in de lens kijkt. Hierdoor werd het project encyclopedisch: hij maakte een momentopname van alle schoolgaande zes- en zevenjarigen van een wereldstad in 2019. Daarmee verdween de willekeur die in Den Haag overheerst. Helaas zijn McQueens foto's niet te zien in Den Haag of zelfs maar genoemd.
Eén prachtige toevoeging maakt de tentoonstelling alsnog verrassend, dat zijn deClassroom Video Portraitsvan de Britse fotograaf Julian Germain. Hij maakte de afgelopen twintig jaar in meer dan twintig landen klassenfoto's. Terwijl hij zijn technische camera bediende, en de kinderen had overtuigd dat ze een halve minuut lang stil moesten zitten zodat hij meerdere foto's met een relatief lange sluitertijd kon maken, zette hij ook een videocamera aan. Die filmde niet alleen het stilzitten - iets wat de jonge scholieren verbazingwekkend goed lukte - hij liet de camera ook nog even lopen als de fotomodellen mochten ontspannen. Wat volgt is een ontlading. Sommige kinderen beginnen meteen te roepen en te schreeuwen, anderen kijken toe of gaan nog even op in hun eigen wereld. De fotograaf combineerde hier de klassieke klassenfototechniek en de verborgen camera van Wouda.
Germain had het met die leerlingen beter getroffen dan de schoolfotograaf van de kleine Nicolas: die laatste was na alle consternatie stilletjes vertrokken, een foto kwam er niet. De herinnering die de juf had beloofd zou niet in beeld gevangen zijn. Gelukkig kon Nicolas het ons allemaal navertellen, tijdens die eerste Franse lessen. Ik zie me nog zitten.
Met wie zat je toen ook alweer in de klas, hoe zagen die pestkoppen er ook alweer uit?