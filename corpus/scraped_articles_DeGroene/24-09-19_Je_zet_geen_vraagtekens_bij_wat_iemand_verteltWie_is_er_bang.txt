'Je zet geen vraagtekens bij wat iemand vertelt' Wie is er bang voor de vertrouwenspersoon?

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
19 september 2024
Organisaties moeten in 2024 verplicht een vertrouwenspersoon aanstellen als de Eerste Kamer instemt met een Arbowet-aanpassing. Dat lijkt een goed idee. Tot je de training 'Vertrouwenspersoon in één dag' volgt.
'Huggen? Iedere keerdat je elkaar ziet?' vraagt de trainer bezorgd bij het voorstelrondje. Ze schudt ongelovig haar hoofd. Mijn medecursist, een vrouwelijke directeur talentontwikkeling bij een internationale start-up met een paar honderd mensen in dienst, glimlacht verontschuldigend - haar glamoureuze Zoom-achtergrond steekt af bij onze wit gesausde kantoormuren en systeemplafonds. 'We werken allemaal hybride, dus als we elkaar dan zien, geven we een hug. Echt niemand schudt hier nog handen.' Er ontspint zich een discussie over hoe het dan moet met werknemers op het autistisch spectrum. 'Geen probleem, we hebben hier juist heel veel neurodiversiteit, je voelt gewoon aan of iemand het niet wil.' De cursusleider is nauwelijks gerustgesteld. 'Ik vind het wat hoor, dat knuffelen de norm is, want dan moeten mensen die dat niet willen dat iedere keer expliciet laten weten.'
En dan moet de online training 'Vertrouwenspersoon in één dag' van ArboNed nog beginnen. De deelnemers: twee dames van middelbare leeftijd die voor een ict- en een administratiekantoor werken, een gemeenteambtenaar, de talentmevrouw en ik. Ik heb me wel als journalist bekendgemaakt maar laat in het midden of ik erover ga schrijven: ik vertel naar waarheid datDe Groeneals organisatie ook bezig is om iets in te richten en dat ik deze training zie als een oriëntatie: misschien is het iets voor mij.
Wel is het zo dat ik eerder een stuk inDe Groenepubliceerde over verontrustend veel onterechte beschuldigingen van grensoverschrijdend gedrag, waar veel reacties van gedupeerden op kwamen; een aantal daarvan riep vragen op over de rol van de vertrouwenspersoon.
Zo was er de mailvan een jonge werknemer van 29 jaar, die ik hier maar even Jasper noem. Na zijn master begon hij aan een traineeship: vier dagen per week gedetacheerd bij een overheidsinstelling en één dag trainingen, opdrachten en borrels met medetrainees - jonge slimme mensen die net als hij ambitieus waren, maar ook nog graag terugvielen op wat studentikoze gezelligheid. 'Ik ben niet zo'n groepsmens, maar dit voelde vertrouwd', vertelt hij als ik hem bel. 'Ik was blij met de groepsapp waarin we van alles konden delen.'
Tot hij na een paar maanden door zijn begeleider 'met een smoes naar kantoor werd gelokt'. Daar zat de vertrouwenspersoon op hen te wachten: er waren beschuldigingen van stalking tegen hem binnengekomen van twee vrouwelijke medetrainees. Stalking? Jasper schrok zich een ongeluk, maar wist ook onmiddellijk waar dit over ging: de nieuwe trainee die hij via LinkedIn een berichtje had gestuurd. Het was een onschuldig berichtje geweest, zoals hij ze vaker naar nieuwe mensen stuurde. Zoiets van: 'Hoi, ik zag dat je nieuw bent bij het bureau, ik zit er ook net een paar maanden en zie op je profiel dat je interessante dingen hebt gedaan - zou ik wel meer van willen weten. Zullen we een keer een koffie doen?' Hun werk bestaat voor een groot deel uit netwerken. Aanvankelijk antwoordde ze: 'Wat een leuk berichtje en ja dat kunnen we wel een keer doen. Of misschien digitaal?'
Ze kletsten verder via WhatsApp over het traineeship - dat zij het allemaal best veel vond. 'Misschien vond ik haar diep vanbinnen wel leuk, maar ik was daar niet mee bezig. Ook omdat ons contact doodbloedde: ze wilde toch niet afspreken, we zouden elkaar wel bij een borrel spreken. Dat was het.'
Tot hij een appje kreeg van een andere vrouwelijke trainee met wie hij al contact had. 'Ze stuurde een boos berichtje omdat ze van dat meisje had gehoord dat ik haar lastigviel. Ik mailde dat ik me van geen kwaad bewust was: dat ik het gewoon leuk vond om contact te hebben met mede-trainees en geen romantische bijbedoelingen had, maar als ik haar dat gevoel had gegeven, dat dat me speet. Daar reageerde ze boos op. En ik werd daar weer boos van. Niet dat ik haar heb bedreigd of zo. Ik heb alleen gezegd dat ik het bizar vond dat er uit het niets dit soort insinuaties achter mijn rug werden gedaan die mijn reputatie op het spel zetten.'
Een week later zat hij bij de vertrouwenspersoon. Hij wilde vertellen wat er volgens hém was gebeurd: maar dat was niet de bedoeling. Stalking werd niet getolereerd, daar viel niets aan uit te leggen. Hij kreeg een contactverbod en een officiële waarschuwing.
Opvallend aan Jaspers verhaal is de rol van de vertrouwenspersoon. En om die vertrouwenspersonen is momenteel veel te doen omdat bij de Eerste Kamer een door de Tweede Kamer goedgekeurd wetsvoorstel voorligt, dat werkgevers met meer dan tien werknemers verplicht een vertrouwenspersoon aan te stellen. Dat zou grensoverschrijdend gedrag tegengaan.
Toch is er ook kritiek op de wet. De verplichting heeft bijvoorbeeld tot gevolg dat er behoorlijk wat nieuwe, slecht of ongetrainde vertrouwenspersonen
de werkvloer op komen. De wet stelt namelijk geen enkele verplichting qua opleiding. Alleen al in aanloop naar de nieuwe wetgeving nam het aantal vertrouwenspersonen dat zich bij de Landelijke Vereniging van Vertrouwenspersonen (lvv) aanmeldde in vier maanden tijd met een kwart toe tot bijna vijfduizend eind april. Om lid te worden van de lvv moeten vertrouwenspersonen gecertificeerd zijn (en dus een geaccrediteerde basisopleiding van vijf dagen hebben gevolgd en het landelijk examen hebben afgelegd). Maar een kersvers aangestelde vertrouwenspersoon kan ook aan de slag zonder enige vorm van scholing, of zoals ik deed, met een online opleiding van één dag.
Dat kan de zaak meer kwaad doen dan goed, zegt Caroline Raat, expert op het gebied van misstandenonderzoek en rechtsbijstandsverlener. 'Want het is gecompliceerd werk waarvoor je kennis moet hebben van wetgeving, arbeidsrecht, psychologie en gespreksvoering en waarvoor je heel veel moet oefenen. Anders kan er een hoop misgaan.' Zoals gebeurde bij Jasper. Want een vertrouwenspersoon is vooral een luisterend oor en mag niet zelfstandig actie ondernemen, niet zonder melder een gesprek met de beschuldigde voeren en al helemaal geen formele maatregelen treffen zoals iemand een contactverbod opleggen of officiële waarschuwing geven. Los van het feit dat ook de werkgever de melding via de vertrouwenspersoon niet voetstoots had mogen aannemen, maar had moeten laten onderzoeken.
Het gaat vaker mis.Zo haalde de rechter afgelopen juni een streep door een ontslag op staande voet bij een automatiseringsbedrijf vanwege ondeugdelijk werk van de vertrouwenspersoon. Het ingebrachte verslag van het gesprek met de anonieme melder van seksueel grensoverschrijdend gedrag was zo vaag, dat het volgens de rechter onbruikbaar was. Maar erger: de vertrouwenspersoon deed daarna zelf het onderzoek naar de beschuldigde. Dat kwam het bedrijf op een flinke uitbetaling aan de beschuldigde te staan.
Iets vergelijkbaars gebeurde vorig jaar september bij InHolland. Ook hier ging de vertrouwenspersoon onbedoeld haar boekje te buiten. De zaak was aangespannen door een teamleider die in 2022 geconfronteerd werd met een aantal (volgens de rechter) 'zeer algemeen geformuleerde' en anonieme meldingen van collega's uit haar team die een onveilige werkomgeving ervaarden en hun leidinggevende beschuldigden van grensoverschrijdend gedrag: Ze 'pakt haar rol niet'. Er wordt over de teamleden 'heen gewandeld'. Ze ontvangen 'verschillende boodschappen' en ervaren 'veel negativiteit', lopen bij kritiek 'tegen een muur op' en iemand voelt zich 'als een klein kind' en voelt zich 'bang'. Zonder wederhoor of onderzoek naar de juistheid van de klachten werd een verbeterplan opgesteld waarna de vertrouwenspersoon enkele maanden later bij de klagers checkte of de leidinggevende verbeteringen liet zien. Hetgeen niet het geval was: het was in hun optiek alleen maar erger geworden.
Net als in de automatiseringszaak constateerde de rechter hier dat de klachten vanwege de anonimiteit niet alleen veel te vaag waren en dat er geen wederhoor en onderzoek naar de juistheid van de klachten had plaatsgevonden, maar ook dat de meldingen niet gaan over grensoverschrijdend gedrag maar over functioneren - wat niet het werkterrein van een vertrouwenspersoon is. De evaluatie van het verbetertraject had evenmin door de vertrouwenspersoon gedaan mogen worden. Het kostte de hogeschool ruim twee ton aan vergoeding vanwege 'ernstig verwijtbaar handelen'.
Dorianne Broekman, advocaat integriteit en arbeidsrelaties en extern vertrouwenspersoon, ziet dit in haar arbeidsrechtpraktijk 'toch wel regelmatig misgaan'. Dan worden vertrouwenspersonen 'ingezet' bij klachten over het functioneren van een leidinggevende of collega. 'Terwijl een vertrouwenspersoon er uitsluitend is om een melder bij te staan en te adviseren bij klachten over grensoverschrijdend gedrag.' En omdat niet altijd helder is wat grensoverschrijdend is - 'er is een groot grijs gebied' - is het lastig voor beginnende vertrouwenspersonen om daarin te opereren, denkt ze. Wat ook niet helpt 'is dat werkgevers tegenwoordig bij een melding zo krampachtig reageren dat ze zich niet realiseren dat het verhaal van de vertrouwenspersoon altijd eenzijdig en subjectief is en dat ze nooit alleen op basis daarvan disciplinaire maatregelen mogen nemen'.
Over de taken en subjectieve blikvan de vertrouwenspersoon gaat het ook bij de training Vertrouwenspersoon in één dag. We krijgen een 'handig ezelsbruggetje' dat ons moet helpen herinneren waartegen we ons wel en niet dienen aan te bemoeien: ipad, dat staat voor intimidatie, pesten, agressie en geweld en discriminatie. 'Dus conflicten en functioneren? Daar kun je niets mee', zegt de trainer, behalve doorverwijzen naar een mediator bijvoorbeeld. Op de PowerPoint-dia staan cijfers van de Nationale Enquête Arbeidsomstandigheden van tno: vier procent heeft weleens te maken met ongewenste seksuele aandacht, vijf procent met pesten en maar liefst een kwart heeft een conflict met een collega of zijn leidinggevende.
Als ik moeilijk kijk, vraagt de trainer: 'Is dat lastig voor je, Daphne?' Ik vraag of je een conflict ook als pesten kunt ervaren en of functioneren en gedrag altijd zo makkelijk te scheiden zijn? 'Soms is dat ook lastig', geeft ze toe. Zelf heeft ze het bij de politie gezien, waar onterecht de discriminatiekaart werd getrokken. 'Iemand met een Aziatische achtergrond moest assessment doen voor een leidinggevende functie, maar bleek niet assertief genoeg. Die gooide het op discriminatie. Zoiets kan natuurlijk, maar hier was het uit het assessment gebleken. Zijn verweer was: "Ja, maar bij ons gaan we anders met elkaar om en daarom ben ik het niet geworden."'
We gaan door naar de volgende, wederom eenduidige casus, 'bedoeld om de discussie op gang te brengen': een leidinggevende legt zijn arm om de schouder van een werknemer. Wat denken we daarvan? De een vindt het niet zo'n probleem, de ander heeft het zelf meegemaakt en moet niets hebben van 'losse handjes van de baas'. Mij lijkt het afhangen van de omstandigheden. Mis. De grens wordt bepaald door de eigenaar van de schouder, dat is de norm. 'Als die het grensoverschrijdend vindt, dan is dat zo; dan is dat het vertrekpunt.' (Die mantra zal deze training nog een keer of twintig vallen.) De groep knikt. Ik vraag of dat betekent dat het dan ook echt zo ís. De trainer corrigeert: 'De vertrouwenspersoon doet niet aan waarheidsvinding, hij is partijdig en staat naast de melder.'
We kijken gezamenlijk een uitzending vanDe Monitoruit 2018 over grensoverschrijdend gedrag. Daarin vertelt ambtenaar André Horstink dat hij is weggepest bij de gemeente Kampen. En hoe hij zich bevestigd voelt door de vertrouwenspersoon die zegt: 'Maar André, jij bent gepest.' Als we de uitzending bespreken, vraag ik me hardop af hoe je dat als vertrouwenspersoon kunt zeggen als je niet aan waarheidsvinding doet. Moet je dan niet voorzichtiger zijn? Ja, vindt de trainer, eigenlijk wel. 'Je kunt beter zeggen: goh, dat klinkt alsof je gepest bent. Hoe kijk jij daarnaar?' Is ook dat niet te sturend? 'Je bént ook partijdig. Je zet geen vraagtekens bij wat iemand vertelt en gaat niet zeggen: joh, dat moet je zo niet zien. Vragen stellen mag, maar niet zo dat de ander het gevoel krijgt dat je twijfelt aan zijn verhaal.'
Later zoek ik uit hoehet juridisch zit. Sinds 2006 is de 'omgekeerde bewijslast' inderdaad opgenomen in de Wet gelijke behandeling, maar dat heeft betrekking op seksueel grensoverschrijdend gedrag en geldt voor de werkgever, niet voor de beschuldigde werknemer. Bovendien moet het nog steeds aannemelijk gemaakt worden. Dus als de melder plausibel kan maken dat er seksuele intimidatie heeft plaatsgevonden, moet de werkgever (dus niet de beschuldigde) bewijzen dat dit niet zo is, dan wel duidelijk maken dat hij er alles aan gedaan heeft om seksuele intimidatie op de werkplek te voorkomen. Een werkgever is namelijk verplicht om voor een veilige werkplek te zorgen.
Voor andere vormen van grensoverschrijdend gedrag - voorheen ook wel aangeduid met het minder beladen en feitelijk juistere 'ongewenst gedrag' - geldt dit niet. Mogelijk ligt daar de kiem van de toename van onterechte beschuldigingen van grensoverschrijdend gedrag, die advocaten eerder inDe Groene(nummer 27 van 3 juli jl.) signaleerden. Zowel Dorianne Broekman als Caroline Raat, maar ook de lvv, ziet dat werkgevers voor elke vorm van ongewenst gedrag het containerbegrip grensoverschrijdend gedrag gebruiken en zó paniekerig reageren op meldingen dat ze vaak zonder verder onderzoek of wederhoor het subjectieve verhaal van de vertrouwenspersoon voor waar aannemen.
Zoals in Jaspers geval. Stalking valt onder seksueel grensoverschrijdend gedrag. Maar dat betekent niet dat een melding daarover niet eerst onderzocht moet worden voor een werkgever maatregelen treft. Jasper voelde zich 'zonder proces terechtgesteld', vertelt hij. Hij heeft er spijt van dat hij zelf niet naar de andere vertrouwenspersoon van het traineebureau is gegaan.
Het is de vraag of die hem had willen helpen. Onder vertrouwenspersonen woedt een discussie over de vraag of ze er ook voor de beschuldigden zijn. Dat zou onveilig voelen voor toekomstige slachtoffers, vindt bijvoorbeeld ook ArboNed. De lvv pleit inmiddels voor een aparte 'begeleider beschuldigde', die anders dan de vertrouwenspersoon wel 'meer ruimte heeft om vraagtekens te plaatsen' bij het verhaal van degene die hij bijstaat.
Volgens Raat is dit nonsens en ze vindt het ernstig dat nieuwe vertrouwenspersonen dit geleerd wordt. De Arbowet verplicht de werkgever om zowel de melder als de beklaagde veiligheid en begeleiding te bieden; een 'begeleider beschuldigde' is een eigen verzinsel en werkt nog meer in de hand dat de beschuldigde op voorhand gezien wordt als dader.
Op de website van een van de grootste opleiders van vertrouwenspersonen, Van Oss en Partners, geeft de directeur Marcel van Oss nota bene zelf een voorbeeld van hoe dat werkt - terwijl hij op de lijn van de lvv zit. 'Neem nou de beschuldigde die wel inzag dat zijn hardnekkige gewoonte om iemand makkelijk aan te raken (arm op de schouder, enzovoort) voor de ander heel belastend was, maar maakt dit hem dan tot een dader van seksuele intimidatie?' Toch kreeg hij een officiële waarschuwing van de gemeentesecretaris. Waardoor de beschuldigde zich op zijn beurt slachtoffer voelde van de gemeentesecretaris. 'Hij voelde zich vogelvrij in de organisatie en zeer onveilig.'
De man kreeg een 'begeleider beschuldigde' maar had liever een vertrouwenspersoon gehad, omdat dit minder had aangevoeld alsof hij een dader was. Toch houdt Van Oss net als de lvv de functie van vertrouwenspersoon graag 'schoon', schrijft hij. Ondanks het feit dat hij hoort dat er ook vertrouwenspersonen zijn die vinden dat hij met zo'n tegenstelling onnodig 'polariseert'. In hetzelfde stuk blijft Van Oss overigens spreken van 'lastgever' als synoniem van beschuldigde, waarmee hij suggereert dat die toch in ieder geval altijd een klein beetje dader is.
De cursisten vragen zichondertussen af wat ze kunnen verwachten: gaat het straks storm lopen of hebben ze ook tijd om bijvoorbeeld de voorlichtingstaak over een veilige werkomgeving te volbrengen? Een onderwerp dat heel summier aan bod komt. Uit ervaring weet de trainer dat je op ongeveer één melding per jaar moet rekenen in een organisatie met zo'n honderd werknemers. 'Vaak hebben melders stille verwachtingen en hopen dat jij het gaat oplossen. Ze klagen bijvoorbeeld over een leidinggevende die schreeuwt, en dan vraag ik: "Heb je er al iets van gezegd?" Meestal is het antwoord: "Nee." Mensen vinden het eng om elkaar face to face aan te spreken. Ze hopen en denken dat ik dat als vertrouwenspersoon voor ze ga doen, maar zo gaat het niet. Ik kan het gesprek met ze oefenen, of er eventueel bij zitten. De grootste valkuil voor vertrouwenspersonen is het zelf willen oplossen.' Precies waar het bij Jasper, InHolland en het automatiseringsbedrijf misging.
Daarom moeten we volgens de trainer te allen tijde proberen te voorkomen dat mensen een formele klacht indienen, want dat is meestal nadelig voor de klager. 'Iemand raakt dan bijna altijd beschadigd en dan gaan partijen vaak uit elkaar. Dus alles moet gericht zijn op het informele circuit.' En ze presenteert een escalatieladder, met bovenaan een gesprek met hun leidinggevende en helemaal onderaan een formele klacht.
Volgens Raat suggereert de escalatieladder een volgordelijkheid die niet bestaat en kan dat advies een regelrechte ramp veroorzaken. 'Bovendien druist het in tegen de mensenrechten. Je mag altijd direct een klacht indienen als je getuige bent van een misstand. Als je het advies krijgt dat je eerst met allerlei mensen binnen het bedrijf in gesprek moet, kan dat desastreuze gevolgen hebben.' Het valt haar ook op dat in mijn training bij de meldkanalen die genoemd worden buiten het bedrijf, de belangrijkste er niet tussen staat: het Huis voor Klokkenluiders. Al komt die later wel apart aan de orde.
Tel daar de 'platgeslagen, versimpelde casuïstiek' bij op en het gebrek aan oefenen, onduidelijkheid over de geheimhoudingsplicht - 'die is wettelijk niet geregeld' - en je moet volgens haar concluderen dat het vak veel te ingewikkeld is voor zo'n korte cursus. Ze hoopt dat de wet vanwege die gebreken niet door de Eerste Kamer komt. Bovendien pleit ze voor een post-masteropleiding voor vertrouwenspersonen van een maand of drie. Fouten als die met Jasper worden dan waarschijnlijk minder snel gemaakt.
Inmiddels heeft Jasper een andere, 'leukere' baan. Weliswaar was het meisje dat hij gestalkt zou hebben een week na de beschuldiging met de noorderzon vertrokken en dacht hij dat hij het met het andere meisje had bijgelegd. Maar toen bij de leiding bekend werd dat ze weer contact hadden gehad, kon hij direct een vaststellingsovereenkomst tekenen. Wat hij, totaal overrompeld, deed. Hij kan er nog steeds niet bij dat een collega je zomaar voor de bus kan gooien, zonder dat iemand gaat onderzoeken of het waar is wat ze zegt. 'Ik had nooit gedacht dat zoiets kon in Nederland. Dat je zonder proces veroordeeld kan worden - dat heeft me wel anders doen kijken naar het leven. Ik snap ook een jaar later niets van het huidige beleid: de manier waarop er nu sociale veiligheid wordt gecreëerd, werkt paradoxaal genoeg juist een enorme onveiligheid in de hand. Ook voor niet-beschuldigden. Want het kan dus iedereen overkomen.'
Jasper heet in werkelijkheid anders