In China is de kimono taboe

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
1 september 2022
Beijing- Pas had een meisje uit de Chinese toeristenstad Suzhou een leuk ideetje om nog meer volgers te krijgen. Ze liet zich filmen met een blonde pruik op en een gebloemde roze kimono aan, waardoor ze sprekend leek op een hoofdfiguur uit een Japanse tekenfilmserie. Daarna werd ze, wachtend in een rij voor een Japans restaurant, door de politie betrapt op het dragen van antinationale klederdracht. 'Je bent Chinese en je draagt een kimono?' zei een ordehandhaver. 'Ben je wel een Chinese?' Haar delict: 'Ruzie stoken en problemen veroorzaken', een mistige beschuldiging die actievoerders en dwarsliggers tot vijf jaar in de cel doet belanden.
De kimonodraagster werd vijf uur lang verhoord. De politie nam het corpus delicti in beslag, wiste de beelden op haar telefoon en keerde die binnenstebuiten. Volgens mao√Østische traditie werd ze gedwongen een zelfkritiek te schrijven. Miljoenen mensen zagen de video van haar arrestatie voordat de censuur ingreep.
Het is niet het eerste kimono-incident dit jaar. Eerder werd een Chinese toerist de toegang tot een natuurpark geweigerd omdat ze een typisch kledingstuk van de Japanse vijand droeg. 'De Japanners hebben je voorouders vermoord', kreeg ze toegeroepen, 'maar jij draagt nog altijd hun kimono. Jij bent geen Chinese. Donder op!' China grossiert tegenwoordig in fel nationalisme. Vraag het bijvoorbeeld maar aan de bestuurders van Miniso. Dit Chinese bedrijf in huishoudelijke artikelen en elektronica moest zich uitputten in excuses omdat het een Japans aandoende marketingcampagne had gevoerd. Of vraag het aan de 27 Chinezen van een staatsuitgeverij die gestraft zijn voor de 'tragisch lelijke' illustraties in een rekenboekje voor het basisonderwijs. Jongetjes met verwrongen gezichtjes trekken aan meisjesrokjes, een van hen heeft een tatoeage op zijn been, een ander iets wat op een bobbeltje in zijn broek lijkt: allemaal illustraties die volgens de onderwijsinspectie 'het zonnige beeld van China's kinderen niet correct weergeven'. Chauvinisten spraken op de sociale media van 'culturele vernietiging', die het werk zou zijn van westerse infiltranten in het onderwijs.
De nationalistische paranoia wordt van hogerhand steviger gestimuleerd dan ooit. Nu het met de Chinese economie slecht gaat dreigt voor de Communistische Partij haar bron van legitimatie weg te vallen. In plaats daarvan valt partijleider Xi Jinping steeds meer terug op het nationalisme. Dat maakt de geesten ook rijp voor een aanval op Taiwan.