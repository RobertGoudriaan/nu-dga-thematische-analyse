Stelen van God Hoe hebzucht een deugd werd

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
11 juli 2024
Trekken de superrijken zich steeds meer terug op hun 'eiland', dan staat hun volgens economisch historicus Guido Alfani 'de hooivork' te wachten. 'We zijn in een hebzuchtcrisis beland.'
'Zijn hier ook miljonairsaanwezig?'vraagt de gespreksleider van de debatavondHow Rich Is Too Rich?in de Rotterdamse Arminiuskerk uitdagend aan de zaal. Aarzelend gaan er twee handen omhoog. Als het publiek hen aankijkt alsof er op de houten banken rondom het orgel twee aliens zitten, zegt een van hen: 'Maar ik ben gewoon rijk, niet extreem.' En tenslotte zijn ook zij gekomen voor de lezing van de Italiaanse economisch historicus Guido Alfani naar aanleiding van zijn boekAs Gods Among Men: A History of the Rich in the West(2023). Hierin ventileert hij niet malse kritiek op de positie van desuper-rich,die als fiscale nomaden hun kapitaal wegsluizen naar belastingparadijzen en hun politieke invloed en privileges kunnen aanwenden om hun belangen te behartigen.
Is dat ethisch en democratisch? luidt de hamvraag op het podium. Het antwoord is natuurlijk nee, als je de rijkdom van de mondiale één procent afzet tegen de toenemende sociaal-economische ongelijkheid in de wereld. Hun CO2-uitstoot is bovendien meer dan die van de wereldwijd armste zestig procent. 'We hebben het in de politiek over een bestaansminimum, maar waarom gaat het niet over een bestaansmaximum?' roept iemand uit het publiek. Kun je macht en kapitaal eerlijker over de aardbol verdelen? Verplaatsing van kapitaal van de Gobal North naar de Global South? Alfani zegt: 'Dat is te simpel. Extreem rijken zijn er ook in Brazilië, India, en in Afrika.'
Wel is hij groot voorstander van de oplossing van bekende economen zoals Joseph Stiglitz of Thomas Piketty, die vinden dat bezit boven een bepaalde hoeveelheid via erfenis niet zou moeten mogen en multimiljonairs en miljardairs over hun inkomsten en vermogen keurig belasting dienen te betalen, zoals ook de Amerikaanse beweging Patriotic Millionaires pleit voorfair tax.
Alfani is hoogleraar aan de Bocconi Universiteit in Milaan en doet al langer dataonderzoek naar economische ongelijkheidstrends. Voor zijn boek focuste hij zich op de steenrijke elite als 'een aparte categorie', waarbij hij keek naar patronen in het verleden en het heden: hoe in de westerse samenleving individuen of families in de afgelopen duizend jaar hun fortuin opbouwden, waarom zij floreerden, of ten onder gingen, en hoe er in de samenleving tegen hun positie werd aangekeken. 'Ik heb geen probleem met rijk worden, ik kijk als historicus niet normatief naar particuliere kapitaalconcentraties over een lange periode', zegt hij in de lobby van Bilderberg Parkhotel op de middag voorafgaand aan zijn lezing in de kerk. Een vriendelijke, onopvallende man van eind veertig die zijn thee met een koekje nauwelijks aanraakt. 'Dat vond ik binnen de wetenschap een onderbelicht studieonderwerp.'
Verwacht van zijn boek geen human interest vol sappige anekdotes over de leefstijl van deze 'goden' - over decadente party's, tragische ongevallen tijdens de jacht, verslavingen aan drank, drugs en seks, extreem spenderen of gepsychologiseer over wat rijkdom met iemands karakter doet - daar is genoeg over gepubliceerd in roddelbladen of in biografieën over de adel, industriële tycoons of familiedynastieën. Wel verweeft hij hun verhalen in de grote lijn van zijn onderzoek, en die illustreren de oorsprong van rijkdom. De meesten zijn in de afgelopen eeuwen rijk dankzij erfenissen; dat waren voornamelijk de edelen die in het netwerk van koningshuizen verkeerden.
In de Vroegmoderne Tijd verwierven mannen grote fortuinen met trans-Atlantische handel - in de Gouden Eeuw liep de Nederlandse Republiek daarin voorop - of met alles rond de opkomende industrie. 'In dergelijke perioden probeerden kooplieden, ondernemers en financiers doorgaans hun nieuwverworven rijkdommen te gebruiken om te proberen zich in te voegen in de oudere elites - en hun rijkdom door te geven aan hun kinderen en kleinkinderen', schrijft Alfani. Het vermogen vermeerderde zich meestal generatieslang, soms ook verbraste een malafide zoon het hele familiekapitaal door spilzucht en slechte investeringen.
Zijn onderzoek geeft nieuwe inzichtendie hem zelf hebben verrast. Hij nam als bijna vanzelfsprekend aan dat de inkomenskloof voornamelijk voortkwam uit de economische groei door het vroegkapitalisme. Wat hij echter ontdekte is dat de ongelijkheid over een periode van zo'n zeven eeuwen altijd is toegenomen. 'Dit heeft waarschijnlijk meer te maken met politieke en institutionele structuren, met de inrichting van staatsinstellingen die werden gedomineerd door beperkte en enigszins graaiende politieke elites. Ook in de pre-industriële tijd richtten de begrotingssystemen van de staat zich op de belangen van een bepaalde economische elite, die vaak overlapte met de politieke elite.'
In die ontwikkeling van toenemende ongelijkheid wijst hij in zijn boek op grofweg twee historische breuken: de pest in de veertiende eeuw en de twee wereldoorlogen in de twintigste eeuw - toen nam de opwaartse beweging van het vermogen van de rijken en ultrarijken af. Hij toont een grafiek met op de tijdsbalk een fors dalende curve in die periodes. 'De Zwarte Dood vaagde tussen 1347 en 1352 zo'n beetje de halve bevolking van Europa weg, en vernietigde daarmee de facto het menselijk kapitaal. Dat pakte relatief voordelig uit voor de stedelijke arbeiders en de kleine pachtboeren; zij kregen door het algehele tekort aan werkkrachten de kans om hogere lonen en gunstige contracten van werkgevers en landeigenaren te eisen. Ook waren zij beter in staat onroerend goed te verwerven, omdat ze zelf meer inkomsten genereerden en de rijken meer land hadden geërfd dan ze konden dragen en dat gingen verkopen.'
Die curve buigt na zo'n honderd jaar weer af naar boven, totdat de twee wereldoorlogen in de vorige eeuw opnieuw dood en verderf zaaiden onder miljoenen Europeanen. Niet alleen mensen, maar ook steden en fysieke rijkdom werden vernietigd en door aanhoudende hyperinflatie in het interbellum verdampte kapitaal. 'Oorlog en geweld veroorzaken nivellering - iets wat vaker in de geschiedenis gebeurde, maar niet op zó'n gigantische schaal als in de eerste helft van de twintigste eeuw', zegt hij.
Geweldexplosies vonden te allen tijde ook regelrecht tegen de bezittende klasse plaats, wanneer het volk te veel leed onder bittere armoede en het aangejaagd door ideologische leiders in opstand kwam, zoals de onhoudbare macht van de geperverteerde adel leidde tot de Franse en de Russische Revolutie. Alfani laat zien dat de positie van rijken door de eeuwen heen altijd al is onderkend als problematisch. Wantrouwen tegen de elite is een constante in de geschiedenis.
'In de Middeleeuwen werd rijkdom beschouwd als intrinsiek zondig, als stelen van God. Hebzucht was een ondeugd. Althans, dat gold vooral voor grote handelaren en bankiers, want de adel was gezuiverd van kritiek omdat hij paste in Gods plan waarop de organisatiestructuur van de samenleving gebaseerd was', zegt hij. 'Die perceptie begon te veranderen vanaf ongeveer de vijftiende eeuw, toen de groep "gewone" rijke mensen door handel zo groot werd, dat ze niet langer als een aberratie gezien kon worden. Het idee ontstond dat er een specifieke rol voor hen was weggelegd: de gemeenschap helpen in tijden van crisis, als er oorlog, hongersnood of een epidemie uitbrak.
De gedachte was: je hebt ze nodig, ze zijn nuttig', legt hij uit. 'Er werd een beroep gedaan op hun omvangrijke geldreserves, waardoor hoge bedragen de staatskas invloeiden of de rijken gunstige leningen aan burgers en kleine koopmannen gingen verstrekken. De hogere klasse kreeg de kans om zich sociaal te manifesteren, door hun geld te investeren in publieke werken. Zo transformeerden zij hun privé-rijkdom in een publiek voordeel. Maar dat was niet structureel en impliceerde tevens een claim op de macht, het recht om te regeren.'
Een voorbeeld daarvan is het beroemde geslacht De' Medici in Florence, de grondleggers van het internationale bankwezen en toonaangevend op het gebied van kunst en architectuur. Naast hun weelderige paleizen vol kunstverzamelingen liet de familie ook bibliotheken en scholen bouwen. Een vorm van een sociaal contract dat in de westerse wereld wortelde, ook in de periode waarin zeer rijke patriciërs hun fortuin verdienden met internationale handel en financiën. 'Als zij niet bereid waren om op eigen kracht bij te dragen aan de gemeenschap, dwongen overheidsinstellingen hen ertoe door belastingen op inkomens en erfenissen te verhogen. De deelname van de grote ondernemers aan de financiering van oorlogsinspanningen tijdens de eerste helft van de twintigste eeuw is bijvoorbeeld historisch gezien niet te onderschatten.'
De gulle giften kwamen zeker nietalleen voort uit altruïsme, zegt Alfani nuchter. Hun motivatie was ook puur eigenbelang: hun ziel redden of voorkomen dat anders 'de hooivork' in hun gezicht belandde. En dat brengt hem op de status quo van de huidige 'één procent', die hij in het licht plaatst van de eeuwenlange plicht van de gefortuneerden om als sterkste schouders in tijden van crisis het lot van de zwakken te verlichten. 'We hebben nu een dik probleem, in het globaliseringstijdperk raken de superrijken steeds meer losgezongen van hun maatschappelijke verantwoordelijkheid. Behalve dat ze belasting ontwijken of ontduiken, pakken zij niet langer hun sociale rol zoals zij deden gedurende vele eeuwen: in een crisis meebetalen aan de rekening.'
Hij noemt de kredietcrisis, die de bankwereld en financiële instellingen in 2008 zelf veroorzaakten maar waarbij de overheden opdraaiden voor de economische schade. Of de corona-epidemie: de overheden compenseerden uit de schatkist van de staat, gevuld met belastinggeld, de gedupeerde ondernemers of de culturele sector. De EU en ngo's investeerden miljarden in het ontwikkelen van een vaccin tegen covid. Er wordt nauwelijks meer een oproep aan de rijken gedaan om vanuit plichtsgevoel een financiële bijdrage te leveren, hoewel dat wel is gebeurd tijdens deze grootschalige gezondheidsnoodsituatie. Het resultaat bleek zeer teleurstellend. 'Dat is pijnlijk: het aloude sociaal contract dat diep is geworteld in de westerse cultuur is in het laat-kapitalisme afgebrokkeld.'
De oorzaak van deze transformatie is bekend: het Angelsaksische economische model, opgekomen in de jaren tachtig onder Margaret Thatcher, ging vanaf begin jaren negentig mondiaal domineren. De waarde van het bestaan aan de top liep parallel met de pieken of dalen op de internationale handelsbeurzen. Hebzucht werd een deugd.
De categorie die Alfani heeft bestudeerd transformeerde van samenstelling: 'oud geld' maakte plaats voor nouveau riche, een vergaarbak van vastgoedboeren, internetondernemers, techgiganten, topvoetballers, popsterren en filmsterren, steenrijk en met een status die hun toekomt volgens nieuwe normen. Zij verzamelen huizen, vastgoed, land, eilanden, plezierjachten, voetbalclubs, kunst of allerlei groteske spullen, en leiden een hofleven zoals de aristocratie vroeger deed. Slechts weinigen, zoals Bill Gates of Warren Buffett, schenken in navolging van Andrew Carnegie, de Rockefellers of J.P. Morgan vanuit het aloude adagium noblesse oblige kolossale bedragen aan goede doelen. Hoewel je de ware omvang van liefdadigheid niet weet, zegt Alfani. Echte filantropen lopen er niet mee te koop, zij geven in stilte hun geld weg.
Zeker, zegt hij, er is zich een mondiale aristocratie aan het vormen die zich terugtrekt op hun eigen 'eiland'. 'Dat wil zeggen: het is geen homogene groep, maar ze delen met elkaar bepaalde drijfveren, doelen en ervaringen. Plekken in de wereld waar ze elkaar ontmoeten, op vakantie gaan, de scholen voor hun kinderen. Elkaar de bal toespelen. Hun gevoel van onaantastbaar zijn. Uit statistieken blijkt dat zij vaak rijkdom hebben geërfd.'
En 'wij' hebben dat allemaal laten gebeuren, zegt hij met verbazing. 'We hebben hun een rocksterstatus gegeven, lijken hun machtspositie meer te tolereren dan vroeger, eigenlijk sinds religie heeft plaatsgemaakt voor het neoliberalisme, de nieuwe ideologie van de zonde, en met nieuwe goden. Rijken zijn altijd omgeven geweest door bewondering, alsof hun succes uniek is en ze niet gewoon ook veel geluk hebben gehad. De superrijken van nu zijn een soort helden geworden.'
Waarom heeft die cultuur zo kunnen gedijen? En echt niet alleen in de westerse wereld. De oligarchen in Rusland of in China zijn een overtreffende trap van kleptomanie. Alfani heeft zich in zijn zoektocht geografisch beperkt tot de westerse wereld om de eenvoudige reden dat hij als historicus geen kennis genoeg heeft over de nietwesterse wereld, en als onderzoeker niet beschikt over cijfermateriaal uit die contreien.
In zijn boek wijst hij erop dat de positie van de happy few in de westerse wereld verband houdt met hun invloed op de politiek of via allerlei kanalen en gremia die zich onttrekken aan de democratische arena. Complexe financiële constructies zijn bijvoorbeeld mogelijk door een gebrek aan harde regelgeving en wetten, of in elk geval door het onvermogen tot strenge controle op het naleven ervan - ook in democratieën zoals Nederland. En dat voedt weer het wantrouwen in de politiek. 'In sommige landen, bijvoorbeeld in Italië en Amerika, speelt geld een prominente rol in het verkrijgen van politieke macht. Of besluiten magnaten zelf de politiek in te gaan. Berlusconi was een voorloper van Trump', zegt hij, met enige schaamte. 'Dat we dát hebben gepikt.'
Politiek gezien uit hij geen standpunt, en ook veroordeelt hij de superrijken niet. Hij constateert als wetenschapper dat het huidige politieke en economische systeem faalt om de toegenomen ongelijkheid in bezit en vermogen te verkleinen. 'Het kapitalisme deed het goed', zegt hij, 'toen er een ideologische competitie was met het communistische systeem. In de periode na de Tweede Wereldoorlog bouwden we in West-Europa de verzorgingsstaat op, met progressieve belastingschalen. Dat zorgde voor een balans tussen arm en rijk. Het is een unieke periode van vooruitgang, de standenmaatschappij verdampte, welvaart werd breder verspreid, de maatschappij meer egalitair met betrekking tot gelijke kansen en toegang tot economische en politieke besluitvorming. Een proces dat al eerder inzette, vanaf eind negentiende eeuw.'
Hoe rijk is té rijk?- de centrale vraag in de Arminiuskerk. 'Nou ja', zegt Alfani, 'ik kan niet een bepaald bedrag noemen.' Hij vindt dat overheden hogere belastingen moeten afdwingen bij de top van de welvaartspiramide. Maar dat is geen pleidooi voor terugkeren naar de jaren zestig, zeventig van de vorige eeuw. 'Toen was het toptarief van de belasting voor echt niet heel hoge inkomens - onder de miljoen - in sommige landen zeventig procent. Dat smoorde het vrije ondernemerschap en leidde tot kapitaalvlucht. Nu staan we op een kruispunt: willen we de kloof tussen arm en rijk in de wereld vergroten, of kiezen we voor een gelijkwaardiger systeem. De geschiedenis leert ons dat we eerst naar ons begrotings- en belastingstelsel moeten kijken, omdat die altijd de ongelijkheid hebben bevorderd.'
Een historicus doet geen voorspellingen over de toekomst. Maar uit patronen in het verleden valt volgens hem wel een boodschap te destilleren. De pessimistische: de anti-elitekritiek is in de westerse wereld sinds de coronacrisis sterk toegenomen, en komt uit de hoek van rechtspopulisme. 'Daar kan veel onrust uit voortkomen.' Het woord burgeroorlog wil hij niet in de mond nemen, ook al toont de geschiedenis aan dat hiervoor de ingrediënten aanwezig zijn. Maar ook zegt hij: als we naar het verleden kijken, besef je dat de samenleving veel meer kan veranderen dan we denken als we midden in een crisis zitten, die hij betitelt als de hebzuchtcrisis. Of: normverval in de héle samenleving. 'De band tussen de superrijken en de gemeenschap, die ook van hén is, moet weer versterkt worden.'
Tot slot kan hij het niet laten om, als Italiaan, te verwijzen naar de mooie binnensteden in zijn land, die immers zijn ontstaan toen rijke families paleizen en liefdadigheidsinstellingen lieten bouwen, hun bijdrage leverden aan de bouw van kerken en opdrachten gaven aan kunstenaars en architecten. De toeristen trekken er nu 's zomers in drommen door de straten en bezoeken de kerken en musea, waar de middenstand een dikke boterham aan verdient.