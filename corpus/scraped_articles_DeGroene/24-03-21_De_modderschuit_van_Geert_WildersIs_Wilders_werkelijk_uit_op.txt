De modderschuit van Geert Wilders Is Wilders werkelijk uit op een stabiel kabinet?

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
21 maart 2024
De geschiedenis van de PVV als partijorganisatie is één groot experiment. Nu de partij op het punt staat mee te regeren wordt pijnlijk duidelijk wat de consequenties zijn van dat 'model van de toekomst', de ledenloze partij.
'De PVV, die bestaat helemaal niet. De auteurs hebben zich beziggehouden met een illusie', zo steldeVolkskrant-journalist Ariejan Korteweg gekscherend bij de presentatie van de bundelWilders gewogen: 15 jaar reuring in de Nederlandse politiek.In de voorgaande maanden had ik deze bundel samen met Gerrit Voerman, directeur van het Documentatiecentrum Nederlandse Politieke Partijen, geredigeerd. Verschillende gerenommeerde wetenschappers hadden we bereid gevonden om bijdragen te schrijven over onder meer de ideologie, het electoraat, de stijl en het parlementair optreden van de PVV. En nu hoorden we dat het allemaal voor niks was geweest.
Natuurlijk was de stelling van Korteweg ironisch bedoeld, maar tegelijk was zij op dat moment niet heel ver bezijden de waarheid. Op het moment dat de bundel verscheen, in september 2019, was er inderdaad nauwelijks nog iets over van de PVV. Bij de in juni gehouden Europese Verkiezingen had de partij het slechtste resultaat uit haar geschiedenis gehaald, nadat eerder dat jaar ook de ProvincialeStatenverkiezingen al flink zetelverlies hadden opgeleverd. In de Tweede Kamer speelden Wilders en de zijnen nog maar weinig klaar, de meeste PVV-fracties in de gemeenteraden en Provinciale Staten leidden een vegeterend bestaan. Van een klassieke partijorganisatie met ledenvergaderingen, afdelingen, een jongerenafdeling en een wetenschappelijk bureau was in verste verte nog geen sprake. Wilders bleef het enige lid van de partij en was van niet van zins dit te veranderen.
Zo nu en dan was hij te bewonderen in de Tweede Kamer maar de rest van de tijd verbleef hij op zijn zwaarbeveiligde gang op het Binnenhof waar slechts mondjesmaat buitenstaanders werden toegelaten. Van de 'niet-leden' die bij de partij waren betrokken leek niemand zich verantwoordelijk te voelen voor enige vorm van communicatie: de telefoon werd niet opgenomen, mails bleven onbeantwoord en op de website van de partij werd de bezoekers zes jaar na dato een fantastisch 2013 gewenst. Toen de bundel in 2019 uitkwam wees alles op een spoedig einde. 'Het verhaal van Wilders is wel een beetje over', zo had politiek commentator Peter Kee in het radioprogrammaSpraakmakersal geconcludeerd. 'Forum voor Democratie troeft hem aan alle kanten af.'
Hoe anders lijkt de situatie nu. Met 37 zetels is de PVV verreweg de grootste fractie in de Tweede Kamer geworden. In de formatie voor een nieuw kabinet heeft Wilders de sleutel in handen gekregen. Ineens is de vraag niet meer wat Wilders na zijn politieke leven in hemelsnaam moet gaan doen, maar veeleer welke vorm zijn kabinet moet krijgen en hoeveel ministers hij mag leveren. Alle tegenwerking en schroom van andere partijen hebben tot dusverre alleen maar geleid tot een verdere, spectaculaire stijging in de peilingen. Een volgende monsterzege bij de Europese Verkiezingen in juni kan de PVV bijna niet meer ontgaan. Waar Forum voor Democratie tegenwoordig maaltijdboxen verkoopt, verwelkomt de PVV de bezoekers op de vernieuwde website met een triomfantelijk 'PVV de grootste. PVV-stemmers bedankt.' Achter het kopje vacatures staan advertenties voor speechschrijvers, persvoorlichters, fotografen en meerdere beleidsmedewerkers.
Toch, wie iets verder kijkt, ziet een partij die achttien jaar na haar oprichting oogt als een verbouwereerde puber die na een extreme groeispurt ineens als slungel door het leven moet gaan. Niemand, maar dan ook werkelijk niemand, had deze monsterzege een jaar geleden voor mogelijk gehouden. Na een korte opleving bij de Tweede-Kamerverkiezingen van 2021 was het alweer een tijdje bergafwaarts aan het gaan met de PVV. Zowel bij de Provinciale-Statenverkiezingen van 2023 als bij de gemeenteraadsverkiezingen van 2022 had de PVV flink verloren.
Verschillende PVV'ers doken ineens op bij andere partijen zoals het Tweede-Kamerlid Lilian Helder die zich bij de BoerBurgerBeweging aansloot en europarlementariër Machiel de Graaff die aanmeerde bij de Renaissancevloot van Baudet. De fractie in de Tweede Kamer bood een tamelijk ingeslapen beeld en maakte steeds minder gebruik van alle parlementaire middelen die haar tot beschikking stonden, zoals het stellen van Kamervragen of indienen van moties. Zelfs de ooit onvermoeibare
Wilders leek het wat rustiger aan te doen. Waar hij vroeger de hele wereld afreisde om te spreken over de gevaren van de islam, beperkte hij zich afgaande op zijn Twitter-account nu voornamelijk tot welverdiende zonvakanties op Bonaire.
Dat de partij de eigen toekomst niet al te optimistisch inschatte bleek wel uit de kandidatenlijst voor de Tweede-Kamerverkiezingen van 21 november 2023. Deze telde nog slechts 45 kandidaten, vijf minder dan bij eerdere TweedeKamerverkiezingen. Daardoor beschikt de partij nu over slechts acht reservekandidaten, waarvan er twee bovendien reeds in de Eerste Kamer zitten. Algeheel maakte de lijst de indruk van een stagnerende partij. Van de allereerste, negen leden tellende PVV-fractie uit 2006 stonden er zeven weer op een verkiesbare plaats. Niet alleen Wilders maar ook Fleur Agema, Martin Bosma, Dion Graus, Barry Madlener, Raymond de Roon en Teun van Dijck behoren daardoor inmiddels tot het parlementaire meubilair. Andere hooggeplaatste kandidaten hebben er eveneens al een hele carrière in de partij opzitten zoals Léon de Jong, Alexander Kops, Vicky Maeijer, Marjolein Faber en Gidi Markuszower. Lager op de lijst waren de meeste plaatsen gereserveerd voor PVV'ers die al jaren actief waren in gemeenteraden en Provinciale Staten, functies die veel van hen bovendien combineerden. De op drie geplaatste Rachel van Meetelen, een uitbaatster van een poffertjeskraam, moest de schijn van vernieuwing ophouden.
Kort na de verkiezingenpubliceerde deNRCeen interview met twee uitgetreden Utrechtse  PVV'ers dat aantoonde dat de partijorganisatie nog steeds van het niveau houtjetouwtje is. De Utrechters David Bosch en Sjors Nagtegaal, die de partij vertegenwoordigden in gemeenteraad en Provinciale Staten, liepen leeg over het gebrek aan enige begeleiding en communicatie, het ontluisterende amateurisme en het merkwaardige wantrouwen tegenover iedere poging om contact met andere PVV'ers in het land te zoeken. App-groepen werden van hogerhand verboden, net als het gebruik van een uniform PVV-lettertype, de campagne moest uit eigen zak worden betaald en de kandidatenlijst werd van de ene op de andere dag overhoopgegooid. 'Qua organisatie is er niks', 'allemaal los zand', concludeerden de beide dissidenten. Ze zagen het niet gebeuren dat de PVV ooit bewindspersonen kan leveren. 'Die zijn niet te vinden.'
Het verhaal van de twee Utrechtse PVV'ers kwam grofweg overeen met de bevindingen van mijn eigen onderzoek naar de PVV als partijorganisatie dat was gepubliceerd inWilders gewogen. Mijn interesse in het onderwerp was gewekt omdat de geschiedenis van de PVV als partijorganisatie kan worden beschouwd als één groot experiment met een tot nu toe nog onbekend partijmodel, namelijk dat van de ledenloze partij. Over het algemeen wordt aangenomen dat leden cruciale functies voor een politieke partij vervullen. Als voelsprieten en ambassadeurs zorgen zij voor het contact tussen partij en samenleving, terwijl uit hun gelederen meestal de kandidaten worden gerekruteerd voor kieslijsten en politiek-bestuurlijke functies.
Verder houden de leden de partij draaiende door contributie te betalen, afdelingen op te zetten, campagnes te voeren, nieuwkomers te scholen en bestuurswerk te verrichten. Op die manier leren ze het politieke handwerk en bewijzen zij hun loyaliteit tegenover de partij. Daardoor kunnen de grootste querulanten, brokkenmakers en ideologische dwaallichten ook tijdig worden uitgefilterd. Hoe gaat dat in een partij die geen leden kent? Omdat de PVV geen ledenblad of openbare bijeenkomsten kent en er vanuit de partij bovendien nooit enige bereidheid is getoond om mee te werken aan enig onderzoek was het nog niet zo eenvoudig om daarover iets te weten te komen. Onder meer door verspreide mediaberichtgeving en door eigen interviews met een twintigtal dissidenten kon ik toch een beeld vormen van het reilen en zeilen binnen deze merkwaardige partij.
Dat Wilders ervoor heeft gekozen om de PVV niet voor leden open te stellen had voornamelijk te maken met de ondergang van de Lijst Pim Fortuyn (lpf). Deze bleek een magnetische werking te hebben op allerlei politieke avonturiers, ruziemakers en zakenlieden met een eigen agenda en verviel al snel in chaos. Om dit scenario te voorkomen wilde Wilders de rijen in zijn nieuwe partij zo klein en gesloten mogelijk houden.
Daarnaast had hij te maken met het strenge beveiligingsregime waaraan hij sinds november 2004 is onderworpen. Hierdoor is het veel moeilijker om openbare bijeenkomsten en ledenvergaderingen te beleggen: alle bezoekers moeten van tevoren uitvoerig worden gescreend, terwijl de locatie dient te voldoen aan stringente beveiligingseisen.
Wat Wilders zal hebben gesterkt in zijn keuze is dat dit model in de eerste jaren verrassend goed uitpakte. In de cruciale beginfase van haar bestaan had de PVV nauwelijks te maken met interne conflicten of extreem-rechtse infiltratie. De door Wilders hoogstpersoonlijk geselecteerde en getrainde parlementariërs onderscheidden zich door hun eensgezindheid en goede kennis van de mores van parlement en media. Met allerlei publiciteitsstunts, handig gebruik van sociale media, opzienbarende Kamervoorstellen en herhaling van de kernboodschap slaagde de PVV erin om ook zonder leden haar boodschap tot in de verste uithoeken van het land te verspreiden.
Bovendien waren er weinig signalen dat de PVV-kiezers massaal stonden te popelen om actief te worden voor de PVV. Verschillende voorstellen om de PVV open te stellen voor leden ondervonden nauwelijks enige bijval. Zo kreeg het PVV-TweedeKamerlid Hero Brinkman weinig steun toen hij in 2010 een eigen voorkeurscampagne startte om de PVV van binnenuit te 'democratiseren', zoals hij het noemde. Zijn campagne om de partij open te stellen voor leden leverde hem slechts een kleine negentienduizend voorkeursstemmen op.
Ook de door twee afgedankte PVV-kandidaten Oege Bakker en Geert Tomlow gestarte beweging Vrienden van de PVV was geen succes. De beide initiatiefnemers hoopten dat hun beweging zoveel leden kreeg dat Wilders wel overstag moest gaan, maar uiteindelijk moesten zij vaststellen dat 'de achterban van de PVV niet geïnteresseerd is in een ledenvereniging, en geen behoefte heeft om deel te nemen, direct of indirect, aan de politieke discussies binnen de PVV. Nadien klonk nog een enkele keer vanuit de PVV een pleidooi voor een ledenstructuur, maar steeds smoorde Wilders ieder debat in de kiem. 'De PVV wordt nooit een ledenpartij', zo verklaarde hij in 2019 nog zelfverzekerd. 'Ik doe het met andere mensen, maar voor een groot deel ben ik de PVV.'
Dat is opvallend, want tegen die tijdwas inmiddels wel duidelijk dat er aan deze wijze van organiseren ernstige problemen kleefden. De meest tastbare was dat de PVV geen subsidie ontving waar partijen in het kader van de Wet financiering politieke partijen recht op hebben. Om daarvoor in aanmerking te komen moet een partij een vereniging zijn met minimaal duizend betalende leden die vergader- en stemrecht hebben. Daardoor is de PVV tussen 2006 en 2019 een behoorlijke som geld misgelopen van tussen de twaalf en veertien miljoen euro. Wel heeft de Tweede-Kamerfractie van de PVV vanaf 2006 tegen de dertig miljoen aan overheidssubsidie gekregen voor de bekostiging van fractiemedewerkers en secretariële ondersteuning. Maar voor haar overige inkomsten is de PVV voornamelijk afhankelijk van donaties van derden.
In de media, in de politieke wandelgangen en op internet circuleren tal van geruchten over geheime financiers uit de Verenigde Staten, Israel en zelfs Rusland. De PVV heeft de geruchten over buitenlandse giften zelf ook gevoed door zich fel te verzetten tegen een wetsvoorstel dat partijen wil verplichten om giften van meer dan 4500 euro openbaar te maken. Uiteindelijk kwam deze verplichting er toch, waardoor we vanaf 2014 weten hoeveel en van wie de partij grotere financiële giften heeft gekregen. Het in Californië gevestigde David Horowitz Freedom Center bleek de belangrijkste donateur te zijn; deze sterk pro-Israëlische denktank maakte tussen 2014 en 2017 ruim 130.000 euro aan de Stichting Vrienden van de PVV over. Voor het overige heeft de PVV zeker in vergelijking met de meeste andere partijen geen zeer grote bedragen ontvangen; in 2023 moest de partij het doen met twintigduizend euro, terwijl partijen als de SP en VVD (beide 1,6 miljoen) en GroenLinks-PvdA (1,5 miljoen) veel meer aan giften ontvingen. Volgens voormalig PVV-Tweede-Kamerlid Johan Driessen had Wilders een opmerkelijk argument voor zijn verzet tegen financiële openheid: 'Wilders wil liever niet toegeven dat zijn partij straatarm is, omdat hij bang is dat dat dan als teken van zwakte wordt uitgelegd. Dan heeft hij nog liever dat over geheime geldbronnen wordt gespeculeerd.'
Geldgebrek is een terugkerend probleem bij de partij. Alle voor het onderzoek geïnterviewde dissidenten vertelden dat er structureel te weinig geld was voor zelfs de meest normale activiteiten. Aan de campagnes voor de verkiezingen van het Europees Parlement, de gemeenteraden en de Provinciale Staten besteedde de partij nooit meer dan tienduizend euro. De campagneleiders van de verschillende provincies kregen ieder een paar honderd euro voor de provinciale verkiezingscampagne. Bij campagnes voor de Tweede-Kamerverkiezingen gaf de partij meestal het minste uit van alle in het parlement vertegenwoordigde partijen.
Waar veel andere partijen in verkiezingstijd dure verkiezingsspotjes maken, tal van steden bezoeken en her en der in het land politieke events organiseren, heeft de PVV zich steeds beperkt tot de productie van filmpjes, een enkele advertentie en wat bliksembezoekjes aan belangrijk geachte steden. Maar er waren geen aparte standjes op de politieke markten of op de zomerfestivals, er werden geen verkiezingsprullaria als pennen, mokken en T-shirts uitgedeeld. In januari 2017 kondigde de PVV aan tijdens de campagne voor de Tweede-Kamerverkiezingen 'verzetsspray' uit te delen aan vrouwen om zich te verdedigen tegen (islamitische) aanranders. Toen puntje bij paaltje kwam moesten enkele Kamerleden geld inleggen om de busjes verf te kopen, aangezien de partij zelf te weinig financiële middelen had.
De campagnestrategie van de PVV is dan ook zeker in de begintijd vooral gericht geweest op het verkrijgen van gratis publiciteit in de reguliere media. Met provocerende uitspraken, onparlementair taalgebruik, het uitbrengen van een film alsFitnaen het organiseren van een cartoonwedstrijd wist Wilders zonder grote financiële inspanning soms dagenlang de media te beheersen. Dankzij de populariteit van shockblogs als GeenStijl en De Dagelijkse Standaard en de opmars van sociale media als Twitter en Facebook beschikt Wilders inmiddels over voldoende alternatieven voor de reguliere media.
Vooral Twitter, later X, moet voor hem een geschenk uit de hemel zijn geweest waarmee hij zijn behoefte om te choqueren kon combineren met zijn gedwongen afzondering. Het nadeel van deze strategie is wel dat de PVV meer nog dan ledenpartijen moeite moet blijven doen om zowel in de reguliere media als op internet aandacht te blijven trekken. Die belangstelling verkrijgt Wilders eerder met nog radicalere voorstellen, hardere tweets en hardere confrontaties met tegenstanders, dan met zwaarbevochten compromissen en moeilijke onderhandelingen met andere partijen. Het is de vraag of zij dat als mogelijke coalitiepartner nog kan veroorloven.
Een tweede consequentie vande keuze voor een ledenstop is nogal evident, namelijk een gebrek aan menskracht. De PVV heeft in de loop van de jaren natuurlijk wel medewerkers, activisten en kandidaten gehad, maar zelfs bij de meest optimistische schatting komt dat aantal niet boven de duizend uit. Wat al deze PVV-activisten onderscheidt van de leden van andere politieke partijen is bovendien dat ze geen contributie betalen, geen inspraak hebben en bovendien meestal pas zijn toegelaten na een sollicitatieprocedure of op voorspraak van een ander informeel lid. Veel animo om toe te treden tot dit exclusieve gezelschap was er tot nu toe niet.
Uit alle getuigenissen van dissidenten blijkt dat het vinden van goede kandidaten steeds uiterst moeizaam verliep. Om die reden zag de partij in de meeste gemeenten af van deelname aan gemeenteraadsverkiezingen: er waren simpelweg te weinig kandidaten, of degenen die er waren werden ongeschikt bevonden. Het gebrek aan leden en financiële middelen zorgde ervoor dat de kandidaten die wel waren toegelaten, niet altijd even goed gescreend waren. Het kostte journalisten vaak weinig tijd om na bekendmaking van de PVV-kandidatenlijsten minder fraaie feiten over kandidaten op te graven. Zo bleek de lijsttrekker bij de gemeenteraadverkiezingen van maart 2018 in Rotterdam actief in extreem-rechtse kringen, waren er verschillende kandidaten die zich op Facebook of Twitter wat al te grof hadden uitlaten en werden andere PVV'ers in verband gebracht met stalking, huiselijk geweld, openbare geweldpleging, belastingfraude en alcoholmisbruik.
Door al deze schandalen werd de zoektocht naar goede kandidaten nog moeilijker dan deze door de controversiële standpunten van de partij al was. Veel aspirant-kandidaten haakten af vanwege de negatieve reacties die hun PVV-activisme in hun omgeving opriep. Sommige kandidaten kregen problemen met hun werkgever, anderen met hun familie of vrienden. Voor een maatschappelijke carrière bleek een verleden in de PVV allesbehalve een pluspunt te zijn. In een uitgebreide reportage in deNRCgaven veel voormalige PVV'ers publiekelijk aan veel moeite te hebben om een baan te vinden, wat mede zou komen door hun verleden in de partij. Een al wat ouder Statenlid in Drenthe raadde jongeren om die reden af om zich kandidaat te stellen voor de partij. Daarnaast hebben verschillende PVV-kandidaten en -sympathisanten te maken gehad met bedreigingen, intimidaties en vandalisme. Er zijn inmiddels tientallen verhalen over bekladdingen van huizen, stenen door de ruit en zelfs lawaaidemonstraties voor de deur of bij de werkgever van een PVV'er. Op de weinige partijbijeenkomsten die werden gehouden zijn er geen dixielandorkestjes en enthousiaste jongens en meisjes met koffie, thee en ballonnen, maar wel strenge veiligheidsbeambten, detectiepoortjes en demonstranten van de Anti Fascistische Aktie of de Internationale Socialisten.
Tegenover deze hoge kosten staan betrekkelijk lage baten. De uitgetreden Utrechtse PVV'ers zijn niet de enigen die klaagden over het gebrek aan communicatie, begeleiding en belangstelling vanuit de PVV. 'Op e-mails met vragen kwam vaak geen enkel antwoord. Ze lieten je gewoon in de kou staan', zo verwoordde een geïnterviewde dissident een breed gedeeld gevoel. Kandidaten die de pech hadden om niet gekozen te worden, hoefden niet te rekenen op enige vorm van nazorg of belangstelling vanuit de PVV. Zelfs een bedankbriefje kon er dikwijls niet vanaf. Door deze kille houding en het gebrek aan formele binding was de stap voor PVV'ers om de partij vaarwel te zeggen niet erg groot. Het aantal PVV'ers dat zich in de afgelopen achttien jaar heeft afgesplitst is daardoor nauwelijks nog bij te houden: tot 2019 was bijna twaalf procent van alle zetels verloren gegaan; een percentage waarmee de PVV zelfs notoire ruziepartijen als de lpf en Forum voor Democratie naar de kroon steekt.
Sommigen vonden compensatie in een hecht wij-gevoel. De grimmige sfeer op partijbijeenkomsten en de negatieve reacties vanuit de omgeving verschaften de PVV ook het karakter van een hechte gideonsbende vol moedige idealisten, die hun carrière en veiligheid durfden op te offeren voor de toekomst van het land. 'PVV'ers weten van elkaar hoe moeilijk het is en wat het kost om dagelijks voor de partij en haar kiezers in de weer te zijn', zo omschreef voormalig europarlementariër Lucas Hartong de 'wij-tegen-de-rest-mentaliteit'. Hij vergeleek de PVV'ers in zijn autobiografische boekDe 1 minuut-democratiemet de legendarische zestiende-eeuwse Geuzen, 'strijders die weten wat er op het spel staat en beseffen dat als zij niet doorgaan met de strijd en het verzet dat de gevolgen voor het land zeer ernstig zijn'.
Veel van deze fanatiekere leden vormen inmiddels de kleine harde kern van oudgedienden. Wie eenmaal tot dezeinner circleis doorgedrongen weet zich dankzij de vele dubbelfuncties en het vrij geringe verloop aan de top voor langere tijd verzekerd van een bovenmodaal inkomen. Daartegenover staat dat zij door de slechte carrièreperspectieven wel steeds meer afhankelijk zijn van de partij. 'De PVV is je laatste baan', zo luidt een gevleugelde uitdrukking in de PVV-fractie.
In de praktijk betekent ditdat allen afhankelijk zijn van Geert Wilders. Als het grote stemmenkanon moet deze niet alleen de noodzakelijke zetels binnenslepen, ook beslist hij vrijwel eigenhandig over de samenstelling van de kandidatenlijst. Door het ontbreken van een ledenstructuur heeft Wilders binnen zijn partij een onbeperkte macht gekregen. Als een ware despoot heeft hij zich omringd met een groep vertrouwelingen die allerlei privileges geniet maar die hij ook regelmatig ververst. 'Wilders kan heel charmant zijn', vertelde oud-Kamerlid Louis Bontes die een tijdlang tot deze selecte groep hoorde. 'Dan geeft hij je het gevoel dat je een van zijn vertrouwelingen bent. Maar hij laat je daarna net zo hard weer vallen. Opeens ben je dan uit de gunst geraakt. Zo wil hij laten blijken dat iedereen uiteindelijk van hem afhankelijk is.'
Volgens Johan Driessen, een andere voormalig vertrouweling, liet Wilders zich vooral leiden door het 'verdeel-en-heersprincipe'. 'Zo gauw hij zag dat fractieleden te vaak met elkaar optrokken, probeerde hij ze tegen elkaar uit te spelen, bijvoorbeeld door één van de twee niet op de lijst te zetten.'
Hij kon het daarnaast niet goed hebben als fractieleden op zelfstandige kracht al te populair werden of een eigen machtsbasis creëerden, zoals de mediagenieke Hero Brinkman. Nieuwkomers in de fractie kregen direct te horen dat al te veel contacten met journalisten of leden van andere partijen niet gewenst waren. In zijn boekGeert Wilders ontmaskerduit 2012 herinnerde oud-Kamerlid Marcial Hernandez zich hoe Agema alle nieuwelingen direct waarschuwde dat niemand te vertrouwen was: 'Ze stak een tirade af over de andere politieke partijen waarin ze tegen je lachen en aardig tegen je doen maar zodra je je omdraait, kun je een mes in je rug verwachten. Er werd een beeld gecreëerd van een partij die drie jaar lang in de loopgraven had gezeten en een gevecht tegen de buitenwereld had gevoerd. Vooral tegen de media. Voornamelijk de media waren uit op ons bloed, ze zouden ons kapot willen maken.'
Deze bunkermentaliteit is sindsdien nauwelijks veranderd. De meeste PVV-Tweede-Kamerleden ontwijken nog steeds zo veel mogelijk de media, doen niet of nauwelijks mee aan gezamenlijke Kameractiviteiten en slaan uitnodigingen voor lezingen, paneldiscussies of deelname aan een onderzoek stelselmatig af. Alleen Bosma, Agema en Graus hebben in de loop van de jaren iets van een eigen profiel weten op te bouwen.
Over de informele hiërarchie op de werkvloer is verder weinig bekend. Zeker is dat de van nature solistisch ingestelde Wilders zich het liefst in zijn zwaarbeveiligde werkkamer verschuilt. Veel van de fractieleden en medewerkers zien hem nauwelijks. Wat hij precies in zijn schild voert blijft voor hen meestal een raadsel. Om de haverklap confronteert hij zijn fractiegenoten met plotse koerswijzigingen of voldongen feiten. Zo kwam zijn besluit om het eerste kabinet-Rutte in april 2012 te laten vallen voor het overgrote deel van de fractie als een volslagen verrassing.
Ook moesten de meeste fractiegenoten uit de media vernemen dat Wilders een samenwerking aanging met Marine Le Pen en de TweedeKamerverkiezingen van 2017 in wilde gaan met een één A4'tje tellend verkiezingsprogramma. In de wekelijkse fractievergaderingen liet hij weinig discussie toe; 'meestal gaf hij direct aan wat hij ergens van vond, waarna de rest zweeg.' Alleen Bosma, Agema en Graus durfden soms enig weerwerk te bieden, maar uiteindelijk was de wil van Wilders wet.
Als ledenloze partij vaart de PVVderhalve blind op de politieke intuïtie van de grote roerganger. Als deze het om electorale of politieke redenen nodig acht om van koers te veranderen, is er geen partijcongres of zelfs kritische fractie die moet worden overtuigd. Dat biedt onmiskenbaar grote voordelen in een periode waarin gebeurtenissen snel op elkaar volgen en kiezers snel van partij wisselen. Om die reden heeft Martin Bosma in zijn boekDe schijn-élite van de valse muntersde ledenloze partij 'het model van de toekomst' genoemd dat 'door velen zal worden overgenomen'. Dankzij de moderne communicatiemogelijkheden zijn ledenpartijen volgens hem achterhaald. Internet biedt volgens hem voldoende mogelijkheden om contacten te onderhouden, te communiceren en zich te informeren over wat er in het land leeft.
Sterker nog, de ledenpartijen zijn juist dankzij de leden het contact met de samenleving kwijtgeraakt, aldus Bosma. Deze leden zijn dikwijls wereldvreemde vergadertijgers die een achterhaalde visie op de samenleving hebben, waardoor nieuwe ideeën en frisse kandidaten zelden nog naar boven komen. In plaats van de democratie te stutten verstoren ze haar.
Helemaal uit de lucht gegrepen is die kritiek op ledenpartijen niet. Maar het alternatief blijkt in de praktijk toch vooral een nog veel minder democratisch bestuurde modderschuit te zijn, waarop uiteindelijk slechts één vlag mag wapperen. Het blijft opvallend dat zijn politieke tegenstanders hem liever bestrijden op zijn breed gedeelde opinies over de islam en immigratie dan op zijn onwil en onvermogen om iets van een professionele partijorganisatie op te tuigen. Wat zegt het over zijn leiderschapskwaliteiten en bestuurlijke vaardigheden dat hij in achttien jaar tijd daar niet toe in staat is gebleken? Hoe wil zo iemand ooit ook maar een fractie van zijn beloftes waarmaken?
Zeker nu de PVV op het punt staat mee te regeren komt pijnlijk duidelijk aan het licht hoe weinig potentiële bewindspersonen Wilders in zijn partij heeft. Afgaande op de CV's van de Eerste- en Tweede-Kamerleden van de PVV op parlement. com is er niemand met enige bestuurlijke ervaring bijvoorbeeld als wethouder, gedeputeerde, vakbondsbestuurder of hogere beleidsambtenaar. Typerend voor dit gebrek was het fiasco rond de benoeming van Gom van Strien als verkenner. Als oud-directeur van de Universiteit Utrecht Holding B.V. leek deze PVV-senator een van de weinigen met een enigszins ministeriabele achtergrond. Eenmaal benoemd als verkenner vielen bij hem direct lijken uit de kast, die eerdere screenings blijkbaar niet aan het licht hadden gebracht.
Andere wel genoemde kandidaat-bewindslieden, zoals Agema, Markuszower of De Roon, zijn na jarenlang Kamerwerk misschien goed thuis in bepaalde dossiers, maar dan toch vooral als felle criticasters en niet als verdedigers van een compromis. Weten zij hoe te opereren binnen 'de smalle marges van de democratische politiek'? Mochten zij alsnog zitting nemen in een kabinet, dan dreigt bovendien lijstuitputting vanwege het geringe aantal reserves op de kandidatenlijst. Wilders zal zijn heil waarschijnlijk dus buiten zijn partij moeten zoeken. Maar welke waaghals is bereid minister of staatssecretaris te worden namens een partij die geheel afhankelijk is van de nukken van een onnavolgbare solist die niet schroomt om plotsklaps de stekker uit een kabinet te trekken of beledigende tweets de wereld in te sturen?
Het zal Wilders heel wat moeite kosten om capabele kandidaten te overtuigen dat hij werkelijk uit is op een stabiel kabinet waarin het enigszins veilig toeven is. Zo bezien is de keuze voor een extraparlementair kabinet dat op zéér grote afstand staat van de Tweede Kamer niet alleen voor Omtzigt maar ook voor Wilders de enig mogelijke oplossing. De ministers die erin zullen plaatsnemen kan men slechts veel sterkte en een dikke huid toewensen.
Dit artikel is een bewerking van het artikelEen uniek experiment: De PVV als partijorganisatie,in: Gerrit Voerman & Koen Vossen (red.),Wilders gewogen: 15 jaar reuring in de Nederlandse politiek(Uitgeverij Boom 2019). Met bijdragen van onder meer Tjitske Akkerman, Merijn Oudenampsen, Koen Damhuis, Léonie de Jonge, James Kennedy en Henk te Velde. Daarnaast publiceerde VossenThe Power of Populism: Geert Wilders and the Party for Freedom in the Netherlands(Routledge 2016) enRondom Wilders: Portret van de PVV(Boom 2013)