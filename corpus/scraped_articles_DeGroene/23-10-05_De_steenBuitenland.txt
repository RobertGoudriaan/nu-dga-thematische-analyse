De steen Buitenland

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
5 oktober 2023
Klimaat, landbouw, asiel, uitbreiding EU... veel journalisten en politici zullen in een handomdraai het rijtje kunnen opdreunen van prangende onderwerpen die de boventoon voeren bij de naderende TweedeKamerverkiezingen en de Europese stembusgang volgend jaar. Maar alleen al het feit dat één onderwerp nog altijd niet dit lijstje haalt, betekent een regelrechte overwinning voor de werkgeverslobby.
Tijdens covid was het niettemin even eenhot topic:hoe moest dat met al die zelfstandigen die níet de mogelijkheid hadden zich op een zolderkamertje achter de laptop te verschansen, omdat ze bijvoorbeeld maaltijdbezorger waren en zelf maar moesten zien hoe ze zich beschermden tegen het virus? Of de tomatenplukkers die nog altijd vanuit Roemenië en Hongarije werden ingevlogen en hutje-mutje in kassen en vakantiehuisjes werden ondergebracht? Op welke rechten kon de onderkant van de Europese arbeidsmarkt eigenlijk een beroep doen als de nood aan de man was?
Wat ook hielp die discussie op gang te brengen: brexit. Het besef dat er vanuit Brussel weliswaar hard kon worden geroepen dat de EU louter winnaars kent, maar dat de gemiddelde burger echt niet gek is en ook wel doorheeft in wiens zakken die economische groei vooral belandt. Namelijk die van de multinationals en de kosmopolieten.
Er werd gebroed op oplossingen. Eurocommissaris Nicolas Schmit kondigde in het voorjaar van 2020 een plan aan om de zogeheten platformwerkers, zoals de chauffeurs van Uber of de bezorgers van Deliveroo, een betere arbeidspositie te geven. En datzelfde jaar verscheen een eerste voorzet voor een soort Europees minimumloon. 'Een trendbreuk', in de woorden van GroenLinks-europarlementariër Kim van Sparrentak. Eindelijk zou de EU er niet alleen zijn voor de industrie, maar ook voor de gewone mensen.
Met het einde van de huidige Europese Commissie in zicht kan het echter geen kwaad te kijken waar die kleine revolutie ons heeft gebracht. Het 'minimumloon' blijkt niet veel meer dan een aanmoediging aan de lidstaten om toch alsjeblieft een beetje fatsoenlijke tarieven aan te bieden. En het nog altijd niet afgehamerde voorstel voor de platformwerkers is een schietschijf van de lobby. Zo dreigde Uber-topvrouw Anabel Díaz onlangs in deFinancial Timesdat strengere regels leiden tot verlies van werk voor de chauffeurs en torenhoge tarieven voor de klanten. Als schrikbeeld stelde ze dat 'honderden' steden in Europa wellicht helemaal niet meer bediend zouden worden door het Amerikaanse techbedrijf. Maar zelfs als dit voorstel ongehavend door de onderhandelingen komt, betekent het slechts dat platformwerkers onder denationalebegripsbepalingen van 'werknemer' vallen.
Daarmee blijft Brussel ver weg van wat de werkelijke doorbraak zou zijn: een Europees gelijkgestelde definitie van werknemerschap waarop alle Europese burgers een beroep kunnen doen om rechten als arbeidsongeschiktheidsregelingen en pensioen af te dwingen van hun werkgevers.
Dit onopgeloste vraagstuk ligt ten grondslag aan veel van de huidige problemen waar wél continu over gedebatteerd wordt. Immers, mede dankzij het ontbreken van zo'n eenduidige Europese definitie kunnen bedrijven 'shoppen' tussen de lidstaten met het aantrekkelijkste vestigingsklimaat - de luchtspiegeling die landen er de afgelopen decennia toe dreef hun sociale zekerheden af te bouwen, hun arbeidsmarkt te flexibiliseren, de winstbelastingen omlaag te schroeven en arbeidsmigranten aan hun lot over te laten. Precies het soort interne Europese markt zoals de werkgeversverenigingen decennialang hebben belobbyd, onder het hypocriete voorwendsel dat 'Brussel zich niet overal mee moet bemoeien'. Hypocriet, omdat ze voor het bedrijfsleven wél continu verdere Europese harmonisatie afdwongen. Waardoor de kloof tussen privileges voor de industrie en basale rechten voor werknemers almaar groeide.
In haar afscheidsinterview aande Volkskrantdeed vertrekkend PvdA-europarlementariër en voormalig vakbondsvrouw Agnes Jongerius geen moeite om de zaken in Brussel beter voor te stellen dan ze zijn. 'Ken je dat liedjeDe steen,van Bram Vermeulen?' 'Ik heb een steen verlegd in de rivier, het water gaat er anders dan voorheen.' Dat is wat je daar doet, stenen verleggen.
Maar het zou allicht helpen als er meer erkenning komt voor de fundamentele vraagstukken die ten grondslag liggen aan de EU. En de sluier van onwetendheid weg te trekken die nog altijd over het Europese project hangt.
Eindelijk zou de EU er zijn voor de gewone mensen...