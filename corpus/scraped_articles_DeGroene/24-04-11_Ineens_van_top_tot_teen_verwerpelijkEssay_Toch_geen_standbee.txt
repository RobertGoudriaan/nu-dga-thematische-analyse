Ineens van top tot teen verwerpelijk? Essay Toch geen standbeeld voor Aletta Jacobs

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
11 april 2024
Een standbeeld voor hét icoon van het Nederlandse feminisme Aletta Jacobs in Den Haag ging niet door. De kunstenaar gaf haar opdracht terug, want: 'Aletta Jacobs was een racist. Punt.' Dat is nogal kort door de bocht.
Ik hoor het de laatste tijdnet iets te vaak: 'Aletta Jacobs was een racist. Punt.' En omdat er achter die punt niets komt is de boodschap helder: Aletta Jacobs was een verwerpelijk creatuur waaraan we liever niet meer herinnerd willen worden. Maar Aletta wegzetten als een racist, houdt geen rekening met de historische context of de ambivalenties in mensenlevens en zet haar weg in de zwart-witmodus van de hedendaagse cancelcultuur.
De eerste keer dat ik het hoor is in 2020, en de uitspraak heeft grote gevolgen. Het is de reden die de geselecteerde beeldend kunstenaar aanvoert om haar opdracht voor een standbeeld van Aletta Jacobs in Den Haag terug te geven. Ze is tot dit oordeel gekomen op grond van mijn eigen biografie over Aletta Jacobs. Ik hoor het ook in een discussie over een fout citaat bij een muurschildering van Aletta Jacobs op de Universiteitsbibliotheek in Groningen. Ik hoor het van een docente van de plaatselijke hogeschool die met haar leerlingen de Aletta Jacobskamer van het Gronings Universiteitsmuseum bezoekt, ik hoor het van de journaliste van de universiteitskrantUKdie mij hierover komt interviewen.
Nu ben ik wel wat gewend waar het gaat om negatieve oordelen over Aletta Jacobs. Maar tegenover de negatieve uitspraken over Aletta Jacobs staan evenzovele zo niet meer uitspraken over haar 'grootheid' die haar tot boegbeeld van het (historische) feminisme maakten. Inmiddels is zij uitgegroeid tot hét icoon van het Nederlandse feminisme. Omdat ze meer deed dan het streven naar gelijkheid waartoe het feminisme doorgaans wordt teruggebracht kon en kan zij door vele groepen vrouwen en mannen worden omarmd. Inmiddels weet iedereen zo'n beetje dat zij de eerste (reguliere) studente aan de universiteit was, als eerste vrouw promoveerde en de eerste praktiserende vrouwelijk arts in Nederland werd, dat zij haar nek uitstak voor geboortebeperking en een leidende rol speelde in de kiesrecht- en vrouwenvredesbeweging. Vooral gevestigde instituties vonden Aletta Jacobs een figuur die de emancipatiegedachte kon ondersteunen. In de jaren tachtig werd het Nederlandse klaslokaal vanuit het ministerie van Onderwijs verrijkt met een schoolplaat over haar leven.
Hoewel de Rijksuniversiteit Groningen Aletta Jacobs altijd wel een zekere gedenkwaardigheid heeft verleend, aanvankelijk vooral op voorspraak van vrouwen, heeft zij haar de laatste jaren volledig in het plaatselijke pantheon opgenomen, al is in de aanloop tot het vierhonderdjarig bestaan van de universiteit een poging om een van de door Isaac Israels geschilderde portretten op een prominente plaats in de universiteit te hangen mislukt. Wel hangt er nu een fotoportret in het Academiegebouw, is er de prestigieuze Aletta Jacobs Prijs en een Aletta Jacobskamer in het Universiteitsmuseum, terwijl onlangs een tentamenhal en een Public Health Instituut naar haar zijn genoemd. Ook is onlangs een aantal stimuleringsleerstoelen voor vrouwen naar Jacobs genoemd. In de openbare ruimte wordt zij zichtbaar geëerd met een muurschildering op de Universiteitsbibliotheek, schuin tegenover het borstbeeld dat in de jaren negentig werd geplaatst.
Opvallend genoeg liepen tweede-golffeministen in deze herinneringscultus van Aletta Jacobs niet voorop. Haar 'bourgeois'-afkomst maakte haar aanvankelijk ongeschikt als historisch voorbeeld van een hedendaagse vrouwenbeweging die doordrongen was van sociale (klassen)ongelijkheid en derhalve het marxisme hoog in het vaandel had. Feministen hadden sowieso niet veel op met 'heldendom' als uitvinding van het zichzelf feliciterende patriarchaat. Daarnaast vonden velen van hen Aletta Jacobs wegens haar focus op deelname aan de gevestigde (mannen)politiek via het stembiljet, of haar heteroseksualiteit, niet herkenbaar (om niet te zeggen onaantrekkelijk) als feministisch boegbeeld. Ook ikzelf vergeleek Aletta Jacobs in de jaren tachtig in negatieve zin met Catharine van Tussenbroek: de eerste en de tweede arts, beiden feministisch, maar beiden op een heel andere manier.
Toch zijn het juist die tegenstrijdighedenin de beeldvorming over Aletta Jacobs geweest die maakten dat ik de uitdaging aanging om haar biografie te schrijven. Ik wilde een levensverhaal van haar maken op basis van zo veel mogelijk bronnen, die natuurlijk altijd in hun historische context gelezen en begrepen dienen te worden, met behulp van geavanceerde gendertheorie en zonder mij daardoor of door belegen biografische conventies te laten inperken en zonder tot een eenduidig (psychologisch) oordeel te willen komen. Bij dit alles was ik mij er altijd zeer van bewust dat de focus op deze heldin de bestaande definities van 'historische grootheid' wellicht toch weer zou versterken. Jacobs zou dan als uitzondering op de regel onze kennis in de weg blijven staan van de werking van gender in de geschiedenis en van onze geschiedverhalen over vrouwen.
'Geavanceerde gendertheorie' betekende in ieder geval ook de kritische impuls van zwarte feministen in genderstudies ter harte nemen en te rade gaan bij postkoloniale denkers. Op mij als historicus maakte een aantal werken grote indruk. Ik doe een greep: Edward Saids paradigmatischeOrientalism,waarin hij op basis van een veelvoud aan bronnen het westerse zelfbeeld ontrafelde als het positief (of negatief) van de oosterse Ander als fundament voor het imperialistische project; het boekWhite on Blackdat Jan Nederveen Pieterse in de jaren tachtig schreef naar aanleiding van zijn gelijknamige tentoonstelling in het toenmalige Tropenmuseum; en het veelzijdige werk van Ann Laura Stoler, die een geheel nieuw perspectief op de Nederlands/Indonesische geschiedenis ontvouwde door de intersecties van gender en'race'in de koloniale samenleving te onderzoeken.
Inspiratiebronnen die directer aansloten bij mijn eigen onderzoek waren Maaike MeijersIn tekst gevat,waarin zij glashelder de stijlfiguren van het koloniale denken in Nederlandse literaire teksten ontsloot; Antoinette Burtons historisch onderzoek naar het internationale kiesrechtfeminisme dat zij in beeld bracht als onderdeel van het westerse imperialistisch project; en Mrinalini Sinha, die voor mij een breder perspectief ontvouwde op historisch onderzoek naar'gender and empire'.Daarnaast ontstond in de jaren negentig een veelvoud van postkoloniale geschiedenissen waarin ook nieuwere thema's als reizen en autobiografische reisverslagen, maar ook antropologie en etnografie werden geanalyseerd.
Deze kennisproductie bracht mij er in de jaren negentig alvast toe om deReisbrievendie Aletta Jacobs tijdens haar wereldreis schreef voorDe Telegraafte analyseren als een betekenisvolle bron in plaats van als een voor haar biografie onbelangrijke tekst over een weliswaar exotische, maar voor haar feminisme onbelangrijke episode in haar leven. De uitkomsten waren zo veelzeggend dat ik besloot er in mijn biografie, na een beschrijving van de wereldreis die Jacobs maakte in 1911-1912, een subhoofdstuk aan te wijden onder de titelHet reisverhaal als zelfportret.Zo'n 'interpretatief intermezzo' was niet erg gebruikelijk in een biografie, maar ik vond het belangrijk erbij stil te staan en tegelijk ook de reis en de reisbrieven op een verantwoorde manier in de historische context te plaatsen.
Het komt er kort gezegd op neer dat Jacobs de stijlfiguren van het eurocentrische en burgerlijk-elitistische koloniale vertoog goed beheerste. Zij presenteerde zichzelf als een goed geïnformeerde, zelfbewuste, kosmopolitische 'dame' die haar reisverhalen doorspekte met 'humoristische' observaties, darwinistische vertogen en goed gedoseerde vleugjes feminisme. Mijn conclusie was dat deReisbrievenniet konden worden gezien als 'bijzaak' in het geheel van bronnen voor Jacobs' levensverhaal, maar daar een integraal en belangrijk onderdeel van vormen, 'incluis dus het oriëntalisme en koloniale racisme dat Jacobs in haar tekst laat zien'.
Het racisme van Aletta Jacobsheb ik dus niet willen verzwijgen of wegpoetsen, maar historiseren en contextualiseren. Maar is dat niet meer van deze tijd? Is Aletta Jacobs nu van de wieg tot het graf, van top tot teen moreel verwerpelijk geworden? Maakt het niet uit dat zij haar hele leven lang ook en tegelijkertijd op basis van een gelijke-rechten-vertoog - of universele-mensenrechten-vertoog - opkwam tegen vormen van achterstelling en ongelijkheid? Gegeven de huidige totalitaire tendens in het vertoog over racisme, is het plaatsen van kanttekeningen al snel problematisch. Maar van de analytisch filosofe Else Barth heb ik ooit geleerd essentialisme en polaire denksystemen te bestrijden. En als genderhistoricus en toegewijd biograaf die denkt dat geschiedenis ons ook weleens iets kan leren, juist over 'de bonte veelkleurigheid van het leven' zoals Johan Huizinga dat verwoordde, is'Aletta Jacobs was een racist. Punt'veel te kort door de bocht. Ik wil dan ook een aantal tegenwerpingen maken.
In de eerste plaats moeten we Jacobs in haar tijd zetten waarin het bestaan van de koloniën een alomtegenwoordige vanzelfsprekendheid was. Drie van haar broers en twee van haar zusters hadden in Indonesië een bestaan opgebouwd, maar afgezien van deze persoonlijke banden zat het besef dat Nederland een koloniale natie was in alle haarvaten van de samenleving. Dat systeem werd geschraagd door wetenschappelijke visies op 'ras' en 'beschaving' die de witte westerse mens op een voetstuk plaatsten en verschillen tussen mensensoorten naturaliseerden en ongelijkheid produceerden. Dat gold trouwens ook voor de verschillen tussen mannen en vrouwen. Negentiende-eeuwse feministische denkers konden niet om dit discours heen en probeerden dit soort evolutieen beschavingstheorieën ook voor hun eigen karretje te spannen.
Waren enkele mannelijke denkers al op het idee gekomen om beschaving ook te definiëren in termen van omgang tussen mannen en vrouwen, in Jacobs' tijd werd deze gedachte door feministische denkers als de Amerikaanse sociologe Charlotte Perkins Gilman en de Zuid-Afrikaanse schrijfster en essayiste Olive Schreiner omarmd en verder uitgewerkt. Hoe gelijker de verhouding tussen mannen en vrouwen, hoe beschaafder het volk. Dat gold overigens ook voor westerse naties en volken onderling. De Amerikaanse en Engelse feministen vonden de Angelsaksische wereld een stuk beschaafder dan de Europese lappendeken van staten en naties waar de universele taal van de democratie veel minder ontwikkeld was. Vrouwen droegen er doorgaans nog hun aandoenlijke, maar achterlijke klederdracht, en leefden er grotendeels onder de knoet van hun mannen. Het feminisme stond er in de kinderschoenen. Sporen van dit denken zijn nog steeds terug te vinden in hedendaagse vooral Amerikaanse visies op Europa.
Jacobs'Reisbrievenwerden dus door deze aannames getekend. Daar komt bij dat waarnemingen van reizigers bij uitstek werden gekleurd door min of meer vaststaande visies op de Ander. Dat werd behalve door Said getoond in het werk van onderzoekers als Mary-Louise Pratt of de te vroeg gestorven Inge Boer. Reisverhalen, maar ook reisgidsen en reisverslagen of journalen vormen tezamen een corpus teksten, literair en niet-literair, dat een groot aantal stijlfiguren bevat dat voortdurend wordt herhaald. Hedendaagse feministische onderzoekers dachten aanvankelijk dat vrouwelijke reizigers in hun reisverslagen anders over hun (eveneens onderdrukte) medemens in de imperialistische context zouden berichten, maar dat is niet juist gebleken.
Ook vrouwen putten voor hun observaties van vreemde volken uit de intertekstuele grabbelton van oriëntalistische en racistische verhalen en plots - wie reisde niet met deBaedekerin de hand - al zijn er natuurlijk individuele en graduele verschillen te ontdekken. In die zin moeten we deReisbrievenzien als enerzijds een bron die inzicht geeft in Jacobs' specifieke'frame of mind',maar tegelijkertijd als een aan het reizen door (meest) witte mensen verbonden manier van waarnemen die juist algemener is en dus minder specifiek.
Niettemin maakte ook Jacobs gebruik van de 'contactzone' (zoals Pratt dat noemde) die het reizen haar bood om ook met leden van de oorspronkelijke bevolking in andere landen in aanraking te komen en hun werk voor het voetlicht te halen. Zo noemt zij nogal wat feministen in verschillende landen bij naam en schrijft zij over hun activiteiten. De contacten die zij in India legde, leidden zo in 1928 tot een verzoek aan Jacobs om een inleiding te schrijven bij de Nederlandse vertaling van de antikoloniale kritiek door de Indiase schrijver Dhan Gopal Mukerji opMother Indiavan de Amerikaanse journaliste Katherine Mayo. Mrinalini Sinha schreef een indrukwekkend boek over deze polemiek waarin de 'deplorabele positie van vrouwen' door Mayo werd uitvergroot om tegen de Indiase onafhankelijkheid te pleiten.
Een heel andere tegenwerping tegen'Aletta Jacobs was een racist. Punt'zie ik in haar eigen joodse wortels. Evenmin als veel andere joden heeft zij het antisemitisme dat ook haar deel is geweest kunnen of willen benoemen. Als onderzoeker heb ik op grond van soms bedekte toespelingen, soms'circumstantial evidence'mijn vermoedens over waarom zij met sommige vrouwen en mannen niet omging, of waarom zij bepaalde posities niet bekleedde. Ook heb ik uit haar persoonlijke brieven zinsneden kunnen halen die het jood-zijn ofwel als een positieve eigenschap duidden, ofwel als een negatieve, waaruit een racialisering van ook haar 'eigen groep' blijkt.
Ook deze manier van denken was standaard in de negentiende en een groot deel van de twintigste eeuw. Als mechanisme van in- en uitsluiting speelde antisemitisme in het feministische denken geen zichtbare rol, behalve misschien dat de zaak van de Frans-joodse kapitein Dreyfuss in de jaren 1890 door veel vrouwen in de beweging op de voet werd gevolgd. Die verzwegen dimensie heeft er waarschijnlijk mede toe bijgedragen om Jacobs' joodse wortels aanvankelijk niet te 'zien', omdat het er niet 'toe deed'. Als zij nog dertien jaar langer had geleefd is het niet ondenkbaar dat zij op grond van haar 'ras' zou zijn vermoord.
Een laatste tegenwerping tegen'Aletta Jacobs was een racist. Punt'is het mogelijke gevolg ervan in de hedendaagse herinneringscontext: het uit ons collectief geheugen vallen en zelfs weren van deze representant van het historisch feminisme. Die gang van zaken zou mij niet verbazen. Want tegenover de welhaast blinde verering van het icoon Aletta Jacobs staat een zekere onwrikbare onverschilligheid van historici voor de lange en brede geschiedenis van vrouwen en de vrouwenbeweging, en van de constitutieve rol die gender in de geschiedenis en de geschiedschrijving speelt.
Dat begon al met het kleineren van de langdurige mobiliserende strijd voor het vrouwenkiesrecht die het meest zichtbare aspect van de historische vrouwenbeweging vertegenwoordigde. Het verbod van de minister en later de onwil van de directie in de jaren 1920 om in de collectie van het Rijksmuseum een door Isaac Israels geschilderd portret van Aletta Jacobs op te nemen stond niet op zichzelf. Heel goed dus dat zij haar autobiografie zo fier heeft opgeschreven. En geen wonder ook dat vrouwen-feministen al in de jaren dertig hun eigen archief, het tegenwoordige Atria, oprichtten en hun eigen geschiedenis gingen schrijven. In de jaren zeventig trokken jongere feministische historici de zichtlijnen door tot in alle aspecten van de geschiedschrijving vanuit de overtuiging: er waren wel degelijk vrouwen in het verleden, maar ze werden niet relevant bevonden en daarom genegeerd.
Deze feministische historici hebben zeker het een en ander bereikt. Zo worden al sinds enkele decennia twee periodieken, hetJaarboek voor vrouwengeschiedenisenHistorica,uitgeven, staat het welbekende1001 Vrouwenin menige boekenkast en zijn er tientallen vrouwen en mannen op genderhistorische onderwerpen gepromoveerd, hoewel er slechts één bijzondere leerstoel is op dit gebied. Ook door niet-professionele historici zijn prachtige studies over vrouwen in de geschiedenis geschreven. Desondanks is er in de laatste decennia toch ook vaak op gewezen dat er een hardnekkige onveranderlijkheid is in de wijze waarop vrouwen en gender steeds weer in de marge terechtkomen van wat 'echt belangrijke' geschiedenis is.
Of het nu gaat om de uitkomsten van grote onderzoeksprojecten als 'De Nederlandse cultuur in Europese context' (het IJkpuntenprogramma) of het onderzoek naar 'De natiestaat', of om de wijze waarop in universitaire historische opleidingen aandacht wordt besteed aan vrouwen en genderkwesties, steeds is er sprake van vrouwen als uitzondering als ze al niet geheel afwezig zijn, of worden de inzichten uit de gendergeschiedenis te oppervlakkig aangehaald. Wanneer het vrouwen van verdienste betreft, gaat de aandacht nog steeds allereerst uit naar koninginnen (vrouwen in het landsbestuur), minnaressen of vrouwen van beroemde mannen, allegorische vrouwenfiguren en vrouwelijke romanheldinnen.
Maar Aletta Jacobs staat toch in de canon? Jazeker, maar bij het uitkomen van de eerste canon in 2007 heeft de historicus Geertje Mak al een tamelijk vernietigend oordeel geveld over de gebrekkige integratie van vrouwen en gender daarin. Met het venster over Aletta Jacobs (op Anne Frank na de enige vrouw) is daarbij precies gebeurd waarover ik mij bij het schrijven van de biografie zorgen maakte: dat zij niet zozeer een van de representanten zou worden van een belangrijk en permanent historisch proces van in- en uitsluiting op basis van sekse als wel een uitzondering op de regel van historische relevantie zou blijven. Excuustruus dus van de Nederlandse geschiedenis waarin dan verder geen vrouwen meer hoeven voor te komen. Inmiddels is de canon herzien en hebben nu ook een veenlijk genaamd Trijntje, een vorstelijke vrouw, Maria van Bourgondië, een romanfiguur, Sara Burgerhart, en een politica, Marga Klompé, een plaats gekregen, waarmee een niet wezenlijk andere visie op vrouwen in de geschiedenis is neergezet dan al in de jaren zeventig werd bekritiseerd.
Een vergelijkbaar beeld rijst op uit het onderzoek naar enkele vwogeschiedenisleerboeken die Annemiek Houwen onlangs voor haar promotieonderzoek aan een genderanalyse onderwierp. In de vier meest gebruikte leerboeken waarvan alleen de gedeelten over staatsvorming en politiek vanaf 1795 werden onderzocht, komen in totaal 676 mannen en 60 vrouwen voor (v=8 procent, m=92 procent). Van die mannen en vrouwen zijn respectievelijk 71 en 37 koning of koningin (resp. 11 procent en 62 procent). Aletta Jacobs wordt in alle teksten twee keer bij naam genoemd. In het enige leerboek waarin ze een kleine levensbeschrijving krijgt, staan in de korte paragraaf twee fouten naast een irrelevante verwijzing naar vrijheid van drukpers en vergadering. In een ander wordt de politieke emancipatie van vrouwen opgehangen aan de filmNynke,over 'de vrouw van Troelstra' (in plaats van over Nienke van Hichtum of Sjoukje Bokma de Boer).
Dit soort kwantitatieveverhoudingen tussen vrouwen en mannen in de Nederlandse geschiedenis is ook te zien in de aanwezigheid van beelden van mannen en vrouwen in de openbare ruimte. Voor de prominente politica, inwoonster en gemeenteraadslid van Den Haag Jeltje van Nieuwenhoven was dat precies de reden om ter gelegenheid van Internationale Vrouwendag 2017 spontaan een actie te starten: 'Die vrouw verdient een standbeeld'. Van de 54 personen op sokkels in de Hofstad waren 8 vrouw en 46 man (respectievelijk 18 en 82 procent). Van de acht vrouwen beeldden vier een vorstin af (vijftig procent), terwijl van de mannen slechts zeven vorst waren (vijftien procent). De acht vrouwen zijn ietwat geflatteerd omdat één beeld Eline Vere voorstelde, een romanfiguur, en één de 'Vissersvrouw', een naamloos symbool. Van de overige twee 'vrouwen van verdienste' deelde Corry Vonk haar prominente plaats met Wim Kan en ontleende de gravin van Bylandt haar gedenkwaardigheid grotendeels aan het familiekapitaal.
In het kader van 'Die vrouw verdient een standbeeld' werden Hagenaars aangespoord om hun suggesties kenbaar te maken. Dat leverde in minder dan drie maanden meer dan vijfhonderd reacties op met negentig namen van uiteenlopende vrouwen, zoals (naast Aletta Jacobs): Annie M.G. Schmidt, Andreas Burnier, Alexine Tinne, Janey Tetary en Rita Reys. In oktober 2017 riep het college op om op korte termijn een standbeeld van een vrouw te realiseren, in de toekomst bij het plaatsen van standbeelden rekening te houden met diversiteit, en om ook bij het toekennen van straatnamen, plaquettes of andere gedenktekens rekening te houden met de diversiteit van de stad. Al snel na het gemeenteraadsbesluit ontving ik een brief van burgemeester Pauline Krikke met de zinsnede: 'Mijn intentie is om ten uitvoering van dit voorstel op een prominente plek in Den Haag een standbeeld van Aletta Jacobs te realiseren. Ik voel mij schatplichtig aan vrouwen als Aletta Jacobs.' Het standbeeld zou rond de jaarwisseling van 2020 onthuld moeten worden.
Dat is dus niet gebeurd omdat Aletta Jacobs een racist was. Punt. Nog voordat het beeld omstreden kon worden viel het van zijn denkbeeldige sokkel door deze beschuldiging, en het is - nadat ook Pauline Krikke zelf was gevallen - door de ambtenaren niet meer echt serieus opgepakt. Dat laatste bevestigt meer de zwakheid van de aanspraak die vrouwen kunnen maken op zichtbaarheid en gedenkwaardigheid in ons symbolisch en materieel universum, dan het gelijk van het moralistische en onhistorische oordeel van Jacobs als racist. Punt.
Aanvankelijk was ik, behalve misschien intellectueel, helemaal niet zo geïnteresseerd in standbeelden, en heb ik zelf nooit behoefte gevoeld aan een heldin op een voetstuk. Tot ik in 2018 voor onderzoek in Londen was en toevallig meemaakte hoe Theresa May 's middags op Parliament Square een standbeeld ten voeten uit van de parlementaire suffragist Millicent Garrett Fawcett onthulde. Voor de Houses of Parliament, tussen 'grote staatslieden' als Gladstone en Churchill. Na afloop kwamen mensen bloemen brengen in de door haar gevoerde kiesrechtkleuren, wat een ontroerende aanblik bood. Ik was op dat moment bezig met een grote kiesrechttentoonstelling in het Groninger Museum waardoor ik veel meer oog kreeg voor de materiële aspecten van de geschiedenis, en de politiek van herinneren en herdenken, én vergeten. Om de hoek stond trouwens al heel veel langer het mij welbekende standbeeld van de militante suffragette Emmeline Pankhurst, die tot dan toe het centrum was geweest van herdenking van de kiesrechtstrijd en het vieren van eigentijds feminisme.
Hoe belangrijk zo'n herinneringsplaats kan zijn heb ik ook kunnen leren van het borstbeeld van Aletta Jacobs in Groningen prominent voor het gebouw waar ik werkte. Als een al dan niet betekenisvolle verzamel- of ontmoetingsplek, maar ook voor individuele vrouwen: steevast liggen er elk jaar op Jacobs' verjaardag, 9 februari, enkele bosjes bloemen.
In de strijd om de representatie van vrouwen is nog heel veel te doen. Zo is het, om even bij stedelijke zichtbaarheid van vrouwen te blijven, belangrijk dat steeds meer gemeenten 'vrouwen' in hun straatnamenbeleid hebben opgenomen. Het resultaat is nu echter nog dat vrouwen vaak alleen in de nieuwe buitenwijken terechtkomen, wat de zichtbaarheid nog niet echt vergroot. En misschien zijn standbeelden voor individuele vrouwen van verdienste of naam op een plek van betekenis nog steeds een brug te ver.
Maar misschien zijn standbeelden voor individuele personen ook niet meer echt van deze tijd. Niet iedereen zal het daarmee eens zijn, denk bijvoorbeeld aan allen die in Den Haag hebben gereageerd op de oproep van 'Die vrouw verdient een standbeeld'. Maar als historicus die altijd de meervoudigheid van geschiedenis heeft bepleit, begrijp ik het wel. Toch wil ik er nog niet helemaal van af, gezien de ervaringen in Londen en Groningen. Ik zie een aantal oplossingen, ik noem er twee: op een plek van nationale betekenis één sokkel maken waarop een wisselende veelkleurige parade van vrouwen van betekenis kan staan, of een beeldengroep met herkenbare figuren; beide representeren de geschiedenis van de historische, langdurige en hardnekkige emancipatiestrijd van vrouwen in al hun gedaanten, toen en nu, in het Europese deel van Nederland, Indonesië en de Caribische gebiedsdelen. Als stut en steun voor de herinnering aan die belangrijke episode in 'onze' geschiedenis en aan een strijd die nog lang niet gestreden is. Voor zo'n parade kan de lijst die in Den Haag door het publiek werd aangeleverd alvast een mooi startpunt zijn.
Mineke Bosch is emeritus hoogleraar moderne geschiedenis
Maakt het niet uit dat zij haar leven lang opkwam tegen vormen van achterstelling en ongelijkheid?