Spiegelpaleis

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
6 februari 2025
Sociologe Jolande Withuis zou het wel anders aanpakken dan haar moeder. Ze reflecteert op beider rollen inMoeder, antimoeder.Hun gemene deler? Vaderverering.
Als kind had ze al op haarmoeder neergekeken. 'Angstig en zwak' luidde het oordeel van de jonge dochter over die vrouw die er altijd maar was, boenend, schrobbend, getergd. Niet zo, dacht de dochter dus toen zij over haar eigen toekomst fantaseerde. En hoe dan wel? Nou, zoals de vader, die in zijn afwezigheid symbool kwam te staan voor alles wat de dochter zich wenste: onafhankelijkheid, daadkracht.
De jaren verstreken en de dochter in kwestie werd een vrouw en toen een vrouw-met-dochter. En zoals zij haar moeder tegen het licht had gehouden, werd zij nu gadegeslagen. Haar dochter keek naar haar en dacht: Nee, niet zo. En hoe dan wel? Zoals de vader.
InMoeder, antimoederbouwt sociologe Jolande Withuis (1949) een biografisch spiegelpaleis waarin zij zichzelf en haar moeder in de reflectie van de ander leert begrijpen. Een gemene deler: vaderverering. Het boek is daarmee een aanvulling op de eerdere werken die Withuis over haar vader schreef. En passant wordt een halve eeuw Nederlandse maatschappijgeschiedenis op poten gezet.
Jennigjen van Ringen (roepnaam Jenny) wordt in 1921 geboren in een sociaal-democratisch gezin net buiten Meppel. Haar vader had zich uit de armoede omhooggewerkt en in de preken van socialist en anarchist Ferdinand Domela Nieuwenhuis een ideologisch onderkomen gevonden. Over de hiërarchie in het huishouden had hij echter minder egalitaire ideeën. In huize Van Ringen blijft de moeder binnen. En toch moedigt de vader Jenny aan om door te leren. Om onafhankelijk te worden.
Na de oorlog gaat Jenny werken bij de communistische krantDe Waarheid,op dat moment ruim 350.000 abonnees rijk. De overstap van een sociaal-democratisch naar een communistisch milieu is groot, maar in die tijd niet ondenkbaar. De maatschappelijke waardering voor communisten en de Communistische Partij Nederland (cpn) is gegroeid door hun rol in het verzet.
Op de redactie komt Jenny de door de oorlog getraumatiseerde communist en cpn-lid Berry Withuis tegen, een man wiens enthousiasme en driften lijken op die van haar vrijgevochten vader. Ze krijgen twee kinderen, Jolande en Max, en gaan in Amsterdam wonen. Ook Jenny wordt lid van de CPN.
In Amsterdam bruist het communistisch milieu. Tijdens de Kamerverkiezingen van 1946 krijgt de cpn zowaar 32 procent van de Amsterdamse stemmen. Toch slaat de sfeer al gauw om. Onder Chroesjtsjov wordt duidelijk hoe genadeloos het sovjetbewind onder Stalin was geweest. Voor Nederlandse communisten komt een verbod om voor de overheid te werken; de Binnenlandse Veiligheidsdienst zit cpn-leden op de huid.
Het aantal abonnees vanDe Waarheidloopt door al deze tegenslagen terug en Jenny verliest in 1950 haar baan. Berry mag blijven werken, want ook bij de communisten geldt: mannen zijn de werkelijke kostwinner. Jenny wordt huismoeder en voor de familie Withuis breekt een tijd van armoede aan.
Het lot van Jenny past in de maatschappelijke ontwikkelingen van die tijd. Nederlandse communisten komen in het verdomhoekje te staan, vrouwen worden beknot. De feministische opleving tijdens de jaren veertig en de oorlog maken plaats voor een nieuwe commerciële cultuur waarin 'traditionele' huisvrouwen de etalages domineren. Als communistische vrouw valt Jenny dus een dubbele straf ten deel.
In de nauwe ruimte die haar resteert, weigert Jenny zichzelf als slachtoffer te zien. Ze blijft actief bij de cpn, zorgt voor de buurt en familieleden, zet zich vol overgave in voor de carrière van haar man en slaagt erin het gezin met schaarse middelen overeind te houden. Ook hier komen haar historisch-materialistische opvattingen van pas. In de wereld van de klassenstrijd zijn gevoelens futiel en zelfingenomen. Gevoelens leiden af van wat ertoe doet: de historische wetten, die individuen nu eenmaal vermalen ten behoeve van De Toekomst.
De prijs komt voor rekening van dochter Jolande. Voor haar komt de stugge, anti-sentimentele onverzettelijkheid van haar ouders - en met name van haar moeder - symbool te staan niet voor vrijheid maar voor beklemming. In een gezin waar gevoelens 'loos gebabbel' zijn, insignificant 'in het licht van het heil der mensheid', ligt immers schaamte op de loer. Schaamte voor het gevoelsleven dat zich altijd toch weer aandient. De gevolgen zijn groot.
Een voorbeeld. Wanneer Jolande, inmiddels een volwassen vrouw, op het punt staat een borstamputatie te ondergaan, lukt het haar niet om de operatie, of zelfs de kanker, zelf ter sprake te brengen. Uit angst om sentimenteel te klinken. 'Net zomin als we het ooit over Stalin hebben gehad is mijn kanker ooit ter sprake gekomen. Geen woord - niet over mijn kansen op overleving, niet over mijn operaties, niet over medicijnen en kuren.'
Tijdens haar studie valt Jolande van haar communistische geloof - en daarmee komen haar ouders, gevoelsleven en vrouwbeeld in een volslagen nieuw licht te staan. De tweede feministische golf van de jaren zestig symboliseert voor haar de 'emancipatie van de emotie'. Daar waar 'de emotie' voor Jenny de knechting representeerde, representeert die voor Jolande de bevrijding. Voor beiden geldt echter dat de inhoud van 'vrijheid' ontleend wordt aan de respectievelijke vaders: 'Als meisje al leek zijn leven mij oneindig veel interessanter dan haar geploeter.'
Het boek van Withuis gaat hiermee niet alleen over de relatie tussen een dochter en een moeder. Evenmin is het louter microhistorische duiding van een tijdsgewricht. Het boek gaat over hoe ook nobele intenties noodlottig kunnen uitpakken, over de manier waarop we symbolen vormen, zeker wanneer het aankomt op de ouderfiguren.
De 'alom aanwezige, onvermijdelijke moeder' komt namelijk vaak symbool te staan voor alles wat er thuis mis is, leert Withuis de lezer. De 'afwezige' vader representeert, bij gratie van zijn onbetrokkenheid, 'het rijk der vrijheid'. Deze dynamiek 'garandeert welhaast de eeuwige voortzetting van de ongelijkheid der seksen', zucht ze. Afwezige moeders worden zelden vergeven, laat staan geïdealiseerd.
Frank Ruiter | Afwezige vaders, laat Jolande Withuis zien, representeren bij gratie van hun onbetrokkenheid 'het rijk der vrijheid' JOLANDE WITHUIS Moeder, antimoeder De Bezige Bij, 221 blz.