Alarmsignalen van het geweten

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
17 oktober 2024
Twee werken van de Oost-Duitse Brigitte Reimann (1933-1973) verschenen recent in vertaling: de romanMijn broer en iken een boek met correspondentie . Haar strijdvaardigheid blijkt vooral uit haar vermogen om te twijfelen.
Een plaat van Jimmy Yancey.Een goed passende bh. Een blouse van polyester die geweldig praktisch schijnt te zijn in de was. Tien jaar lang, tussen 1963 en 1973, stuurt Irmgard Weinhofen, zelf een Oost-Duitse, vanuit Amsterdam spullen naar haar vriendin Brigitte Reimann, die nog in de ddr woont. Op het oog onschuldige, lieve dingen, die een moeder je normaal zou toestoppen. Ontwikkelingshulp van West naar Oost, zo voelt het, geheel in lijn met wat ik dacht van Oost-Duitsland te weten; de ddr, daar blijf je niet, daar wil je weg - dat idee.
Maar: Brigitte Reimann blijft, hoewel ze als kritische schrijfster op het eerste oog de aangewezen persoon is om wél te vertrekken. Haar boeken komen tot stand binnen de kaders van de republiek, zien alleen kans op publicatie als ze de socialistische deugden op de juiste manier representeren. En die deugden, daar gelooft ze heilig in - het is vooral de manier waarop die haar tegenstaat, de mannetjes met de partijspeldjes die haar de les lezen. Vanuit hetKombinat(staatsconcern) waar ze werkt, schrijft ze aan haar vriendin: 'Als kleinburgerlijk element aarzel ik voortdurend tussen afwijzen en onderschrijven van de partijstandpunten, misschien omdat ik hier in de "onderbouw" de gevolgen van sommige besluiten en uitspraken op weerzinwekkende wijze ervaar. Aan de andere kant moet ik de partij op enkele "hoofdpunten" gelijk geven, iets anders is niet mogelijk voor iemand die positief tegenover het socialisme staat. Alleen wil ik over de werkwijze kunnen nadenken en discussiëren en schrijven.'
Twee werken van Brigitte Reimann (1933-1973) zijn afgelopen anderhalf jaar voor het eerst in het Nederlands verschenen: de romanMijn broer en ik(De Geus, 1963) en de correspondentie met haar vriendin en germanist Irmgard Weinhofen, het Privé-domeindeelGroeten aan Amsterdam(De Arbeiderspers, de brieven beslaan de jaren 1956-1973). Reimann past precies in het frame van de getormenteerde, herontdekte schrijfster dat uitgeverijen de laatste jaren zo veelvuldig gebruiken: onderdrukt door het regime maar onvermoeid strijdbaar; ze leed aan depressies, trouwde maar liefst vier keer, hield van het uitgaansleven en overleed nog voor haar veertigste aan borstkanker.
Ingewikkeld, dat frame. In de niet-afbrekende en absoluut noodzakelijke stroom herontdekkingen van de laatste jaren ligt de nadruk soms toch op het idee van de schrijfster als martelaarster, wier werken de herwaardering pas waard zijn als er genoeg leed aan voorafgegaan is. Maar gek genoeg nodigt Reimanns werk helemaal niet zo uit tot een lezing waarin die mannen, drank en verdere sensatie zo'n grote rol spelen, ook haar correspondentie niet. Haar neerzetten als een diva, omringd door arbeiders in het steenkolenkombinat, verdringt de nuance waar ze zelf juist zo voor pleitte. Ja, ze heeft een uitgesproken persoonlijkheid en is strijdbaar, maar niet strijdbaar tégen het socialisme - ze is strijdbaar voor het toelaten van twijfels.
Irmgard Weinhofen en Brigitte Reimann ontmoeten elkaar in 1948, in een badhuis in het Oost-Duitse stadje Burg, waar ze beiden verpleegd worden voor polio. In de jaren daarna volgen onverwachte ontmoetingen op vakantieadressen, in het uitgaansleven, en in Oost-Berlijn, waar Weinhofen in 1960 gaat wonen. Reimann leeft op dat moment in Hoyerswerda met haar tweede man; ze heeft een nieuw boek uit,Die Frau am Pranger,dat goed ontvangen wordt en waardoor ze geregeld iets in Berlijn te doen heeft. 'Het kwam vaak voor dat we elkaar volkomen toevallig, maar toch als geroepen tegen het lijf liepen, en dat gebeurde meestal bij de klok op Bahnhof Friedrichstrasse', schrijft Weinhofen. Als Berlijn in 1961 in tweeën wordt gedeeld zorgen politieke spanningen binnen haar binationale huwelijk ervoor dat Weinhofen een uitreisvisum uit de ddr aanvraagt, en twee jaar later met haar man naar Amsterdam vertrekt.
De toevallige ontmoetingen krijgen op papier een regelmatiger karakter: Weinhofen went moeilijk aan Nederland, de cultuurverschillen met de ddr zijn door het totaal andere maatschappelijke bestel haast niet te overzien. Een jaar na haar emigratie is ze pas in staat Oost-Duitsland weer een beetje toe te laten, en hervatten zij en Reimann hun correspondentie.
En, wat blijkt: Weinhofen doet vanuit Amsterdam tegenverzoeken aan Reimann. Ze verlangt naar kristal zoals dat alleen in haar thuisland geslepen wordt. En naar de boeken natuurlijk. Het gevaar voor vervlakking is in Nederland bijzonder groot, meent ze - anders dan in de ddr, waar ze verwend was als het om cultuur ging. 'Als de mensen hier iets voor cultuur moeten uitgeven, klagen ze dat het duur is', schrijft Weinhofen.
Weinhofens geïdealiseerde idee van het cultuurbeleid in de ddr gaat niet helemaal op, want op haar beurt deelt Reimann de uitdagingen die bij haar schrijverschap komen kijken. Dat ze inmiddels gevierd schrijfster is, doet aan de partijbemoeienis niks af - in haar korte carrière zou ze meer dan tien boeken publiceren. Er is de redacteur die zich stoort aan haar personages,
omdat die hun conflicten met zichzelf uitvechten in plaats van zich door de socialistische beweging te laten beïnvloeden. De deprimerende discussies die ze voert wanneer ze een regenachtige dag beschrijft, en de partij haar vervolgens meedeelt dat er een 'grauwsluier' over het boek hangt.
In 1963 doet Reimann met haarDie Geschwister,nu in het NederlandsMijn broer en ikgetiteld, toch een duit in het zakje. De roman maakt veel los: heftig commentaar bij literatuurcritici en het ministerie van Cultuur, maar weerklank bij lezers. Reimann beschrijft het semi-autobiografische verhaal (Reimanns eigen broer vertrok in 1960 naar het Westen) van kunstenares Elizabeth, die slechts een paar dagen de tijd heeft om haar broer Uli ervan te overtuigen dat hij moet afzien van zijn plannen om uit Oost-Duitsland te vluchten. Zij, de voorbeeldige leerlinge, beticht hem ervan vriendschap te hebben gesloten met zijn persoonlijke teleurstellingen, die hij niet op het socialisme zou mogen afschuiven. Waarom kiest haar broer voor de makkelijke weg, in plaats van vol te houden en te geloven in iets wat het persoonlijke overstijgt?
Met zijn verraad van hun voorheen gedeelde idealen is ook hun (behoorlijk intieme, soms bijna seksuele) broer-zusband op het spel komen te staan. Het eerste deel van het boek leest wat stichtelijk, de grens tussen goed en kwaad is wel erg afgebakend - tot Elizabeth besluit te vertellen over een incident dat plaatsvond op het kombinat waar ze als schilder werkt, waardoor háár vertrouwen in de ddr op de proef werd gesteld. Ze geeft leiding over een groep bankwerkers en valt op, door haar witte bloesje, haar lippenstift; men vindt haar bourgeois. Als ze zich dan ook nog eens negatief uitlaat over een nieuw aangekocht kunstwerk tegenover haar meerdere, een oudere kameraad, ontdekt ze hoe zwak haar positie is en hoe makkelijk het is voor een man met een partijboekje om zich van een ongewenste criticus te ontdoen. Er wordt achter haar rug over haar gepraat, er wordt haar verweten dat ze zich aan haar politieke taak onttrekt door haar intellectuele smaak op te dringen.
De partijman in kwestie dreigt haar het kombinat uit te zetten; hij meent een indicatie te hebben ontvangen waaruit blijkt dat Elizabeth in haar kringen een burgerlijke groep zou hebben opgezet. 'Na deze incidenten zie ik voor u geen toekomst meer', zegt hij haar.
Maar de storm waait over. De felle Elizabeth wint de partijman voor zich als hij ziet dat haar kunst nuttig én mooi is, precies zoals het de partij bevalt. En dat is dat, het is een (kunst)opvatting die Elizabeth vervolgens niet in twijfel lijkt te trekken. In reactie op dat starre geloof in de ddr en de partijkunst verwijt haar andere broer haar dat ook zíj haar prijs heeft: 'een persoonlijk contract en de garantie dat ze je optimistische schilderijtjes kopen om ze op te hangen in een kantine of in het kantoor van jullie partijsecretaris'.
In deze ambivalente passages is Reimann op haar sterkst, en dat geldt ook voor de briefwisseling. Ze worstelt zelf met de vraag hoe vast te houden aan haar idealen zonder stijfkoppig te worden. Aan Weinhofen schrijft ze dat schrijven voor haar een gewetenszaak is, en dat haar geweten inmiddels alarmsignalen uitzendt. 'Ik hoor bij beide werelden, zit in het Interhotel (zij het momenteel zonder Franse cognac omdat ik leef van een karige beurs) en woon in een huurhuis naast arbeiders, de zogenaamde eenvoudige mensen. Daar zie ik veel wat me deprimeert, waar ik niet mee uit de voeten kan. Maar dat is een ingewikkelde zaak en ik ben altijd bang dat ik me onduidelijk uitdruk als ik het allemaal tot een paar zinnen reduceer. In een boek, aan de hand van een verhaal, kun je dat pas goed onderzoeken en afwegen.'
In Reimanns wereld lijkt blijven dapperder dan vluchten. Misschien omdat er minder verbittering van uitgaat, en omdat de frictie tussen Oost en West haar voedde als schrijfster. Ze blijft strijdbaar, heel de briefwisseling lang, ook als vrienden langzaamaan de correspondentie met Weinhofen overnemen, hebben ze het nog over haar wilskracht, haar neiging toch zelf de pen te willen oppakken. Maar Reimann is door haar borstkanker te verzwakt om te schrijven. Op 21 februari 1973 ontvangt Weinhofen een telegram: 'Brigitte is ingeslapen.' In haar voorwoord schrijft Weinhofen dat het jammer is dat haar vriendin het succes van haar postuum gepubliceerde romanFranziska Linkerhandnooit heeft kunnen meemaken. Het honorarium had haar moeiteloos in staat gesteld nog eens heerlijk te gaan winkelen. 'Ze gaf immers zo graag geld uit.'
... BRIGITTE REIMANN Groeten aan Amsterdam: Correspondentie met Irmgard Weinhofen 1956-1973 Vertaald door Elly Schippers. De Arbeiderspers, 336 blz. BRIGITTE REIMANN Mijn broer en ik Vertaald door Jantsje Post & Marianne van Reenen. De Geus, 223 blz.