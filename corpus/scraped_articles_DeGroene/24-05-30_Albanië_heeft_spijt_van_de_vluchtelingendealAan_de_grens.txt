Albanië heeft spijt van de vluchtelingendeal Aan de grens

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
30 mei 2024
Edi Rama, de socialistische premier van Albanië, maakte vorige week onverwacht gehakt van de 'Italië-Albanië-deal'. Hij deed dit in een interview met de linkse Italiaanse krantla Repubblica,de grote vijand van de extreem-rechtse Italiaanse premier Giorgia Meloni, met wie Rama de deal vorig jaar november sloot. Afrikaanse migranten die via de kusten van Libië en Tunesië naar Italië proberen te komen zouden volgens deze deal op open zee worden onderschept en direct naar kampen in Albanië worden gebracht. Daar zou een versnelde asielprocedure plaatsvinden onder jurisdictie van Italië. Wie niet in aanmerking komt voor asiel, zou direct teruggestuurd worden naar het land van herkomst. Een onmogelijke deal, maar Rama en Meloni hielden noest vol dat op deze manier iets van 37.000 'clandestienen' per jaar Europa bespaard zouden blijven.
Nu lijkt Rama daar ineens helemaal anders over te denken. 'Ach, die kampen, die komen er heus wel', zegt hij tegen de Italiaanse journalist, 'maar het probleem zijn de procedures. Hoe denk je drieduizend mensen per maand te kunnen verwerken, met de Italiaanse bureaucratie en de Europese regels?'
Dit nieuwe inzicht zou te maken hebben met de Europese verkiezingen in juni, en met het feit dat hij sinds 2005 voorzitter is van de Albanese socialistische partij. Hij zou ter verantwoording geroepen zijn vanuit socialistische hoek, waar deze stunt-deal die Meloni had bedacht voor de Europese verkiezingen heel slecht is gevallen.
'Je kunt alles afspreken wat je wil met Afrikaanse landen, maar Europa moet beseffen dat er zo ontzettend veel geld gemoeid is met de migrantenhandel, dat je die alleen met nóg veel meer geld kunt counteren', zegt de plotseling realistische Edi Rama. Inderdaad is de deal van Europa met Tunesië van juli vorig jaar jammerlijk mislukt - met de glunderende delegatie van Von der Leyen, Rutte en Meloni nog vers in het geheugen. Voor honderd miljoen euro gaat Tunesië de vluchtelingen echt niet binnenboord houden, liet Kais Saied, president/dictator van Tunesië, kort na de gesloten deal weten. Uit de hoek van Meloni volgde ijzige stilte op het interview met Rama.
Het aantal in 2024 getelde doden en vermisten aan de Europese buitengrenzen, volgens het Missing Migrants Project (IOM): 1367