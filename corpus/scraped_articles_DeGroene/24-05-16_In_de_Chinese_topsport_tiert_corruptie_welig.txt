In de Chinese topsport tiert corruptie welig

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
16 mei 2024
Beijing- De man die tot voor kort de hoogste baas was van het Chinese voetbal, zit voor de rest van zijn leven in de cel. Drie Afrikaanse marathonatleten hebben tegen betaling een Chinees laten winnen. 23 Chinese zwemmers mochten ondanks een positieve dopingtest meedoen aan de Olympische Spelen in Tokio. De Chinese topsport is ernstig ziek. Voornaamste oorzaken: geldzucht en chauvinisme.
Toen Chen Xuyuan aantrad als voorzitter van de Chinese voetbalbond beloofde hij een eind te zullen maken aan de corruptie die de sport teisterde. In de eredivisie was matchfixing eerder regel dan uitzondering. Bestuurders streken formidabele bedragen aan smeergeld op. Spelers en coaches kregen een veel te hoog salaris. Gokken gebeurde op grote schaal, hoewel dat in China illegaal is. Chen heeft zich niet aan zijn belofte gehouden. Kortgeleden werd hij veroordeeld tot levenslang. Aan de verlening van gunsten had hij tien miljoen euro verdiend.
De stoet van veroordeelde voetbalbazen, coaches en spelers wordt almaar langer. Het is een succes voor de nimmer eindigende anticorruptiecampagne van partijleider Xi Jinping. Maar het is tegelijk een pijnlijke flop. Xi wilde immers van China hét voetballand van de wereld maken, dat in de nabije toekomst het WK niet alleen zou binnenhalen maar ook zou winnen. Geld zou daarbij geen rol spelen. Die droom ligt in duigen. Het Chinese voetbal is nog altijd even krukkig.
Vandaar de opwinding toen Inter Miami, de club van Lionel Messi, een wedstrijd kwam spelen in Hongkong. Eindelijk zouden de Chinezen kunnen genieten van topvoetbal. Maar Messi voelde zich niet goed en werd daarom niet opgesteld. Chinezen woedend. Veel bezoekers eisten hun geld terug. De chauvinisten riepen dat Messi China diep had beledigd door niet te spelen. Een paar dagen later speelde hij wel in het gehate Japan. Chinezen nog woedender. Uit wraak annuleerde de Chinese voetbalbond twee vriendschappelijke wedstrijden tegen Argentinië.
Al snel konden de nationalisten weer juichen toen de Chinese marathonkampioen He Jie de halve marathon van Beijing won. Maar dat dankte hij niet aan zichzelf maar aan de Afrikaanse lopers die waren ingehuurd om hem naar de finish te trekken. Ook de Chinese zwemmers die in de laatste Olympische Spelen medailles haalden, waren anderen grote dank verschuldigd. Dat waren de Chinese officials die de positieve uitslag van hun dopingtest hadden verdonkeremaand.