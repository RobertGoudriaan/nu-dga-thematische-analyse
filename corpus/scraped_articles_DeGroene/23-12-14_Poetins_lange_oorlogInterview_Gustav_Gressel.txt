Poetins lange oorlog Interview Gustav Gressel

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
14 december 2023
Een Russische overwinning op Oekraïne wordt waarschijnlijker, waarschuwt militair analist Gustav Gressel. 'Met de huidige trend zal Rusland geen vrede willen vóór 2027.'
Ook als oorlog je beroep is,kun je de loodgieter niet laten wachten. Als militair analist Gustav Gressel gaat zitten in een Berlijnse bakkerij, achter een stuk taart en koffie, verontschuldigt hij zich voor het feit dat hij maar een uur heeft: hij heeft een nieuwbouwhuis gekocht waar nog van alles aan blijkt te moeten gebeuren, zoals een wateraansluiting. Duitsers houden zich nooit aan afspraken, moppert hij. Straks staat zijn vrouw met draaiende motor om de hoek. Een harde deadline.
Maar Gressel heeft, gezeten achter een hoge glaswand met uitzicht op de Veteranenstrasse, ook weinig tijd nodig om tot de kern van de zaak te komen. Ik wil zijn vooruitzichten weten voor de oorlog in Oekraïne, waar het Oekraïense offensief beëindigd is, er een nieuwe winter is ingevallen, en er een meningsverschil is ontstaan tussen de militaire en politieke top (opperbevelhebber Zaloezjnyj sprak in een interview over een 'patstelling'; president Zelensky keurde dat publiekelijk af en zei dat 'er niemand zo zeer in onze overwinning gelooft als ik').
Gressel legt meteen, met een kalm en verontrustend betoog, zijn analyse als een baksteen op tafel. 'Laten we beginnen met de realiteit', zegt hij. 'Er zijn twee realistische uitkomsten mogelijk van deze oorlog: een Russische overwinning of een Oekraïense overwinning. Er zit niets tussenin. Rusland wil niets er tussenin en dat zal ten minste zo blijven tot in 2025. Vladimir Poetin zou een volslagen idioot zijn om in te stemmen met een staakt-het-vuren of een bevriezing van de oorlog, zolang de kans nog bestaat dat Donald Trump de presidentsverkiezingen wint in de VS. En ook als Trump niet wint, draaien de verhoudingen in het Amerikaanse Congres over een jaar waarschijnlijk in Poetins voordeel. Daarvoor zal hij zijn doelstelling om de oorlog te winnen niet aanpassen.'
Er zal volgens Gressel simpelweg niet genoeg druk op Poetin komen om dat af te dwingen. 'De binnenlandse druk op Poetin is verwaarloosbaar en dat zal ook zo blijven. Het Westen heeft de druk uitgeoefend waartoe het bereid is. De Amerikanen zijn niet bereid om meer te doen. De Duitsers zijn niet bereid om meer te doen', zegt hij. 'Poetin zal misschien in de toekomst akkoord gaan met een tijdelijk staakt-het-vuren, om Rusland te herbewapenen en te reorganiseren voor de volgende aanval. Maar een echt vredesakkoord? Dat zal Poetin alleen willen tekenen als Rusland daartoe gedwongen wordt door een tekort aan mannen en militair materieel. Als de verliezen in het huidige tempo doorgaan, voorzie ik dat niet vóór 2027, 2028. Het probleem is dat Oekraïne tegen die tijd allang geen tanks en pantserwagens meer heeft. Poetin ziet dit ook, en zal niet onderhandelen over vrede als hij verwacht dat het in de toekomst beter met hem zal gaan.'
Gustav Gressel is niet iemandmet wie je moet praten om een goed gevoel te krijgen over de oorlog in Oekraïne. Dat is al een tijd zo. Jarenlang heeft hij moeten verdragen dat hij werd gezien als een pessimist, of misschien zelfs een angstzaaier. In 2017, vijf jaar vóór Ruslands grootschalige invasie van Oekraïne, schreef hij in een essay dat 'Rusland zich duidelijk voorbereidt op offensieve operaties'. Rusland 'zou gebruik kunnen maken van de zwakheden van zijn westelijke buren om te zorgen voor een strategische verrassing', speculeerde hij. Twee jaar eerder schreef hij in een rapport dat 'Ruslands nieuwe militaire assertiviteit en avonturisme westerse waarnemers heeft verbaasd, hoewel die niet uit het niets komt: Ruslands huidige strategie is het resultaat van een systemische militaire hervorming die onvoldoende is erkend door de Europese Unie en de VS'.
Gressel diende vijf jaar in het Oostenrijkse leger, studeerde daarna in Salzburg en promoveerde in Boedapest, en werd na enige omzwervingen hoofdanalist voor Oost-Europa, Rusland en militaire zaken bij de denktank European Council on Foreign Relations in Berlijn. Hij heeft een strakke, gefocuste blik en kortgeknipt haar. Zijn taartje gebruikt hij om mijn telefoon tegenaan te zetten, pas als de opname klaar is en de missie voltooid, eet het het op.
Gressel loopt rond met een grote ergernis over het uitblijven van een coherent Europees plan om Oekraïne in staat te stellen het verzet tegen de Russische invasie vol te houden. 'We hebben twee jaar verloren met scholzen',zegt hij, doelend op het eindeloos weifelen en nietsdoen waaraan de Duitse kanselier Scholz zijn naam heeft geleend. 'In 2024 zullen we Oekraïne nog wel kunnen bevoorraden, omdat er nog allerlei tweedehands militaire spullen rondslingeren in Europa. Maar daarna zullen we grote problemen krijgen om Oekraïne in het gevecht te houden', zegt hij.
'Op elk punt in die twee jaar hadden Europese landen kunnen besluiten om hun militaire productie op te voeren. Dat is wel gebeurd voor sommige soorten munitie, maar niet voor pantserwagens, tanks of luchtverdediging. Als je nieuwe dingen wil produceren, om je eigen materiaal aan Oekraïne te kunnen geven of om het direct te schenken, zit er gemiddeld twee jaar tussen bestelling en levering. Als we eindelijk zouden besluiten om materieel voor Oekraïne te produceren, moeten zij dus alsnog twee jaar wachten. Maar we bestellen niets, en de kloof wordt steeds groter. Zelfs als we nu eindelijk een beslissing zouden nemen - en dat doen we niet - zal er een moment komen waarop Oekraïne geen uitrusting zal hebben om mee te vechten.'
Gressel vervolgt: 'En dat vergroot natuurlijk Poetins onwil om aan tafel te gaan zitten en serieus te onderhandelen. Want de kans dat dit een lange oorlog wordt, en de kans dat Rusland die wint, nemen toe. De kans op een Oekraïense overwinning slinkt. Die lag volgens mij in de herfst van vorig jaar voor het grijpen, en werd door Rusland ternauwernood vermeden door een gedwongen mobilisatie. Doortastender hulp uit het Westen aan Oekraïne had destijds misschien het verschil kunnen maken.'
Veel Europese Ruslandkenners, zoals de Brit Mark Galeotti, zagen dat Poetin vorig jaar omschakelde naar een strategie voor een lange oorlog: niet omdat hij dat per se een aantrekkelijke strategie vond, maar omdat hij, behalve het opgeven van de invasie, geen andere realistische optie had. Maar afgelopen najaar leek die gok op de lange termijn snel vruchten af te werpen: Oekraïnes langverwachte offensief leverde geen doorbraak op naar de Zwarte Zee, en Israels oorlog in Gaza bracht westerse landen in een moeilijk parket, draaide de mondiale publieke opinie tegen hen en lijkt ook effect te hebben op hun steun aan Oekraïne. Gressel is het met die analyse eens.
'Ik denk dat Poetin zich veel beter zal voelen over zijn situatie dan drie maanden geleden', zegt Gressel. 'Direct na Ruslands nederlaag in de Slag om Kyiv, rond april vorig jaar, begon Rusland zich aan te passen aan een lange oorlog. Dat omvatte een industrieel programma voor herbewapening, een verkorte officierstraining om snel meer commandanten te krijgen, en later de gedwongen mobilisatie, die via wat sleutelen enfinetunenis overgegaan in een soort clandestiene permanente mobilisatie. Het was een scala aan grote en kleine maatregelen, en in het voorjaar van 2023 was Rusland in principe klaar voor een lange oorlog.'
Gressel gaat verder. 'Afgelopen zomer werden de vruchten daarvan zichtbaar. De verhoogde productie van drones, zowel voor aanval als observatie, had effect aan het front, net als de verhoogde raketproductie en noodproductie voor elektronica. Voor militair analisten, ook in Rusland zelf, was het giswerk of het allemaal van de grond zou komen. Nu kunnen we zien wat er wel en niet is gelukt. En het meeste is gelukt. Het grootste gevaar voor Rusland was het vermogen van Oekraïne om een bewegingsoorlog te voeren en sneller grondgebied terug te winnen dan Rusland in staat zou zijn om zich aan te passen aan een lange oorlog. De hoop daarop rustte op de aanname dat Oekraïne betere reserves en beter getrainde strijdkrachten had, en dat zij in betere staat uit Ruslands winteroffensief van vorig jaar waren gekomen dan het Russische leger. Maar dat idee viel in duigen door het tegenoffensief van Oekraïne, deze zomer en dit najaar, en Ruslands succesvolle verdediging daartegen', zegt hij.
'Eigenlijk was de grote strategische vraag hoe Rusland de oorlog dit jaar verder moest voeren. Er was een groep vernieuwers, waaronder ik Prigozhin, Surovikin en Popov reken.' Gressel refereert hier aan de oud-chef van huurlingenleger Wagner (Prigozhin), een oud-luchtmachtcommandant die enkele maanden bevelhebber was van het Russische leger in Oekraïne (Surovikin), en een legercommandant (Popov). Na een mislukte mars op Moskou werd Prigozhin gedood toen zijn vliegtuig werd opgeblazen, en werden Surovikin en Popov gedegradeerd. 'De vernieuwers wilden dat Rusland in de verdediging ging, zich verschanste en zou wachten op nieuwe technologie en nieuwe militaire productie. Ze verloren de strijd over hoe de oorlog zou moeten verlopen: stafchef Gerasimov en minister van Defensie Sjojgoe zegevierden met hun plannen voor nieuwe offensieven. Maar de vernieuwers hebben genoeg vooruitgang voor Rusland kunnen bereiken om ervoor te zorgen dat Rusland in ieder geval de oorlog kon volhouden en Oekraïense offensieven af kan slaan, ook al duwt Gerasimov zijn leger compleet onzinnige offensieven in, zoals nu bij de stad Avdiivka.'
Het lijkt Gressel helderdat het Oekraïense zomeroffensief is mislukt. Toch beschouwt hij het niet als een strategische fout dat Oekraïne probeerde om recht door zwaar verdedigde linies zuidwaarts richting de Zwarte Zee te breken. 'Het probleem was natuurlijk dat de Russen wisten in welke richting het offensief zou gaan. Maar als Oekraïne zich niet wil neerleggen bij het verlies van een vijfde van zijn grondgebied, en als het wil proberen om een lange oorlog te vermijden die in het voordeel van Rusland is, dan kan het niet in de verdediging blijven zitten', zegt hij.
'En áls Oekraïne aanvalt, moet het - omdat het land op termijn een tekort aan uitrusting en getrainde troepen kan verwachten - dat doen op een plek die maximaal strategisch effect heeft, een plek waar een succes de oorlog drastisch zal verkorten. En dat is alleen het zuiden van Oekraine, richting Zwarte Zee. Als Oekraïne in het oosten aanvalt, is het maximale effect alleen dat de frontlijn een stuk verder zal liggen. Dat verkort de oorlog niet, terwijl succes in het zuiden Rusland strategisch gezien in een lastig parket zou brengen. En het zou druk geven op de Krim, wat het politieke zwaartepunt is van Ruslands veroveringen in Oekraïne. Als je beperkte middelen en tijd hebt, zoals Oekraïne, moet je de meest effectieve optie kiezen.'
Gressel zegt: 'Rusland had hier uitgebreide verdedigingslinies aangelegd. Maar de kracht van zulke linies hangt niet zozeer af van de linies zelf en van alle obstakels die er zijn gebouwd, maar van de kwaliteit van de troepen die ze verdedigen, en van de troepen die aanvallen. Oekraïne was zich ervan bewust dat zijn eigen troepen meestal nieuw getraind en nieuw samengesteld waren, maar wist ook dat Rusland over relatief weinig ervaren troepen beschikte. Niemand wist hoe die verhouding zou uitpakken. De Russische troepen waren beter dan verwacht.'
Nu deze doorbraak is mislukt, is de lange oorlog vanzelf een realiteit geworden. Gressel ergert zich eraan dat dat volgens hem in Europa niet wordt erkend, omdat er bij velen het onuitgesproken idee heerst dat er uiteindelijk wel een vredesakkoord gesloten kan worden als Oekraïne uitgevochten is. 'In het Westen bestaat de illusie dat, als het slechter gaat met Oekraïne, Rusland zou instemmen met een staakt-het-vuren en een vredesakkoord. En dat we alleen maar Zelensky onder druk hoeven te zetten om zo'n vrede te sluiten.'
Gressel stelt: 'Ik volg Poetin al decennia en ik zeg: dat is een illusie. Dat idee gaat voorbij aan Poetins handelsvrijheid en aan zijn doelstellingen. En hij wil geen staakt-het-vuren. Hij wil een beslissend resultaat. Bedenk hoeveel investeringen en offers Poetin heeft gebracht voor zijn doel om Oekraïne onder controle te krijgen en om - in de woorden van zijn adviseurs - een definitieve oplossing van het Oekraïne-probleem te bereiken. Dat wil hij echt, en het is hopeloos naïef om te denken dat hij dat doel opgeeft zodra Rusland aan de winnende hand lijkt te zijn. Niet voordat 2027, 2028 in zicht komt, samen met de uitputting van Ruslands eigen troepen en uitrusting.'
Als het Westen een Russische overwinningwil voorkomen, wat een keur aan regeringsleiders beweert, heeft het volgens Gressel geen andere optie dan Oekraïne te ondersteunen met een industrieel programma. Oekraïne heeft zijn eigen defensie-industrie indrukwekkend opgetuigd, vindt Gressel, maar 85 procent van wat Oekraïne in de oorlog gebruikt, wordt door het buitenland gedoneerd. Maar de politieke aandacht, en de politieke wil, lekken weg.
'Je zag dat al een tijd in de VS, waar vooral bij de Republikeinen de weerstand groeit tegen de steun aan Oekraïne. Maar mijn grootste wroeging is dat veel Europese landen onvoldoende aandacht besteden en onvoldoende gewicht in de schaal leggen achter de oorlogsinspanningen van Oekraïne. Want het is ons continent. De uitkomst van deze oorlog zal de strategische situatie bepalen waarin we de komende decennia zullen leven. Het is een strategische investering in onze eigen veiligheid, om die Oekraïense overwinning mogelijk te maken.'
'Jammer genoeg is Biden een zwakke, besluiteloze president, en hij is bijna niet in staat om de vrije wereld door deze multicrises te leiden. Als hij wegvalt, valt niet alleen weg wat de VS nu doen, maar ook wat veel Europese leiders doen om hem te plezieren. De Italiaanse militaire hulp aan Oekraïne is bijna volledig gebaseerd op de wil om de Amerikanen te behagen. Dat valt dan weg. Maar de grootste schuld ligt in Europa zelf, vooral bij Olaf Scholz. Maar ook Macron vindt keer op keer de juiste woorden maar nooit genoeg geld om de juiste dingen te doen. We doen te weinig, en we hadden het veel, veel, veel beter kunnen doen. Het is verschrikkelijk om aan te moeten zien hoe zwak en besluiteloos Scholz is. En er is geen strategisch denken, geen onafhankelijke strategie.'
Als Gressel nu een voorschot moet nemen op het einde van de oorlog? 'Een Russische overwinning wordt volgens mij steeds waarschijnlijker. Het is niet onvermijdelijk, maar het wordt steeds waarschijnlijker omdat het Westen de inspanningen niet opbrengt die nodig zijn voor een andere uitkomst. Wij negeren het, en doen alsof dit voor ons geen gevolgen heeft.'
Ozge Elif Kizil / Anadolu / Getty Images | Oekraïense soldaten van de artillerie-eenheden bereiden een aanval voor op het front bij Avdiivka in Donetsk Oblast. 28 november