Schavuit op zee

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
15 augustus 2024
Corto Maltese, de linkse stripheld, is terug. InZwarte oceaanis de anarchist, 'geboren' tijdens de generatie '68, overgeheveld naar onze tijd.
Misschien weet je wie ik bedoelals ik zeg: zwarte bakkebaarden, een kapiteinspet en een eeuwig sigaartje in z'n mond. Corto Maltese, de anarchistische zeeman, behoort tot de meest geliefde personages uit de stripgeschiedenis.
Mocht je Corto niet kennen, leg danDe Groeneeven opzij en scoor op Marktplaats een paar oude albums. De verhalen zijn schitterend uitgevoerd in Oost-Indische inkt en gouache; het zijn twintigste-eeuwse sprookjes, bevolkt door tarotlezende tovenaressen, alcoholistische academici, communistische verzetshelden en schimmige politieke organisaties met namen als 'de rode driehoek'. Echte jongensverhalen (m/v/x) dus, van de hand van de Italiaanse schrijver-illustrator Hugo Pratt. Zijn grote voorbeeld was Robert Louis Stevenson, dat proef je. Pratt stierf in 1995.
Buiten ons land zijn de boeken beroemd. In Frankrijk en Italië zijn ze nooit uit de handel geweest. Er zijn regelmatig tentoonstellingen over Pratt in gerenommeerde musea, de verhalen zijn verfilmd. Het eerste boek,De ballade van de zilte zee,werd doorLe Mondeopgenomen in de lijst invloedrijkste romans van de twintigste eeuw. Op de vraag hoe het personage zo populair kon worden, antwoordde Pratt ooit in een interview: 'Corto werd geboren aan de vooravond van de protesten van generatie '68. Iedereen was op zoek naar vrijheid. Iedereen was in verzet tegen de dominante cultuur. Iedereen wilde verandering. Er was iets anarchistisch aan Corto dat mijn lezers aan het dromen zette.'
Hoewel het beeldverhaal in zijn algemeenheid aan terrein wint, voelt het toch alsof je strips nog altijd moet verdedigen tegenover 'echte literatuur'. Daar is een aantal redenen voor, maar vooral deze: waar geschreven literatuur je als lezer verplaatst in de ervaring van anderen, en de wereld dus complexer maakt, vatten strips de wereld juist samen in pennenstreken. Getekende literatuur brengt de realiteit terug tot hanteerbare afmetingen: stroken, hokjes, omtreklijnen. Geen wonder dat strips worden geassocieerd met adolescentie: de tijd waarin we allemaal, zo goed en zo kwaad als dat gaat, proberen de wereld voor onszelf begrijpelijk te maken. De beste tekenaars, degenen die hun werk tot kunst verheffen, omarmen dat en creëren hoofdpersonen die meer sjabloon zijn dan uitgewerkte karakters. Denk aan de halfgoden van Marvel, of een eenzame cowboy, of een jonge reporter. En in het geval van Pratt dus een rusteloze, antiautoritaire zeeman.
De avonturen spelen zich altijd af ergens vroeg in de twintigste eeuw. Corto is de zoon van een kapitein uit Cornwall en een Spaanse zigeunerin. De onderliggende thema's zijn humanistisch en onomwonden links. Corto is kleurenblind en de vrouwelijke personages zijn meestal dapperder dan de mannen. Zelf meent Corto dat hij een egoïstische schavuit is, op zoek naar geld en avontuur, maar hij laat zich telkens weer verleiden om zich aan te sluiten bij bewegingen die als doel hebben om onrecht te bestrijden. Er worden Britse tanks opgeblazen in Belfast, slaven bevrijd in Zuid-Amerika, oligarchen omgelegd. De schroom zich te verbinden aan één bepaalde zaak en zijn afkeer van autoriteit maken hem tot een natuurlijke held; onweerstaanbaar voor vrouwen, waarvan hij altijd afscheid neemt aan het eind van hun avontuur. 'Kom je terug, Corto Maltese?'
Nu is er een nieuw boek.Zwarte oceaanis getekend door een van de meest veelzijdige en beste striptekenaars van dit moment, Bastien Vives, bekend van de bekroonde grafische romansDe smaak van chloor(2008) enPolina(2011), en zijn bevriende historicus en scenarist Martin Quenehen, een nieuwkomer in de stripwereld. Het is een droomproject gebleken. Vives' Corto is impressionistischer dan die van Pratt, digitaler ook; soms zien we zijn gezicht nauwelijks in een zee van zwart. Maar omdat Quenehen dit verhaal in een geheel ander universum situeert dan de oorspronkelijke albums, min of meer onze tijd, en niet pretendeert de oude Corto Maltese te doen herleven, is de geest van de figuur bewaard gebleven. Dit is niet zomaar een nostalgischerebootvan de oude reeks, dit is het beste van de verhalen overgeheveld naar onze tijd.
Er zijn eerder pogingen geweest om de reeks nieuw leven in te blazen, maar nooit op zo'n oorspronkelijke manier. Het bleven altijd nabootsingen van Pratts werk. Vives en Quenehen geven de reeks écht een nieuw begin, en hoewel ze al hebben aangegeven geen andere albums meer te maken, is dit de aanzet voor een nieuwe reeks Corto-avonturen die door wisselende tekenaars zal worden voortgezet.
Het verhaal van Vives en Quenehen opent in Tokio, waar Corto een kabuki-theatervoorstelling bijwoont en daarna door moderne gokhallen struint, en eindigt in een kathedraal in Córdoba. Corto is jonger dan hij was in de oude verhalen, en draagt een oud legerjack en een baseballpetje. Die combinatie van traditie en moderniteit, oud versus nieuw, zet de toon van dit verhaal. Maar ook hier is hij een galante schavuit, en ook hier is een zaak die verdedigd moet worden. Er zijn schimmige Japanse fascisten en zelotische milieuactivisten; Corto heeft een affaire met een Scandinavische documentairemaakster, Freya, die op het omslag zelfs naast hem prijkt. Waar in de oude verhalen de relatie met zijn geliefden impliciet bleef, zien we hier alles, infull frontal nudity. Ook in die zin is de strip dus met de tijd meegegroeid. Zoals wel vaker het geval was in de oorspronkelijke verhalen, verdwijnt de avontuurlijke plot ergens halverwege, opgelost in de veel interessantere verwikkelingen van de personages.
De geest van Corto is dus bewaard gebleven, enZwarte oceaanis de moeite waard, maar herlees alsjeblieft eerst de verhalen van Pratt. Ik sprak laatst een jongeman die zei: 'Er zijn voor jonge mensen geen linkse helden meer. Alle helden zijn rechts.' Ik raadde hem Corto Maltese aan. Natuurlijk is Corto terug. Hij is de verpersoonlijking van een romantische linkse held, iemand die geen autoriteit boven zich duldt en die waar mogelijk, zonder scrupules, fascisten op hun bek slaat. We hebben hem harder nodig dan ooit.
We hebben Corto Maltese harder nodig dan ooit
Standaard Uitgeverij | Deze reboot van Corto Maltese geeft de strip pas een écht nieuw begin  BASTIEN VIVES & MARTIN QUENEHEN Corto Maltese: Zwarte oceaan Casterman, 184 blz.