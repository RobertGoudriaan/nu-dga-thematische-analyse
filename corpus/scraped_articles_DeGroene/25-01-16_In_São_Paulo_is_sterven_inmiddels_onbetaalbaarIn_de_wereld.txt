In São Paulo is sterven inmiddels onbetaalbaar In de wereld

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
16 januari 2025
Rio de Janeiro -Toen Junior op zijn 38ste plotseling stierf, bracht de vriendenkring het geld voor de begrafenis bijeen. Begraven in Brazilië moet altijd snel snel. Vanwege het tropische klimaat moet een dode al binnen een etmaal onder de grond. Daardoor gaat er soms iets mis. Zo stapten we die dag de begrafenisonderneming binnen: 'We komen voor Junior', meldden we ons. 'Juuuuunior', riep de medewerkster naar achteren. Vanachter de gordijnen verscheen een levende man.
Toen we 'onze' Junior vonden, was hij al opgebaard. Zijn zwarte gezicht geschminkt als een witte clown. 'Onthoud dit nummer', zei de doodgraver terwijl hij met druipende verfstreken een cijfer op het grafje kalkte. Zwijgend, in bermuda en op slippers zagen we onze vriend gaan. Hier is geen tijd voor koffie met cake, doorwrochte toespraken of nette kleren. Er is alleen het rauwe verdriet van degenen die net met de dood zijn geconfronteerd.
'Mensonwaardig', stelde het Hooggerechtshof onlangs in een uitspraak waarbij dit orgaan paal en perk stelt aan het uitbuiten van deze rouw. Vorig jaar privatiseerde een aantal grote steden als São Paulo het beheer van hun kerkhoven. De vakbond van openbare doodgravers becijferde dat de privéondernemingen die in het gat sprongen inmiddels drie tot elf keer zoveel rekenen voor een begrafenis. Zelfs de allerarmste begrafenis kost nu duizend euro.
De nieuwe gieren voeren niet-bestaande belastingen op en rekenen valse kosten zoals 'balsemen', het lang houdbaar maken van lijken die toch al dezelfde dag onder de grond gaan. Intussen raken er ledematen kwijt, worden lichamen verwisseld en poezen aangetroffen in de schuifladen van de doden. Elke week een nieuw schandaal.
Maar de Braziliaanse bliksembegrafenissen hebben wel één groot voordeel: ze zijn de perfecte smoes. Steeds als de leverancier van mijn beestenvoer niet komt opdagen, heeft hij een begrafenis gehad. Een bevriende sociaal werker vertelt dat hij zijn cliënt al drie keer geld 'voor de begrafenis van zijn vader' heeft gegeven.
Zoals elk jaar zou mijn vriendin Claudete ook deze Eerste Kerstdag bij mij vieren. Uren verstrijken. Eindelijk, aan het eind van de middag, een ingesproken bericht: 'Hoi, ik ben hier op het kerkhof aan het wachten op de begrafenis van mijn oom. Eigenlijk was zijn begrafenis gisteren. Maar toen brachten ze het verkeerde lijk. De nieuwe begrafenis zou om negen uur vanochtend zijn. Maar zijn lichaam is nog steeds zoek.' Voor de zekerheid heb ik haar uitgebreid gecondoleerd.