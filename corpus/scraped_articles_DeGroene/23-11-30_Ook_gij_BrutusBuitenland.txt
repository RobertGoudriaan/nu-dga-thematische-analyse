Ook gij, Brutus? Buitenland

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
30 november 2023
Binnen de EU wordt met ongeloof gereageerd op de Nederlandse verkiezingsuitslag. Jarenlang was Nederland binnen Europa een belangrijke hoeder van de rechtsstaat. Eerst met eurocommissaris Frans Timmermans, die dreigde Polen en Hongarije hun stemrecht binnen de Europese Raad te ontnemen als ze doorgingen met het ondermijnen van de rechterlijke macht. Vervolgens premier Rutte, die erop hamerde dat er geen cent Europees belastinggeld meer mag gaan naar corrupte EU-lidstaten.
In 2020 werd het eerbiedigen van de rechtsstaat als voorwaarde verbonden aan de Europese begroting en het coronaherstelfonds. Niet langer zouden regeringsleiders als de Hongaar Viktor Orb치n EU-geld kunnen gebruiken om hun eigen portemonnee te spekken, dan wel vriendjes te helpen media op te kopen en zo te morrelen aan de onafhankelijkheid van de journalistiek. Orb치n trok zich er overigens nauwelijks iets van aan. Openlijk bleef hij de spot drijven met Europese waarden door te verkondigen een broertje dood te hebben aan rechtsstatelijke principes.
En nu staat Nederland in zijn hemd. Terwijl Rutte zich in Brussel principieel opstelde, zette zijn eigen VVD de afgelopen verkiezingscampagne de deur op een kier voor coalitievorming met een partij die ook in eigen land de onafhankelijkheid van de rechterlijke macht betwist, hoogleraren bekritiseert, minderheden wil onderdrukken, vrijheid van religie wil inperken en journalisten beschimpt. Met een leider die verkondigde Orb치n een 'geweldig politicus' te vinden. Het resultaat is dat de PVV-kiezers hun kans schoon zagen en Wilders tot de grootste maakten.
De Nederlandse verkiezingen zijn nu achter de rug. Ongetwijfeld zal een lange formatie volgen. Intussen is het belangrijk het vizier te richten op wat er in Europa op de agenda staat. Na de Europese verkiezingen van juni 2024 breekt er een nieuwe Commissie-periode aan: '24-'29. Nu al zijn de Europese regeringen met elkaar in gesprek over wat hiervoor de agenda moet worden. Ook ons kabinet, weliswaar demissionair, neemt deel aan die onderhandelingen. En afgelopen oktober sloegen de Europese regeringsleiders al hun eerste piketpaaltjes tijdens een top in het Spaanse Granada. Hierin werden alvast de 'kernprioriteiten' benoemd voor een 'sterk, dynamisch, competitief en samenhangend Europa in een veranderende wereld'.
Wat opvalt aan die 'Granadaverklaring' is dat weliswaar meerdere keren de term 'rechtsstaat' valt, maar dat er met geen woord wordt gerept over dat onderwerp dat zoveel Europese burgers richting de extreem-rechtse partijen drijft: migratie. Een onvoorstelbare misser. Want migranten mogen dan ten onrechte de schuld krijgen van ongeveer alles wat misgaat in Europa, dat betekent nog niet dat de Europese regeringen in al hun onvermogen dit dossier volledig kunnen negeren.
Een duurzame, menswaardige en weldoordachte visie die eerlijk antwoord geeft op de zorgen van de Europeanen en een geloofwaardige aanpak biedt, is onontbeerlijk om het vertrouwen terug te winnen en hen uit de handen van rechts-extremisten te houden. Zoiets als de Green Deal, maar dan wat betreft migratieen asielbeleid.
Mocht Geert Wilders daadwerkelijk premier worden, dan zal ook hij aan deze Europese onderhandelingstafel moeten aanschuiven. Want alleen kan Nederland niets klaarspelen op dit vlak. Hij zal Europese coalities moeten vormen en compromissen smeden. Allemaal vaardigheden waar Wilders amper kaas van heeft gegeten, na slechts als gedoogpartner van het kabinet-Rutte I een heel klein beetje verantwoordelijkheid te hebben genomen. Hij heeft nul vlieguren aan bestuurlijke ervaring, laat staan dat hij ooit actief is geweest op het Europese toneel.
Gelukkig voor hem staan zijn internationale vrienden klaar om hem met open armen te ontvangen. De Italiaanse vice-premier Matteo Salvini zond direct de hartelijke felicitaties voor zijn overwinning en noemde Wilders een 'historische bondgenoot van de Liga'. De Franse Marine Le Pen sprak op haar beurt verheugd van een 'spectaculaire prestatie'. En op het sociale-mediaplatform X verscheen een zeer tevreden berichtje van Wilders' grote voorbeeld Orb치n. De Nederlandse moraalridders zijn een lesje geleerd, voorlopig hoeft de Hongaarse leider van hen geen vermaningen over de rechtsstaat meer te dulden. 'Felicitaties aan PVV-leider Geert Wilders om het winnen van de Nederlandse verkiezingen', twitterde hij. 'Er waait een nieuwe wind.'
In Europa staat Nederland nu in zijn hemd