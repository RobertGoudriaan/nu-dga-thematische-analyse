Alleen rauwe macht telt De expansiedrang van Donald Trump

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
16 januari 2025
Met de suggestie dat Amerika gerust Groenland en andere gebieden kan inlijven, kiest ook Trump voor een wereld waarin macht boven recht gaat. Opnieuw zegt hij: ik doe wat ik wil, zie me maar tegen te houden.
20 januari 2025 is de dag waaropDonald Trump zijn hand op de bijbel legt, trouw zweert aan de grondwet van de Verenigde Staten en daarmee voor de tweede keer officieel beëdigd wordt als president. Op een uiteenzetting over hoe hij zich in dat ambt zal gedragen hoefde niemand te wachten. Zijn inaugurale rede vond in feite al eerder plaats, op 7 januari, nadat het Congres de verkiezingsuitslag officieel had vastgesteld. Trump sprak vanuit Mar-a-Lago, zijn buitenverblijf dat is gaan dienen als officieuze machtszetel van de Verenigde Staten.
Zijn ambities bleken plotseling ook een territoriale dimensie te hebben. Het Panamakanaal had Trump al eerder aangemerkt als doelwit van mogelijke annexatie door de VS. Groenland, autonoom gebied binnen de Deense staat, kwam daar nu bij. Het economisch of zelfs militair afdwingen van een nieuwe landkaart hield Donald Trump voor mogelijk. En nu hij toch bezig was: misschien kon Canada worden toegevoegd aan de Verenigde Staten. En de Golf van Mexico moest in de toekomst maar de Golf van Amerika gaan heten.
Trump toonde zich de afgelopen tijd wel vaker geïnteresseerd in geografische naamswijzigingen. Afgelopen december, tijdens een toespraak in Phoenix, Arizona, kondigde hij aan dat Alaska's hoogste berg voortaan weer opnieuw vernoemd diende te worden naar de Amerikaanse president William McKinley. Onder McKinley, die werd verkozen in 1896 en werd vermoord in 1901, voegden de VS Hawaii, de Filipijnen, Puerto Rico en het Pacifische eiland Guam aan hun grondgebied toe. Barack Obama veranderde Mount McKinley in 2015 in Peak Denali, op verzoek van de staat Alaska. Dat Trump er genoegen in schept Obama's presidentschap waar het kan terug te draaien, is bekend. Dat hij bewondering toont voor een imperialistische voorganger is inmiddels veelzeggend gebleken. Een 'McKinley-eske visie', zo typeerdeThe New RepublicTrumps suggestie dat Amerika wel een claim kon leggen op nieuw grondgebied.
Met het preluderen op een nieuwe ronde Amerikaanse gebiedsexpansie maakt Trump maximaal gebruik van de fase tussen macht verwerven en die daadwerkelijk dragen. Die liminale zone is ideaal voor het lanceren van wilde plannen. De hoe-vraag dient zich nog even niet aan. Gevolgen hadden Trumps woorden niettemin. De Denen vroegen gauw een gesprek met Trump aan. Justin Trudeau, premier van Canada, deed Trumps uitbreidingsplannen richting het noorden af als kansloos. Ook vanuit de Franse en Duitse regering klonk tegengas. Trump kreeg daarmee wat hij wil. Zijn woorden dwongen een gesprek af over de vraag of Amerika daadwerkelijk op de expansietour gaat. Het tijdschriftThe Atlanticsprak van 'performatief imperialisme'. Performatief of niet, Trumps macht werd onderstreept. Buitenlandse regeringsleiders konden niet anders dan binnentreden in wat, in ieder geval voorlopig, een fictieve arena is.
En macht, daar gaat het om.Met de uitspraak dat Amerika 'eigenaarschap van Groenland' nodig heeft voor de 'nationale veiligheid en vrijheid' sluit hij aan bij een wereld waarin annexatie, hernoeming en pielen met grenzen alweer enige tijd aan de gang is. Aan het begin van het vorige decennium voorspelde Robert Kaplan de terugkeer van territoriale strijd als wezenlijk onderdeel van de geopolitiek. 'Terwijl het Westen denkt over internationale verhoudingen in termen van wetten en multinationale afspraken, denkt de rest van de wereld nog altijd in termen van woestijnen, bergketens, toegankelijke havens en stukken land en water', schreef hij. Kaplans analyse werd kort daarna onderstreept door Ruslands annexatie van de Krim en China's steeds openlijkere speculeren over inname van Taiwan. Israëls strijd tegen Hamas bleek te gaan om Palestijns grondgebied. Amerika, en daarmee het grootste gewicht binnen het Westen, lijkt met de terugkeer van Donald Trump opnieuw aan te sluiten bij territorium als bepalend onderwerp van de internationale politiek.
Door begerig naar de landkaart te kijken geeft Trump bovendien een duidelijk signaal af richting Amerika's grote rivalen. Xi Jinping en Vladimir Poetin deinzen niet terug voor een staaltje imperialisme. Tegelijk schilderen ze het Westen graag af als zwak en te verknocht aan het idee dat mondiale afspraken, internationaal recht en nationale soevereiniteit werkbare uitgangspunten zijn. Door te suggereren dat Amerika ook pakt wat het nodig denkt hebben en dus lak heeft aan die principes, omarmt Trump het wereldbeeld en de spelregels van de autocraten waar hij zich graag mee meet.
Wel vertoont Trump in dit opzicht wat ongerichte gedragingen. De aanstaande president schuwt de confrontatie niet, maar de meest dreigende woorden lijken niet te zijn gericht aan de andere autocratische grootmachten, maar juist aan kleinere landen en Amerika's bondgenoten meer in bijzonder. Een directe confrontatie zoeken met Xi Jinping en Poetin is riskant, concludeerdeThe New Republic,en dus kiest Trump makkelijke doelwitten: Canada - het land met een premier die met de staart tussen de benen vertrekt - en Denemarken, een land met slechts zes miljoen inwoners. Het is als het schoolkind dat een zwakkeling te grazen neemt om aan andere pestkoppen te laten zien dat hij ook een harde is.
Dat Trumphard powerboven diplomatie lijkt te verkiezen als het handelsmerk van Amerika's buitenlandpolitiek is niet verwonderlijk. Weliswaar vestigde Trump zijn naam met zijn zakelijke memoirThe Art of the Deal,maar aan de manier waarop Trump handeldreef en aan zijn 'deals' is nooit veel overeenkomst te pas gekomen. Opeisen, afdwingen en intimideren zijn altijd de instrumenten geweest waarmee hij wolkenkrabbers, casino's en ander poenerig vastgoed verwierf. Voor Trump-de-zakenman bestonden er alleen concurrenten, voor Trump-de-politicus alleen landen die volgens hem een slaatje uit Amerika proberen te slaan.
En dus staat een nieuw presidentschap van Trump in het licht van een 'wereld die steeds transactioneler wordt', zoals het tijdschriftForeign Policyonlangs concludeerde. 'Elke transactie iszero-sum,met een duidelijke winnaar en verliezer.' Wie zo naar een stuk grondgebied kijkt dat als gevolg van smeltend ijs belangrijk wordt voor zeetransport en grondstofwinning, denkt maar één ding: pakken, voordat iemand anders het doet.
Ook los van persoonlijkheiden geopolitieke context zijn er redenen om aan te nemen dat het aanstaande Amerikaanse presidentschap behalve de economische en politieke verhoudingen wel degelijk ook de geografische verhoudingen kan opschudden. Expansie is altijd een bepalend onderdeel van de Verenigde Staten geweest, concludeerde de vroegtwintigste-eeuwse historicus Frederick Jackson Turner. Amerika werd bepaald door een steeds verder opschuivende grens westwaarts, meende Turner. Deze zogehetenfrontier thesisvormde een belangrijke basis voor het Amerikaanse zelfbeeld, zo liet Greg Grandin, hoogleraar geschiedenis aan Yale, zien inThe End of the Myth: From the Frontier to the Border Wall in the Mind of America.Nadat de verschuivende westgrens op de barrière van de Stille Oceaan stuitte, boden koloniale oorlogen in Zuid-Amerika en de Cariben nieuwe ruimte aan Amerika'sfrontier spirit.
Grandins boek verscheen in 2019, ten tijde van Trumps eerste presidentschap. Zijn obsessie met de grensmuur stond volgens Grandin symbool voor een historische breuk: in plaats van expansie werd afsluiting een dominant thema in de Amerikaanse psyche. Vijf jaar later lijkt Donald Trump zichzelf opnieuw te hebben uitgevonden en nieuw grondgebied voor de Verenigde Staten in te zetten als politiek leidmotief. Voeg daaraan toe dat de voornaamste adviseur van Amerika's nieuwe president een obsessie heeft met koloniën stichten op Mars en het is duidelijk dat expansiedenken geen negentiende-eeuws reliek is.
In een interview metDemocracy Now!,een online nieuwsplatform, noemde historicus Greg Grandin de speculaties van Trump over Panama, Groenland en Canada een 'circus' dat wordt opgevoerd om vooral Trumps achterban te vermaken met fantasieën van Amerikaanse machtspolitiek. Maar die fantasieën tonen een duidelijke verschuiving in hoe Amerika zich opstelt ten opzichte van de rest van de wereld, concludeerde Grandin. 'Trump grijpt terug naar de tijd waarin de doctrine van verovering nog dominant was en internationale verhoudingen bestonden uit rivaliteit, competitie en dominantie', zei hij. 'In die wereld moeten kleinere naties hun lot ondergaan en kunnen de grote doen wat ze willen.'
Dat Trump nog voor zijn daadwerkelijke aantreden speculeert over het wijzigen van de internationale orde, is niet zo vreemd als je bedenkt dat een grote binnenlandse transformatie al geslaagd is simpelweg door de verkiezingen te winnen. Trump verliet het Witte Huis vier jaar geleden ondanks een poging om de verkiezingsuitslag teniet te doen met behulp van juridische trucs, politiek vuil spel en een gewelddadige meute die op zijn aangeven het Capitool bestormde. Vier jaar lang voedde hij het verzinsel dat niet Joe Biden maar hij de rechtmatige winnaar van de verkiezingen van 2020 was.
Juridisch werd hij niet gestraft voor de couppoging. De rechtszaken kwamen niet op tijd rond voor de afgelopen verkiezingen. Een politieke afrekening bleef eveneens uit. De geschiedenis werd daarmee in feite herschreven. 6 januari 2021 is in Trumps verhaal geen aanval op de democratie, maar een verdediging ervan. Trump kan beweren dat de kiezer hem daarin bevestigde. Wie het tegendeel beweert, heeft misschien wel het feitelijke gelijk aan zijn zijde, maar niet de macht. En in het Amerika van nu reduceert dat de waarde van dat gelijk aanzienlijk.
Door met zijn voorgeschiedenisopnieuw president te worden is Trump erin geslaagd 'om het systeem te breken', zo duidde politiek commentator John Ganz in een Substack-publicatie de uitslag van de afgelopen Amerikaanse presidentsverkiezingen. Zodra hij werd verkozen besloten de speciaal aanklagers dat hun zaken om Trump aan te klagen voor verkiezingsondermijning kansloos waren. Hij werd schuldig bevonden aan het betalen van zwijggeld en fraude, maar de rechter besloot afgelopen week geen straf aan deze veroordeling te koppelen.
Vorig jaar vonniste het Hooggerechtshof al dat een president in feite immuun is voor alle handelingen die hij ambtshalve verricht, waarbij de interpretatie van ambtshalve zo breed werd ingestoken dat proberen een verkiezingsuitslag aan te vechten met alle denkbare middelen er ook onder kan vallen. Al deze juridische overwinningen onderstrepen de conclusie van Ganz: het recht stelt uiteindelijk weinig voor, 'er bestaat alleen rauwe politiek'.
Zo voltrekt zich een parallelle beweging in Amerika's binnenlandse en internationale politiek, waarbij macht het absolute primaat heeft en het recht in de marges wordt gedrongen. Trumps suggestie dat Amerika Groenland, het Panamakanaal of welke gebieden dan ook zou kunnen claimen is de geopolitieke evenknie vanthe great liedat hij de verkiezingen van 2020 had gewonnen en daarom recht had op het Witte Huis. Beide berusten op de premisse: ik doe wat ik wil, zie me maar tegen te houden. In het geval van die verkiezingen bleek dat tegenhouden alleen tijdelijk te lukken. In het geval van internationale verhoudingen laat zich eenvoudig uittekenen wat er zou gebeuren als Amerika, militair en economisch superieur aan de landen waar het zijn wil aan zou kunnen opleggen, grensoverschrijdend gedrag vertoont. Het mag niet volgens geldende wetten, afspraken en normen, zou dan het antwoord luiden. Dat Trump - en daarmee het Amerika vanaf 20 januari 2025 - zich daar niks van aantrekt, is overduidelijk.
Volgens Bruno Maçaes,oud-minister van Buitenlandse Zaken van Portugal en vermaard geopolitiek commentator, doet zich nu dan ook een 'wereld-revolutionair moment' voor met een radicale verandering in wie de macht heeft en hoe deze gehanteerd wordt. Door te kiezen voor Trump koos Amerika voor brute macht, zo beschrijft Maçaes inThe New Statesman.Die omslag was al begonnen onder Joe Biden, aldus Maçaes. In de ongelimiteerde steun voor Israëls allesvernietigende oorlog tegen de Palestijnen 'koos Washington voor een versie van "macht is recht"', schrijft hij.
Biden worstelde nog met de contradicties tussen het Amerikaanse handelen en de beleden toewijding aan de internationale rechtsorde. Met Trump zijn de tegenstrijdigheden weg. Met kwesties als legitimiteit houdt de aankomende president zich niet eens bezig. De suggestie dat Amerika landjepik kan plegen binnen het Navo-bondgenootschap is daar het ultieme bewijs van.
In Maçaes' lezing is Amerika's omarming van brute macht als organiserend principe een logische reactie op het verlies van hegemonie op het wereldtoneel. Een land dat oppermachtig is kan regels stellen en eisen dat anderen zich daaraan houden. Zo bezien was de zogehetenrules-based international orderdie Amerika na de Tweede Wereldoorlog overeind hield ook een machtsinstrument. Nu de dominantie van dat systeem voorbij is, zakt Amerika weer terug naar de status van 'gewone' grootmacht en doet het wat landen altijd hebben gedaan om hun positie te versterken en te behouden: met geweld nemen wat ze niet vanzelf toekomt.
Zo ver is het nog niet. Trump heeft nog een arsenaal dat kan worden ingezet om landen - Europese landen in bijzonder - naar de pijpen van de VS te laten dansen. Daarbij gaat het vooral om economische instrumenten: handelstarieven en de eis om Amerikaanse standaarden te aanvaarden en Amerikaanse producten af te nemen, waaronder militair materieel. Daarachter steekt de dreiging van het fysiek inzetten van Amerikaanse macht. Daarin zit de werkelijke betekenis van Trumps quasi-terzijdes over Groenland, Panama en Canada. Zijn zwaarste kaart heeft Trump al even getoond, nog voordat hij president wordt.
Trump is het schoolkind dat een zwakkeling te grazen neemt om te laten zien dat hij een harde is
...