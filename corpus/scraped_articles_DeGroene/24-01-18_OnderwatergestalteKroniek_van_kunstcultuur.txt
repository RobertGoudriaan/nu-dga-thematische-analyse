Onderwatergestalte Kroniek van kunst&cultuur

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
18 januari 2024
DANS Closed Eyes
Het is bijzonder mooi hoe de dansvoorstellingClosed Eyeshet publiek meeneemt in een afdaling naar de diepte. De nieuwe grotezalenproductie van Theater Rotterdam begint in het huidige Suriname. Op een podiumbreed geprojecteerde film rent een witgeklede jongeman daar door de stadsdrukte, alsof hij achtervolgd wordt. Zijn rennen en uithijgen vallen samen met het ritme van de filmmuziek. De vlucht brengt danser Dylan Kuyper aan de rand van het Brokopondostuwmeer. Daar voegt een droombeeld zich bij de documentaire werkelijkheid: vier Surinaamse vrouwen rijzen op uit het water en stappen op het land. Als de jongeman met een motorbootje het meer is opgevaren, trekt zijn innerlijke onrust hem het water in.
Zijn onderwatergestalte, oplichtend in de donkere diepte, blijft de hele voorstelling lang op de film terugkomen, terwijl op het podium een verzonken verleden vorm krijgt. Achteruit rennend verschijnt Kuyper hier tussen een groep dansers: afdalen is inClosed Eyesook teruggaan in de tijd. De voorouders van regisseur Alida Dors bewoonden het gebied dat in 1964 onder water werd gezet om een Amerikaanse aluminiumfabriek met een stuwdam van elektriciteit te voorzien. De vijfduizend weggejaagde marrons (Afrikanen die de slavernij ontvluchtten) kregen ieder zes gulden vertrekpremie.
De dansers, het merendeel met zichtbare overzeese roots, vertolken in een meeslepende choreografie de geschokte ontworteling, het verdriet, de woede van een weggevaagd volk. Met herhalende sequenties van afgetekende bewegingen - staccato streetdance en deinende house, vermengd met verwrongen, emotionele moderne dans-expressie - die per fase emotioneel verkleuren maar altijd even krachtig zijn. De blik van de dansers is naar binnen gekeerd: zij zijn voertuigen op een emotionele én spirituele reis. Drie live muzikanten begeleiden hen met een soundscape die verglijdt van rock met een scheurende gitaar naar kale, opzwepende percussie. De doorgaande film van Bernie van Velzen toont ook de andere dansers onder water, soms verschijnen hun van bovenaf gefilmde gestalten als afgesplitste geesten op het beeldscherm.
Demaster of ceremonyvan dit rituele dansconcert is de regisseur zelve. Alida Dors, tevens leidsvrouw van het Rotterdamse gezelschap, geeft woorden aan de gebeurtenis in zinnelijke spoken word-teksten:'I've been digging deep/ I need some answers/ Listen to this desperate call'. Ze roept Mama Aïsa aan, de vrouwelijke godin van haar Afrikaanse voorouders:'Dear Mama/ Can you feel me now/ Let me dance for you'.Ze vertolkt deze oervrouw als ze in een variatie op het traditionele Surinaamse feestkostuum voorgaat in een tafereel met alleen de vrouwelijke dansers. Als een moeder waakt Dors over de dansers, vuurt hen aan vanaf de zijlijn, voegt zich soms bij hen.
Indrukwekkend is haar relaas over trauma. Ze stelt dat overleven samengaat met het vermijden van pijn, terwijl verdergaan vereist dat je die pijn omarmt. Als haar mannelijke alter ego Dylan Kuyper aan het eind van de voorstelling eindelijk rust vindt, kan dat doordat spelers en publiek een onderdeel van onze gezamenlijke koloniale geschiedenis met elkaar hebben doorvoeld.
Marijn van der Jagt
Tournee tot 11 februari,https://theaterrotterdam.nl
Mark Bolk | Closed Eyes van regisseur Alida Dors