Rust Rooksignalen Marian Donner

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
24 oktober 2024
Om niet volledig overgeleverd te zijn aan de chaos, grijpen we ons vast aan hoefijzers, astrologie, God. Of complottheorieën.
Omdat deze week mijn nieuwe essayboek uitkomt, en ik daar nogal zenuwachtig over ben, niet over het boek zelf, dat is vanzelfsprekend fantastisch, maar over de ontvangst ervan, en vooral of er wel een ontvangst zal zijn (gemiddeld verschijnen er in Nederland elke week tweehonderd boeken, van tweehonderd schrijvers die bidden dat hun werk niet ongezien en onopgemerkt zal blijven), dus om mijn zenuwen wat te stillen, pakte ik mijn horoscoop er maar weer eens bij.
Elk jaar bestel ik eind december via astro.com mijn persoonlijke jaarhoroscoop (Vissen met een boel Schorpioen erbij), want al geloof ik niet in astrologie, dat betekent natuurlijk niet dat het niet waar is. Zoals de natuurkundige Niels Bohr ooit al zei, gevraagd waarom hij een hoefijzer boven zijn deur had hangen, geloofde hij dan in dat soort onzin? 'Nee natuurlijk niet', antwoordde Bohr, 'maar men heeft mij verzekerd dat het ook werkt als je er niet in gelooft.'
En zo weet ik nu dus dat mijn leven momenteel geregeerd wordt door een conjunctie van Saturnus en Zon die uit zal wijzen of de nieuwe weg die ik veertien jaar geleden insloeg (toen schreef ik mijn eerste essay voor deNRC!)zijn climax bereikt in succes of een jammerlijk falen. Hoe dan ook, zegt mijn horoscoop, zal ik er het beste van moeten maken. Gracieus leren omgaan met winst of verlies, geen van beide is immers ooit definitief. Oefen je in matiging, voegt Jupiter vierkant Zon daaraan toe, sla vooral niet door in optimisme dan wel frustraties, heb vertrouwen in het proces, vaar mee op de stroom, het enige dat je kunt controleren is je eigen reactie op wat je overkomt. En dat werkt. Door mijn horoscoop te lezen kom ik wat tot rust.
Het is het gevoel van machteloosheid, niet weten wat er gaat komen, waar je op kunt rekenen, daarom is astrologie al zo oud als de mensheid zelf, net als numerologie, het lezen van koffieprut of de ingewanden van dieren, tot aan vijf keer het lichtknopje aan en uit doen. Het zijn pogingen om de onzekerheid te bezweren, ze komen voort uit een verlangen naar houvast. Er worden hogere machten bedacht (een straffende God is ook een optie) om te weten wat je ongeveer kunt verwachten (de hel!). En dit, bedacht ik opeens, is misschien ook wel hoe we complottheorieën moeten beschouwen: als een vorm van houvast.
Ik zie het aan een vriend van mij die al sinds 9/11 steeds dieper wegzakt in dit soort theorieën. Inmiddels heeft hij het stadium bereikt dat de aarde weleens plat zou kunnen zijn. Hij gelooft dat nog niet echt, maar vindt het wel een grappig idee, zegt hij, interessant om in zijn podcast over te discussiëren. Een beetje dus zoals ik over astrologie denk. Maar ondertussen doen al die complottheorieën hem ook echt goed. Hij heeft er vrienden door gemaakt, verdient er zijn geld mee, en het belangrijkste: hij heeft werkelijk het idee dat hij de wereld begrijpt. Zijn theorieën scheppen orde in de chaos, de wereld wordt er begrijpelijk door en hij weet daarom wat hij kan verwachten (leugens vooral).
God of astrologie hebben gewoon plaatsgemaakt voor een kwaadaardige elite. En als je weet hoe die werken, kun je ook de toekomst lezen. Met dit verschil: de oude methoden, of het nu goden, sterren of de muntjes van I Tjing zijn, roepen vooral op tot nederigheid. Hou je ego in bedwang, zeggen ze, wat de voorspelling ook is. Matig je hoogmoed, geef je over, onderga met rechte rug wat het leven voor je in petto heeft. Bij complottheorieën daarentegen is het eerder andersom. Hier staat niet matiging centraal, maar exces. De angst, woede en haat worden juist opgepompt, hogere krachten zijn er om te verslaan.
Complotdenkers geloven niet in experts, ze doen hun eigen onderzoek, of zoals mijn complot-vriend zei toen ik tijdens een discussie een wetenschapper aanhaalde: 'Een beroep op autoriteit is toegeven dat je zelf niet kunt nadenken.' Het ego klotst hier tegen de plinten op. Daarom zijn al die complotdenkers natuurlijk ook zo'n fan van brulboeien als Trump of Milei: dit is gewoon de religie van het neoliberalisme (of nog beter, het libertarisme). De mens is zelf God geworden, of een ster.
Voor neoliberalen is alles een keuze, en het leven wat je er zelf van maakt, maar gek genoeg zetten ze zelden tot nooit de laatste stap, namelijk dat ook wat je gelooft een keuze is. En dat geloof ik, als anti-neoliberaal, dan weer wel. Dat je ervoor kunt kiezen om te geloven in een ideologie die het ego opblaast, de ander als vijand of concurrent beschouwt en overal kwaadaardigheid ontwaart. Als middel tegen gevoelens van machteloosheid werkt het waarschijnlijk, het gevecht kan aanvoelen als bron van kracht. Maar zelf hou ik oneindig veel meer van het idee dat deze week minstens tweehonderd schrijvers overgeleverd zijn aan Venus die langs komt zwieren, een vlinder die ergens met zijn vleugels klapt, iemand die in een winkel toevallig een boek oppakt en denkt: hmm, interessant misschien.
Complottheorieën zijn de religie van het neoliberalisme