De ootmoed van een vertaler

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
4 april 2024
In een voorwoord dat óf spectaculair ironisch is óf spectaculair hautain legt vertaler Hans Boland uit waarom hij de titel van Tolstojs klassieke novelle veranderde.
Soms lijkt een boek een verkenner,iets wat voor je uit rent en je signalen geeft van waar je zelf nog niet bij kan komen. Gelukkig. Natuurlijk weet je niet hoe het is om te sterven, maar het lijkt soms alsof Tolstoj het wel wist en het opschreef inDe dood van Ivan Iljitsj(1886). Alles wat meneer Ivan Golovin denkt en voelt is voorstelbaar, al te menselijk.
Meneer Golovin is rechter. Hij is echtgenoot, hij is vader, maar bovenal is hij een man van stand. Zijn carrière glanst niet, maar trappen worden betreden, hij stijgt op de sociale ladder. En dan wordt hij ziek. Artsen twijfelen, wuiven het weg. Hij kan het niet loslaten. Een rotte smaak in zijn mond. Een zeurende pijn in zijn zijde. Eerst ontkent hij het nog, tegen anderen, tegen zichzelf. Maar dan ziet hij de blik van zijn zwager, die hem een tijdje niet gezien heeft. De zwager zwijgt net even te lang.
'Ben ik erg veranderd?'
'Best wel.'
En meer hoeft er niet gezegd te worden. Wat volgt is radeloosheid over het onrecht ziek te zijn, woede tegen zijn vrouw die maar blijft zeggen dat hij er weer bovenop komt. Jaloezie naar de gezondheid van zijn kinderen. Wanhoop over het idee dat een leven voorbij is voordat het leven begrepen is.
Op een vreemde manier isDe dood vaneen happy end. Meneer Golovin sterft, maar in die laatste dagen gunt hij zijn vrouw en kinderen hun leven zonder hem. Hij verliest zijn verdriet, zijn pijn, zijn angst:
'Waar was de pijn? Waar was de pijn opeens gebleven, hé, pijn waar ben je?
Hij luisterde.
Ah, daar had je hem. Ook goed, pijn, laat maar.
En de dood dan? Waar was de dood? Hij zocht zijn angst, de angst voor de dood die hij had gehad, maar hij vond niets. Waar was de dood? Geen angst meer en dus ook geen dood.'
De dood van Ivan Iljitsjheet thansDe dood van een rechter. In een voorwoord dat óf spectaculair ironisch is óf spectaculair hautain legt vertaler Hans Boland de verandering van de titel uit. Allereerst heeft hij ingegrepen om 'de eeuwige discussie' te omzeilen 'onder dilettanten die "zo van echt Russisch houden"' (over wie heeft hij het in godsnaam? De laatste drie slavisten?) en die uit traditie vasthouden aanIvan Iljitsj. Boland legt uit dat Ivan Iljitsj een onvertaalbare naam is: meneer Golovin heet van zijn voornaam Ivan, maar omdat Russen een vadersnaam incorporeren en zijn vader Iljitsj heette, zegt men in het Russisch Ivan Iljitsj. Volgens deze methode zou Hans Boland 'Hans Bernardovitsj' heten, een aanspreekvorm die geen Nederlander gebruikt.
Maar wat Boland vooral naar zijn 'stoutmoedige beslissing' dreef, was dat het - jawel - 'gewoon een betere titel' is die 'de symbolische lading' van het verhaal recht doet. 'Men kanDe dood van een rechterimmers lezen als het verslag van een duel tussen een menselijke rechter en de Opperrechter.'
Boland concludeert: het zou 'bepaald niet de eerste keer zijn dat een vertaalde titel die van het origineel naar de kroon steekt'.
Ha! Tolstoj, jongen, leuk geprobeerd, maar Hans Bernardovitsj weet het beter.
Ik twijfel. Allereerst omdat, als Tolstoj gewild had dat zijn verhaalDe dood van een rechterzou heten, hij het welDe dood van een rechterzou hebben genoemd. Daarnaast legt deze titel een nadrukkelijk gewicht op het beroep rechter, terwijl uit alles blijkt dat meneer Golovin carrière heeft gemaakt omdat hij een positie met status wilde. De rechtspraak an sich interesseert hem weinig, hij beoefent zijn vak afstandelijk, met een zekere ironie. Hij had net zo goed notaris of bestuurder op een ministerie kunnen zijn.
Dat 'een rechter' ook een symbolische lading zou hebben voelt ongepast, omdat de novelle zo nadrukkelijk niet symbolisch is. Dat is de grote kracht van het verhaal. Ja, je kunt Tolstojs wereldbeeld terugvinden in de bourgeoisie die wegkijkt van meneer Golovins lijden, terwijl Golovins knecht Gerasim als enige eerlijk is over de zich opdringende dood. Maar verder is het kraakhelder. Over God gaat het nauwelijks. Meneer Golovin vervloekt hem niet, hij is te zeer ingenomen door elke angst, elke onredelijkheid, elke hoop, elke leugen en elke fysieke achteruitgang. Nergens kijkt Tolstoj weg van onze sterfelijkheid, of laat hij zich verleiden tot symbolische randzaken.
Als je dan toch de titel moet veranderen, waarom dan niet simpelweg 'De dood van meneer Golovin'? Mooier, omdat het twee dingen bijeen brengt die haaks op elkaar staan. De aanspreekvorm 'meneer', waarin status en beleefdheid doorklinken, twee dingen waar Golovin meer dan wat dan ook om geeft; en de dood, die zich niets van status of beleefdheid aantrekt en voor ieder mens gelijk is.
Dus nee,De dood van een rechteris niet 'gewoon een betere titel'. Eerder een vrijpostige titel. We mogen blij zijn dat Boland zijnAnna Karenina-vertaling (2017) nietLiefde, lust en spoorwegaangelegenhedenheeft genoemd.
Dit gezegd hebbende: Hans Boland kan onweerlegbaar een flink potje vertalen. Het proza is soepel als zijde. Als je zijn vertaling bijvoorbeeld vergelijkt met die - ook een mooie - van Yolanda Bloemen en Marja Wiebes (2015) valt het op dat Boland minder woorden nodig lijkt te hebben. Tempo is alles. Boland lijkt soms hele observaties of zinnen niet uit te schrijven maar te parafraseren. Termen als'last but not least'komen voorbij. Een dokter spreekt geen 'onduidelijke woorden' (Bloemen en Wiebes) maar 'abracadabra' (Boland). Het proza van Tolstoj, dat toch al zo vloeiend was, wordt er nog vlotter van.
Heritage Images / Getty Images | Lev Tolstoj tijdens een wandeling rond 1900  LEV TOLSTOJ De dood van een rechter Vertaald door Hans Boland. Met een voorwoord van Bas Heijne. Athenaeum - Polak & Van Gennep, 120 blz.