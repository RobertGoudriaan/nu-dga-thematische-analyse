Het hemelsnoer

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
12 december 2024
Hadden wij onze opdrachtgever uitgelegd dat er bij de huidige stand van de wetenschap geen ruimte is voor een middelpunt van het heelal, dan had hij de opdracht vast aan anderen gegund en waren we nooit hier aanbeland. Ons ruimteschip vangt van geen enkele zijde enig signaal op en de melkwegstelsels zijn enkel nog stippen aan het firmament, niet van elkaar te onderscheiden. Het trillende spoor dat ons blikveld doorsnijdt lijkt een zinsbegoocheling van de omringende leegte.
Dichterbij zien we dat het een snoer is, gespannen tussen twee voor ons nog niet waarneembare uitersten. Pas de ribbeling van de verstrengelde vezels kan ons ten slotte overtuigen van hun tastbaarheid. Is dit soms een kabel die een vracht moet voorttrekken? We merken naar geen van beide kanten beweging.  We laten het schip remmen om de stoere welving van zijn buitenkant te bewonderen, om spanning in volmaakte verhouding te zien tot veerkracht.  Lussen en losse einden steken overal uit zijn oppervlak. Zien we daarginds niet iets wriemelen? Zien we daar verderop niet een lus die zich straktrekt? Langzaamaan raken we doordrongen van het besef dat dit snoer geen dorre materie zonder doel is, maar dat we in de aanwezigheid verkeren van levende wezens, strak van een welbepaald streven. Door een openschuivende kier tussen de vezels valt onze blik op een nest van verse kiemcellen die zich uitrekken en met elkaar vervlechten ter voorbereiding op de grootse taak die hun wacht. Als deze vezels bewuste organismen zijn, met welke bedoeling binden ze zich dan samen? Wat verrichten zij hier? Is het hun spel of noodzaak? Zijn zij dan mogelijk wat men wel de goden noemt die met hun onzelfzuchtige inzet voorkomen dat het heelal buiten zijn evenwicht kan uitdijen? Ons ruimteschip legt zich stil naast de kabel, rakelt een van zijn gelede tentakels uit zijn pantser en kleeft een zuignap op een welving, om daarvan de eigenschappen, misschien de levenspuls te meten. Waar hij de vezel raakt, breekt die uiteen en verwelkt. We zien hoe de omliggende zenen verkrampen.
Sommige springen vrij uit het vlechtwerk, andere vallen in repen en dorre ringen uit elkaar.Het schip deinst achteruit, trekt zijn tentakel weer in. Wat kunnen we doen om de schade te herstellen?Uit de kern van de kabel schieten van weerskanten blinkende loten over de ontstane bres.Ze haken in elkaar en vlechten zich tezamen. Terwijl we toekijken hoe het weefsel zich herstelt kiest ons schip een andere koers. Daar in de diepte zien we iets fonkelen. Een eerste bekende ster.