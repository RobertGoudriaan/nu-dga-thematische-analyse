Great expectations In medias res Joost de Vries

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
27 oktober 2022
Liz Truss is een krop sla, Boris Johnson een stripfiguur, Mark Rutte de Cheshire-kat.
Dorian Gray had zijn portret, Liz Truss een krop sla. Het portret was weggestopt op de zolder van Gray's herenhuis, zodat het door geen mens gezien werd. De krop sla werd gelivestreamd vanaf de keukentafel van een webredacteur van deDaily Star. In het verhaal van Oscar Wilde bleef Dorian Gray eeuwig jong, onaangetast door al zijn schandalen en affaires, terwijl zijn portret veranderde - een valse glimlach kreeg, holle ogen, grauwe huid. Op tv bleef Liz Truss emotieloos, mechanisch, haar krop sla begon te verkleuren.
De wedstrijd die de Britse tabloid deDaily Starverzon - 'Wat vergaat sneller, een krop sla of Liz Truss' premierschap?' - was een stunt die op een bepaalde manier geen stunt was. Wat er hooguit nieuw aan was, was dat Truss zelf nog geen kans had gehad een icoon voor zichzelf te bedenken, deStarwas haar voor - en de sla sloeg zo aan dat ze het beeld niet gewist kreeg.
Met icoon bedoel ik niet: Nelson Mandela. Ik bedoel een icoontje zoals je die op je telefoon ziet: een logo, of een emoticon. In de versmelting tussen politiek, media, entertainment en celebrity-cultuur helpt het blijkbaar om jezelf terug te brengen tot eenbrand,een wandelend logo, om jezelf niet te presenteren als een mens, maar als een typetje. Van een mens verwachten we namelijk dingen. Een mens steunen we of een mens stelt ons teleur. Van een typetje verwachten we helemaal niets, behalve dan dat het een amusant typetje is.
Boris Johnsons imago appelleerde aan P.G. Wodehouse's Bertie Wooster - monter, stotterend, stuntelend, een kwajongen op leeftijd met een hart van goud. Dus zolang hij vrolijk stotterde en stuntelde dichtten mensen hem vanzelf dat hart van goud toe. In de VS is Trump Trump - iemand die al sinds de jaren tachtig zichzelf speelt, het archetype van de harteloze, no-nonsense-zakenman. Niemand van zijn volgers die hem dus verwijt harteloos te zijn.
Wij hebben Mark Rutte - die in zijn geforceerde optimisme nog het meest de tekenfilmfiguur van de Cheshire-kat imiteert, uitAlice in Wonderland,een ongrijpbaar beest dat gekenmerkt wordt door een chronische, tanderige grijns, waarvan je nooit helemaal weet of hij je toelacht of weglacht. Verschil is alleen dat de Cheshire-kat verdwijnt.
Overigens: in de dagen na het opstappen van Truss luisterde ik naar verschillende Britse podcasts over politiek, en in twee daarvan vertelden de presentatoren dat ze gebeld waren door de hoofdredacteur vanThe Economist. Dat die toch even duidelijk wilde maken dat zij als eerste de vergelijking tussen een slablaadje en Liz Truss hadden gemaakt.
Een zonnig idee. Dan heb je jarenlang aan je carrière gewerkt, deadlines gehaald, overuren gedraaid, dan ben je hoofdredacteur vanThe Economist,een blad van stand - en dan moet je podcasts opbellen om te zeggen: 'Dat blaadje sla hadden wij bedacht!'
Ik heb toch medelijden met Liz Truss, zei oud-parlementariër Rory Stewart inThe Rest is Politics,de meest beluisterde politieke podcast van Engeland. Stel je voor dat je voor de deur van 10 Downing Street staat en je de media moet toespreken om als kortst zittende premier ooit je mislukken te erkennen, en dat iedereen aan een blaadje sla denkt.
Ik niet, zei mediastrateeg Alistair Campbell. Want ze verdient het. Het heeft een duizelingwekkende hybris dat zoveel politici van het populistische genre, die amper bestuurservaring hebben, denken dat ze wel even premier kunnen worden. Het ging Campbell niet alleen om kunde: 'Hebben ze zichzelf überhaupt wel eens de vraag gesteld waarom ze premier willen worden? Wat willen ze dan?'
Het was precies de vraag die je kon hebben als je Boris Johnson overhaast zag terugkomen van zijn vakantie in de Dominicaanse Republiek, terug in Engeland voor de partijleiderschapsverkiezing. Tv-ploegen filmden hem toen hij het vliegtuig uitkwam: de kraag van zijn verfomfaaide shirt zat over zijn jas heen, zijn slobberende broek zakte af. Waarom zou hij premier willen worden? Niet voor de status - want zie hem met die slobberende broek. Niet voor het geld - want dat heeft hij al. Niet voor de macht - omdat hij op geen enkele manier een politicus is gebleken die ietswilmet die macht, die een doel nastreeft.
Dat is natuurlijk ook het grote punt van typetjes of stripfiguren: eigenlijk willen ze niets. Ze veranderen namelijk niet, worden niet ouder, niet wijzer, werken niet aan een langlopend leven. Suske gaat geen outdoorwinkel beginnen, Wiske gaat niet geografie studeren en veldonderzoek doen. Het enige wat ze willen is zichtbaar blijven, niet in bekendheid voorbijgestreefd worden door andere typetjes.
Zo zou ik het doen tenminste, als de enige manier om het vol te houden; mezelf als uithangbord zien, als typetje, als krop sla. Want verwachtingen werken twee kanten op - als je maar niks van jezelf verwacht, hoef je ook niet moedeloos te worden.
Dat is natuurlijk ook het grote punt van typetjes: eigenlijk willen ze niets