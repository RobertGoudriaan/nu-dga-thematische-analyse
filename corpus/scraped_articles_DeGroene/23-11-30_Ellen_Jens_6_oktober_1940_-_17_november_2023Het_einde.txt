Ellen Jens 6 oktober 1940 - 17 november 2023 Het einde

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
30 november 2023
'Ons mysterieuze meisje' was Ellen Jens voor haar familie. In de televisiestudio in Hilversum hield ze het hoofd koel en schepte ze orde in de chaos.
In de roemruchte jaren zestig en zeventig baarde de vpro opzien en afschuw met het werk van een aantal bevlogen programmamakers. Hun namen zijn legendarisch geworden en hoeven daarom hier niet nog eens te worden vermeld. Het waren bijna uitsluitend mannen die tekenden voor de fijnzinnige documentaires en het eerste bloot op televisie, voor absurde humor en diepgaande gesprekken, voor brutale reportages, de nieuwste popmuziek en grafische vormgeving zoals die niet eerder op het kleine scherm was vertoond.
Het klimaat in de omroepvilla's aan de 's-Gravelandseweg in Hilversum zou je tegenwoordig een tikje vrouwonvriendelijk of misschien zelfs misogyn kunnen noemen. In ieder geval werden de vrouwen zonder wie de dromen, luimen en grillen van de avant-garde nooit gerealiseerd hadden kunnen worden destijds nauwelijks erkend. Die producenten, al werden ze niet altijd zo genoemd, zijn Ine Waltuch, Joes Roelofs, Ferial Roelse, Maud Keus, onder anderen, en ook het invloedrijke hoofd programmaaankoop Jannie Langbroek past in het rijtje.
Ellen Jens hoorde bij deze generatie onmisbare allesdoeners - en tegelijk ook weer niet helemaal. Ze bleef met haar meisjesachtige verschijning te midden van het grootste rumoer altijd de kalmte zelve, sprak nooit een onvertogen woord, was trouwens niet graag op kantoor en maakte geen vijanden, dankzij een houding die je zou kunnen karakteriseren als hartelijke afstandelijkheid. Ze toonde warme belangstelling voor iedereen maar gaf van zichzelf maar spaarzaam iets prijs. Zelfs voor haar familie, zo bleek vorige week tijdens de drukbezochte uitvaart, was ze 'ons mysterieuze meisje'.
Ellen Jens was de dochter van een Wassenaarse tandarts, ging na het gymnasium rechten studeren in Leiden en werd lid van de deftige Vereniging van Vrouwelijke Studenten. Via de toneelclub van die vereniging speelde ze in voorstellingen onder regie van tijdgenoten Paul van Vliet en Berend Boudewijn. Na haar kandidaatsexamen besloot ze de studie eraan te geven, solliciteerde bij de V.P.R.O. als 'scriptgirl' en werd aangenomen, met de destijds gebruikelijke waarschuwing dat bij zwangerschap onmiddellijk ontslag zou volgen. Het was 1964, kort voordat de puntjes en de laatste dominee-directeur bij de vrijzinnige protestantse radio-omroep zouden verdwijnen.
Gewapend met haar onafscheidelijke notitieblok assisteerde ze eerst bij televisieregistraties van toneel en cabaret. Vanaf 1971 was ze betrokken bij de ontregelendeFred Haché Showen de opvolgersBarend is weer bezigenVan Oekel's Discohoek, eerst nog als producente maar dankzij permanente ruzie tussen de vier makers al spoedig ook als regisseur.
Die ongewone dubbelrol zou ze in het vervolg vaker vervullen, bijHier is... Adriaan van DisenBoekenvan Wim Brands, bij het cultuurprogrammaDe Plantagemet Hanneke Groenteman, bijJiskefeten bij het meeste werk voor televisie van Wim T. Schippers, met wie ze, na een korte verhouding met Hugo Claus, in de jaren zeventig ging samenwonen. Het lastige vak van meercamera-regisseur, waarin voortdurend snelle keuzes tussen tegelijk opgenomen beelden moeten worden gemaakt, had ze zichzelf aangeleerd.
Ellen Jens hield van orde en werkte daarom graag in situaties waarin chaos op de loer lag of zelfs het uitgangspunt was. Dat gold voor de onberekenbaarheid van sommige talkshowgasten en voor ideeën die pas heel laat of tijdens de opnamen hun definitieve vorm kregen, zoals bij de geïmproviseerde sketches van 'de jongens' vanJiskefet.
Ze gaf programmamakers het idee dat alles kon en dat ze niet alles hoefden uit te leggen, omdat zij het immers al had begrepen. Conflicten ging ze niet aan. Afkeuring liet ze hoogstens blijken door een op onnavolgbaar nette toon uitgesproken 'o jà?' of 'ís dat zo?' Ze gaf de voorkeur aan stille diplomatie.
Verschillen van mening gingen overigens nooit over geld, budgetoverschrijdingen waren haar een gruwel. Rekwisieten nam ze vaak van thuis mee en tijdens opnamen in een driesterrenrestaurant verscheen ze eens met een koffiezetapparaat. 'Weten jullie wel wat hier een kopje koffie kost?' zei ze tegen de verbaasde crew. Het nemen van een taxi vond ze ordinair.
In het enige interview dat van haar bekend is omschrijft ze zichzelf als iemand met een 'dienende natuur'. Daar valt de kanttekening bij te maken dat ze heel goed wist wat ze wilde en dat meestal gedaan kreeg ook. Als regisseur door ter plekke knopen door te hakken en als producente door geduldig en vasthoudend te zijn en desnoods een omweg te kiezen. Tijdens haar laatste grote klus, de serieVan Dis en de Dalai Lama, dreigde het interview met de boeddhistische leider op het laatste moment schipbreuk te lijden. Het kwam goed dankzij de contacten die Ellen had aangeknoopt met diens broer.
Ten tijde van de opnamen in India was ze al bijna tachtig, maar ze had nog graag door willen werken. Daar kwam haar ziekte tussen, ze kreeg galwegkanker, die haar na aanvankelijk herstel fataal werd.
Dat ze naast haar huwelijk ook meer dan 37 jaar een relatie onderhield met Adriaan van Dis was een publiek geheim. In de krantenberichten na haar overlijden werd de relatie toch genoemd. De uitvaart vormde daarop een correctie. De familie sprak, de jaarclub sprak, haar beide mannen spraken niet. De keurigheid hersteld.
Het lastige vak van meercamera-regisseur had ze zichzelf aangeleerd
Beeld en Geluid / Kippa / ANP