'Wij zijn in de ban gedaan' Film Les Indésirables

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
28 maart 2024
InLes Indésirablesvan Ladj Ly eisen de ongewensten in de verticale sloppenwijken van een Parijse banlieue vergeefs hun woonrecht op. 'We moeten onze eigen verhalen vertellen.'
Bij het verlaten van de sneltramlijkt het beeld van een volledig uitgebrand appartement in het tegenoverliggende flatgebouw rechtstreeks afkomstig uit Ladj Ly'sLes Indésirables -de ongewensten, weggestopt in de verloederde Parijse voorstad Montfermeil. Hier vond ook de gewelddadige confrontatie tussen de gangs en de politie plaats inLes Misérables(2019). Een 'geschokte' president Macron beloofde Ly (1978) na het zien van de film om voor oplossingen te zorgen. Sindsdien is er niets aan de armoede en het geweld gedaan, vertelt de regisseur, nog steeds woonachtig in de voorstad, via FaceTime. 'Ik heb me om die reden voorLes Indésirablesopnieuw laten inspireren door de buurt en de omstandigheden waarin ik ben opgegroeid.'
WaarLes Misérableseindigde met de politie in het nauw in een trappenhuis, begintLes Indésirablesmet de doodskist van een overleden grootmoeder die in het onverlichte trappenhuis van Bâtiment 5 naar beneden wordt gedragen. Het flatgebouw staat symbool voor de te grote woonkazernes in de Franse banlieues, die Le Corbusier als utopie plande maar die in de praktijk, mede door het dumpen van steeds weer een nieuwe migratiegolf, tot getto's zijn verworden. Huisjesmelkers hebben de voormalige sociale huurwoningen opgekocht en verhuren driekamerappartementen doorgaans aan drie families. Intussen wordt er niets gedaan aan het onderhoud; de verwarming staat uit en de lift is meestal buiten gebruik.
De bewoners - vooral sociaal zwakkeren, immigranten dan wel illegalen - vormen hier een schaduwsamenleving waarin sommigen werken voor het clandestiene garagebedrijf op het parkeerterrein, een kokkin in haar appartement een illegaal restaurant metsoul foodrunt en een bejaarde man met zijn aftandse busje de regelmatig uitvallende busdienst naar het dichtstbijzijnde metrostation vervangt.
Haby, de hoofdpersoon inLes Indésirables, woont samen met haar moeder, broers en zuster en is archiefmedewerkster op het gemeentehuis. In haar vrije tijd helpt ze haar medebewoners hun weg te vinden in de Franse bureaucratie. Als de gemeente de flat wil slopen om er nieuwbouw met uitsluitend tweekamerappartementen voor in de plaats te zetten, komt ze in het geweer. De huidige bewoners, vooral grote gezinnen, zullen nog verder weg van Parijs op zoek moeten gaan naar een betaalbare woning. De witte interim-burgemeester, een functie waarvoor de zwarte locoburgemeester is gepasseerd, komt van buiten. Hij heeft geen notie van wat er speelt in de voorstad en negeert Haby's protest. Na een demonstratie tegen de nieuwbouw komt de man niet verder dan bruut politieoptreden. Haby's vriend gelooft nergens meer in en kiest voor geweld, maar Haby besluit zich verkiesbaar te stellen voor de gemeenteraadsverkiezingen. De situatie escaleert na een brand in het illegale huisrestaurant en lijkt uitzichtloos.
Ladj Ly wil het niet mooier maken dan het is en zucht: 'We zijn immigranten, we wonen in de banlieue, we zijn letterlijk in de ban gedaan; weggezet in getto's waar armen tussen de armen wonen. Niemand bekommert zich om ons.'
Zelf besloot Ly al jongzijn lot in eigen hand te nemen. Hij kocht op zijn zeventiende zijn eerste camera om de wereld om zich heen te filmen. Begin jaren negentig vormde hij met vrienden het collectief Kourtrajmé, een verbastering vancourt métrage- korte speelfilm. Ze werkten met een goedkope camera en monteerden op de eerste iMac korte clips en documentaires over de ongelijkheid in de samenleving. De autodidacten eisten met hun verhalen een plek op in Cannes.
Romain Gavras, zoon van de Griekse filmregisseur Costa-Gavras, situeerde ook zijn laatste Netflix-filmAthena(2022) nog altijd in de banlieue. Hetzelfde deed Kim Chapiron metLe jeune imam(2023). Ladj Ly concentreerde zich vanaf het begin op het politieoptreden in zijn woonplaats. Op basis van zijn korte documentaire365 jours à Clichy-Montfermeil(2007), over de twee jongens die zich in 2005 schuilhielden in een transformatorhuisje en werden geëlektrocuteerd, zijn voor het eerst in de Franse geschiedenis enkele politieagenten veroordeeld voor hun gewelddadige optreden.
Het succes van de documentaire bood Ly de kans omLes Misérables,zijn eerste lange speelfilm, te maken. Na het succes van die film besloot Ly de opbrengst van ruim veertien miljoen dollar te investeren in nieuwe projecten en de ontwikkeling van een filmopleiding in en voor zijn eigen buurt. 'Ik wilde iets nieuws bieden.' De opleiding Kourtrajmé, genoemd naar zijn collectief, kreeg extra financiering en ruimte van het plaatselijk audiovisueel centrum Ateliers Médicis, incubator voor artistieke en culturele projecten van de lokale bewoners, en bestaat nu al zes jaar.
De filmschool is gratis en stelt geen diplomaeisen. Een motivatie van een halve pagina is voldoende en er geldt geen leeftijdsgrens, legt een bevlogen Ly uit. 'We leren de leerlingen met bescheiden middelen een film te maken.' Na drie maanden moeten ze een scenario inleveren, waarvan er drie worden uitgekozen en gerealiseerd. De vraag is enorm. Het afgelopen jaar kwamen vijftienhonderd aanmeldingen binnen waarvan er slechts negentien konden worden gehonoreerd. 'Het werkt', zegt Ly. 'De leerlingen komen na deze zes maanden vrijwel allemaal in de filmindustrie terecht.'
Ly werkt van oudsher met vrienden, familie en buurtbewoners. 'Ze kennen de situatie. InLes Indésirablesis hoofdpersoon Haby gebaseerd op mijn zus Penda. Voorheen organiseerde ze vakanties voor kinderen uit de banlieue die nooit op reis gaan en hielp ze, net als Haby in de film, buurtbewoners met het invullen van allerlei documenten.'
Penda Ly heeft de dagelijkse leiding op de filmschool aan de rand van Montfermeil en ze produceert de korte films van de leerlingen. Gekleed in een smetteloos crèmekleurig joggingpak heeft ze zojuist de lunch klaargezet voor de huidige groep van negentien leerlingen van Kourtrajmé: enorme broodjes shoarma. 'Ik heb alles wat zich in Bâtiment 5 inLes Indésirablesafspeelt meegemaakt en er gewoond tot de sloop in 2019,' vertelt ze met een stralende glimlach, alsof het een fijn avontuur was. 'Madame Fatou die het thuisrestaurant beheert in de film is een natuurtalent en komt echt uit onze buurt.' Het probleem van de overvolle appartementen in uitgewoonde flats is niet opgelost, vervolgt ze, iets minder enthousiast. 'Er worden te weinig sociale huurwoningen gebouwd en daar maken huisjesmelkers misbruik van.'
Om een evenwichtigere bevolkingssamenstelling te bereiken, zou gentrificatie een oplossing kunnen zijn, zegt ze. 'Maar dat impliceert hogere huren waardoor de oorspronkelijke bewoners moeten vertrekken.' Er wordt gerenoveerd, maar vooralsnog is er van een sociale mix geen sprake. 'We zitten hier ver van alles vandaan. De metroverbinding met Parijs is pas klaar in 2026.' Anders dan hoofdpersoon Haby in de film heeft ze zelf geen politieke ambities, of wellicht is ze te bescheiden: 'Ik zou geen mensen kunnen aanzetten om op mij te stemmen.'
Thomas Gayrard, cineasten jeugdvriend van Ly, doceert scenarioschrijven en schuift aan voor de lunch. Scenarioschrijven, regie en postproductie zijn de hoofdvakken op Kourtrajmé. 'Zodra het tot realisering komt, worden de apparatuur en technische kennis geleverd door de twee filmacademies in Parijs. Ly heeft gezorgd voor samenwerking tussen de Parijse elite en hun minder bedeelde generatiegenoten in de banlieue.'
Er is publiek voor films uit de achterstandswijken en Kourtrajmé leidt een generatie filmmakers op die hier hun inspiratie vinden, zegt Gayrard. 'Netflix speelt hierop in en investeert sinds 2020 in de film van morgen. We hebben dependances in Dakar, Guadeloupe en Marseille waar ze zelfs met gevangenen werken en dit jaar wordt Kourtrajmé-New York geopend. De opleidingen zijn onafhankelijk en verantwoordelijk voor hun eigen financiering.'
Na de lunch verschijnt Nabil Zerfa, de directeur van de school, ook een jeugdvriend van Ly en ook opgegroeid in de 'verticale sloppenwijk'. Zerfa was hoofd maatschappelijk werk bij de gemeente toen Ly in 2016 zijn hulp inriep bij het opzetten van Kourtrajmé. 'We bieden een alternatief voor het reguliere baanaanbod in de banlieue: de bouw, de renovatie of het transport.' Hij vertelt over France 2030, een landelijk project dat met een investering van 350 miljoen euro in filmstudio's, opleidingen en postproductie Frankrijk leidinggevend moet maken in de Europese film- en animatieindustrie en videogames. 'We hebben geld gekregen om binnen vier jaar onze capaciteit te verdubbelen of zelfs verdriedubbelen.'
Zerfa is even bevlogen als Ly: 'We moeten vertellen dat de jeugd in de voorsteden de Franse nationaliteit bezit, maar niet als Frans wordt beschouwd. Als leeuwen hun eigen historici zouden hebben, luidt een Afrikaans gezegde, zouden de verhalen over de jacht nooit zijn geschreven in het voordeel van de jager.'
Hoofdpersoon Haby lijkt inLes Indésirableseen sprankje hoop te bieden, dat enige verbetering van de situatie van de bewoners in de voorsteden toch mogelijk is. Ladj Ly werkt nu aan een derde en laatste filmscript over Montfermeil: 'Je moet hoop houden, maar het is gecompliceerd. Op lokaal niveau kun je misschien iets bereiken, al zijn de zwarte burgemeesters in Frankrijk op één hand te tellen. Macron zegt dat hij "bakken met geld" in de banlieues heeft gestopt. Maar ik zie geen politieke wil, geen structurele plannen. De problemen worden niet opgepakt. Ik zie wel dat de medische zorg en het maatschappelijk werk zijn wegbezuinigd en dat de politie nog steeds straffeloos tekeergaat. Kinderen worden aan hun lot overgelaten, vind je het gek dat ze stomme dingen uithalen? Ik probeer met Kourtrajmé iets aan het onrecht te doen, iets teweeg te brengen. We moeten onze eigen verhalen vertellen.'
Les Indésirablesis nu te zien
Alexis Manenti als burgemeester Pierre in Les Indésirables van regisseur Ladj Ly