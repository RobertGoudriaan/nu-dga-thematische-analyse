Twintig jaar te laat De boedel van Rutte Essay

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
16 november 2023
Soms liet Mark Rutte als premier zijn oren hangen naar het populisme, maar meestal stond hij pal voor de parlementaire democratie. Wel laat hij een vergruisd politiek landschap en een minimaal vertrouwen in politici achter. En bewijst hij het nut van een bril.
Op een mooie Pinksterdag,nu bijna twintig jaar geleden, stond Mark Rutte oog in oog met een roedel snelle ondernemers die wel raad wisten met de parlementaire democratie. Samen met zijn oude jong-liberale makker Jort Kelder uit de jovd had Mark Rutte in een buiten aan de Vecht een vrijdenkersetentje georganiseerd. Ze hadden twee vrouwen en negentien mannen uitgenodigd om Nederland opnieuw in te richten. De maatschappelijke crisis noopte daartoe. Politiek lag de natie er in 2004 hopeloos bij. Na de moord op Pim Fortuyn in mei 2002 had CDA-leider Jan Peter Balkenende weliswaar het Torentje in handen, maar hij had geen orde kunnen scheppen. Zijn eerste kabinet was gevallen op de doldrieste fortuynisten. Zijn tweede kabinet liet zich door president George Bush jr. meesleuren in diens Irak-oorlog. Ook tegen Mabel Wisse Smit, die wilde trouwen met prins Friso, was hij amper opgewassen.
Aan tafel bij de Vecht hing een corporale ballensfeer. Het hoogste woord hadden voormalig Philips-topman Roel Pieper, auto-entrepreneur Victor Muller en vastgoedman Erik de Vlieger. Nadat ze eerst tegen elkaar hadden opgeboden welke ministerspost ze zouden hebben gekregen als Pim niet was vermoord, zetten ze samen de bijl in het Nederland van na 1945. Eerst werd de sociale zekerheid getrimd. En de belastingtarieven uiteraard ook.
Daarna kwam de democratie zelf aan snee. Door het algemeen kiesrecht werden de 'beste burgers' gefnuikt, vonden ze. We moesten een voorbeeld nemen aan het meritocratische paradijs Singapore. Daar werden de 'aristos' volgens Muller wel op waarde geschat. Tegen negen uur was het parlementaire bestel verbaal ten grave gedragen. Aan de hele tafel? Nee, één man bood weerstand: Mark Rutte, staatssecretaris voor de VVD in het kort daarvoor geformeerde tweede kabinet-Balkenende.
Hoe ik dat weet? Ik was er aan de Vecht bij en heb, geschokt door de interbellumpraat aan tafel, na afloop meteen aantekeningen van het gesprek gemaakt en die ook bewaard.
Machtspolitiek gezien bleken de grootmuilen naderhand veel minder om het lijf te hebben dan ze zelf dachten. Roel Pieper zocht zijn heil bij Russische oligarchen en daarna in Oekraïne. Victor Muller ging failliet en kreeg met de Zweedse justitie te maken. Erik de Vlieger zag zijn handel eveneens verdampen en week uit naar Portugal.
En Mark Rutte? Die bleef. Twee jaar na de mislukte coup aan de Vecht werd hij op het nippertje - tegen de zin van voormalig partijleider Frits Bolkestein en vele anderen in het establishment van de VVD - gekozen tot partijleider. Waarna hij na een zware interne partijstrijd in 2010 premier werd en dat dertien jaar zou blijven.
Een enkele keer heeft hij in dat lange decennium zijn oren laten hangen naar het populisme dat sinds 2002 met enige regelmaat zijnWille zur Machtzou blijven uitschreeuwen. Meestal stond hij juist pal voor de parlementaire democratie.
Of hij de essentie van het Nederlandse bestel ook heeft versterkt, is echter de vraag. Mark Rutte laat een vergruisd politiek landschap achter. Bij het begin in 2010 zaten er tien partijen in de Tweede Kamer. Bij zijn aangekondigde vertrek afgelopen zomer zaten er 21 fracties in de plenaire vergaderzaal. Een terugkeer naar het normaal lijkt niet in zicht. Volgens de recentste peilingwijzer zullen er in de nieuwe volksvertegenwoordiging zeker vijftien tot zeventien partijen worden gekozen. Stabiele continuïteit was kennelijk niet zijn 'ding'.
Zijn eigen VVD mag als volkspartij én machtsmachine overeind zijn gebleven, CDA en PvdA, de twee andere machtsgeoriënteerde regeringspartijen, zijn in het ongerede geraakt.
Na bijna anderhalf decennium Rutte is zelfs het klassieke links-midden-rechts-schema op de helling gegaan.
Deze partijpolitieke verwoestingenzijn tot daaraan toe. Politieke machtsvorming is nu eenmaal geen altruïstische goedertierenheid. Een belangrijkere erfenis van de langst regerende premier in de hele geschiedenis van het Koninkrijk der Nederlanden is daarom het maatschappelijke klimaat dat hij vererft. Slechts 42 procent van de burgers heeft nog vertrouwen in de belangrijkste steunpilaren van het bestel: regering en parlement. Het laagste punt in vijftien jaar, zo blijkt uit een extra aflevering van deBurgerperspectievendie het Sociaal en Cultureel Planbureau (SCP) een maand voor de Kamerverkiezingen publiceerde. Dat lage percentage is in belangrijke mate ook een oordeel over de kabinetten-Rutte.
De enige opsteker is dat het vertrouwen in de parlementaire democratiean sichminder is ondermijnd dan het aanzien van de politici die het systeem dragen. Een ruime meerderheid van 66 procent waardeert het bestel zelf nog steeds.
Die cijfers zijn meer dan een momentopname. 'Nieuw lijkt de breed gedeelde ontnuchtering over hoe goed we het in Nederland geregeld hebben', schreven de onderzoekers van het SCP al in 2022. 'De verwachtingen van mensen over de politiek zijn hoog - maar tegelijkertijd laag. Mensen verlangen van de politiek en een nieuw kabinet dat ze iets doen aan het grote aantal problemen dat zij zien. Ze verwachten oplossingen, en dat politici bij het bedenken van die oplossingen naar burgers luisteren en hen eerlijk behandelen. Maar de hoop dat dit ook echt zal gebeuren is niet zo groot.'
Kortom, Nederland vindt zichzelf helemaal niet zo 'gaaf' als de VVD-leider zelf.
Zijn Mark Rutte en de VVD medeschuldig aan dit verval? De vraag is niet impertinent. Rutte en de VVD waren immers geen passanten in het centrum van de macht. Nimmer in haar 75-jarige geschiedenis is de VVD zo lang door dezelfde partijchef gecontroleerd. Met zeventien jaar laat Mark Rutte zijn voorgangers Pieter J. Oud (vijftien jaar) en Hans Wiegel (elf jaar) achter zich. Nooit is ook heel Nederland langer door één man politiek gedomineerd. Met minimaal 4791 dagen (demissionair) premierschap heeft Rutte ruim een jaar langer geregeerd dan de christen-democraat Ruud Lubbers (4310 dagen tussen 1982 en 1994) en bijna drie jaar meer dan de sociaal-democraat Willem Drees (3790 dagen tussen 1948 en 1958).
Het antwoord op de schuldvraag moet beginnen met een beschrijving van de boedel, die Rutte na al deze records op 22 november aan zijn opvolger overdraagt.
Drees liet na de wederopbouw eind jaren vijftig een coherente verzorgingsstaat én een kraamkamer voor de consumptieve jaren zestig achter. Dat ging overigens gepaard met soms woeste oprispingen, omdat ten tijde van Drees de deksel net iets te lang op de ketel was blijven zitten. Maar beide erfenissen zouden in het decennium van zijn regeerperiode tot volle wasdom komen, niet alleen onder het socialistisch gesternte van het linkse kabinet-Den Uyl (1973-1977), maar ook via de liberale en confessionele wetgeving ten tijde van het nog steeds onderschatte centrum-rechtse kabinet-De Jong (1967-1971).
Lubbers deed de renovatie van die verzorgingsstaat. Gedwongen door een economische crisis, die was veroorzaakt door de gestage de-industrialisatie van Nederland sinds de jaren zestig, slaagde hij erin om de overheidsfinanciën in rustig vaarwater te leiden. Hij was eveneens in staat om de apocalyptische angsten 'voordat de Bom valt' te kanaliseren, al had hij bij dat laatste veel onverwachte hulp van sovjetleider Michail Gorbatsjov die in 1985 in Moskou aan de macht kwam en de Koude Oorlog wilde beëindigen. Probleem was wel dat de christen-democraat te lang van geen wijken wist en zodoende zijn eigen partij in het ongerede bracht en bijdroeg aan de definitieve partijpolitieke ontzuiling van Nederland. Zonder Ruud Lubbers geen paarse coalitie - zonder confessionele politici - rond zijn opvolger Wim Kok.
Mark Rutte heeft zich de afgelopen dertien jaarvooral ontpopt als de minister-president die van alle markten thuis was en de maatschappelijke polarisatie kon wegmasseren. Zonder dat hem dat persoonlijk werd nagedragen, kon hij regeren met uiterst rechts, opportunistische of rechtzinnige christen-democraten en vrijzinnig dan wel sociaal-democratisch links. Pappen en nathouden was zijn stijl. Hij heeft zo erger voorkomen.
Intussen verstikte Rutte elke politieke partner die hij omarmde. Het versnipperde front van (radicaal) links is onder zijn toeziend oog meer dan gehalveerd. Met zijn ongekende jovialiteit wist hij de belangrijkste concurrerende volkspartijen te verpulveren tot politiek gruis. CDA, PvdA, D66 en ChristenUnie, ze betaalden of betalen allemaal een hoge electorale prijs.
Allemaal? Nee, één coalitiegenoot heeft Rutte niet klein gekregen: de PVV van Geert Wilders. Vlak voor zijn verkiezing als partijleider van de VVD in 2006 had Rutte vol bravoure tegenDe Groene Amsterdammergezegd dat hij 'die partij, met haar gitzwarte, conservatieve verhaal, plezierig klein zou gaan houden'. Het is op een fiasco uitgedraaid. Niet alleen heeft Wilders tijdens het dertienjarige premierschap van Rutte steeds tien tot vijftien procent van de parlementszetels kunnen controleren - de PVV zal ook na de verkiezingen vermoedelijk de vierde partij van Nederland blijven - het hele politieke landschap anno 2023 ziet eruit als een krater na een bominslag. Toen Rutte in 2006 begon als partijleider, haalden Wilders en andere antisysteempartijen ter rechterzijde van de VVD bij elkaar 6,7 procent van de stemmen. In 2021 was hun aanhang bijna verdrievoudigd tot 19,2 procent, amper kleiner dan van Rutte's eigen VVD. Ook zijn onverhoedseZomergasten-kreet 'Ga zelf terug naar Turkije; pleur op' - een populistische poging om de hilarische sketch journalist-ontmoet-arbeider van Koot & Bie uit de jaren zeventig te overtreffen - mocht niet baten.
Als dompteur van radicaal rechts heeft Mark Rutte dus gefaald. Die nederlaag is eerst en vooral een toevallige samenloop van omstandigheden. Maar het fiasco heeft ook een structurele oorzaak. Wellicht zonder het te willen, gaf Rutte in 2013 al een inkijkje. In de HJ Schoo-lezing van dat jaar presenteerde hij zijn liberale papieren. Enerzijds gaf hij in die redevoering spottend lucht aan zijn minachting voor ideologie als fundament voor politiek handelen, anderzijds gaf hij blijk van een heilig geloof dat het laissez-faire van de individuele mens a priori een weldaad is. Deze ambivalentie pakte in crisissituaties vaak goed uit. Dan deed hij wat er gedaan moest worden. Op langere termijn was ze echter een achilleshiel.
Dat dedain voor ideologie heeft Rutte niet alleen parten gespeeld in het kanaliseren en mitigeren van het gedachtegoed van de PVV. Ook in de nasleep van de MH17-ramp had Rutte te weinig oog voor de ideologische component. De premier liet zich weliswaar niet om de tuin leiden door de condoleances van president Poetin, die niets anders waren dan een maskerade om Nederland te bedriegen en later te belasteren. Maar tegelijkertijd weigerde hij om het door Shell beïnvloede Rusland-beleid tegen het licht te houden. Het gevolg was een hemeltergende ambivalentie. Terwijl het recht vroom zijn beloop mocht houden, onderhandelde de regering gewoon met Moskouse (staats)energieconcerns en verdubbelde de import van Russisch aardgas van 5,9 miljard kuub in 2014 naar 12,5 miljard kuub in 2021.
Het Kremlin lachte zich een kriek. Voor het Poetin-regime is het een uitgemaakte zaak dat handel niet alleen een financiële kwestie is maar ook keiharde politieke ideologie. Voor Rutte bleven economie en strafrecht niettemin verschillende trajecten. Dat Rusland afkoerste op een steeds gewelddadiger imperialistisch revanchisme zag hij niet. Dat polderpoetinisten in Nederland zich in 2016 met een anti-Oekraïens referendum dienstbaar maakten aan het Kremlin, negeerde hij.
De man, die ooit de lachers op zijn hand kreeg met de boutade dat je voor visie naar de oogarts moest, had zelf een bril nodig. Dat Rutte eind februari 2022 de steven uiteindelijk heeft gewend, is daarom des te meer te prijzen.
Omgekeerd heeft zijn leerstelligheid dat een vrije markt het beste uit de mens haalt en dus het optimale voor de mensheid oplevert, ertoe geleid dat de aanpak van talrijke maatschappelijke problemen juist vooruit werd geschoven.
Dat de woningnood weer volksvijand nummer één is geworden, kan in belangrijke mate op zijn conto worden geschreven. Het was de VVD-leider die in zijn eerste kabinet, een coalitie met het CDA en de PVV, het zelfstandige ministerie van Volkshuisvesting, Ruimtelijke Ordening en Milieubeheer ophief. Het was de VVD'er Stef Blok, het duizenddingendoekje van Rutte, die in het tweede kabinet de sociale woningbouw uitleverde aan buitenlandse investeerders, die inmiddels voor meer dan vijftien miljard aan huurhuizen hebben opgekocht. Het was ook Rutte-II dat de corporaties een verhuurdersheffing oplegde. Al moet de collaboratie van de PvdA, die eerder ook al had meegewerkt om de woningbouwverenigingen meer belasting te laten betalen, niet over het hoofd worden gezien.
Ook de onwil van minister Henk Kamp (dat andere duizenddingendoekje van de VVD) om de Groningers boven de aardgasbel met open vizier tegemoet te treden en het onvermogen om de Belastingdienst in de toeslagenaffaire te corrigeren, waren geen toeval. Rutte's laissez-faire in de ministerraad leidde vaak tot laissez-aller. Andere bewindslieden moesten in eerste én tweede instantie de rommel opruimen. Anders dan Lubbers, die altijd ongevraagd met iedereen meedacht, liet Rutte zelf de boel liever zo veel mogelijk op zijn beloop.
Het waren geen incidenten maar logische consequenties van een premierschap dat er prat op ging geen visie te hebben. Maar raar was wel, om niet te zeggen onbegrijpelijk, dat de premier zelf tegelijkertijd niets deed om zijn eigen liberale ideologie bij de tijd te houden. Dat de VVD in 2010 de grootste partij werd en Rutte premier kon worden, was immers de beloning van een lange mars door de instituties die was begonnen tijdens het kabinet-Den Uyl.
Niet alleen de economie kent lange en korte golven,zoals de Russische econoom Nikolaj Kondratjev (1892-1938) ruim een eeuw geleden ontdekte. Ook de politiek-ideologische conjunctuur deint vaak op deze branding mee.
Het zich opnieuw industrialiserende en allengs meer consumerende Nederland van de naoorlogse wederopbouw bijvoorbeeld, werd gedragen door de christen-democratische en sociaal-democratische volkspartijen. De liberalen voegden zich naar het politieke uitgangspunt dat de (verzuilde) gemeenschappen en/of de staat dominant dienden te zijn.
Toen aan deze Trente Glorieuses,zoals het tijdvak 1945-1973 in Frankrijk heette, een einde kwam door de opkomst van nieuwe massaproductietijgers in het zuiden of buiten Europa, en Nederland ondanks overleefsubsidies aan onder meer scheepsbouwer rsv toch moest re-industrialiseren tot een handelsnatie en diensteneconomie, raakte in de heersende politieke ideologie de vanzelfsprekendheid van staatsinterventies op de achtergrond. Precies in deze overgangsfase regeerde Den Uyl met zijn eerste en laatste kabinet. Hij sleepte naarstig met zandzakken, maar kon het liberalere tij niet keren. Niet toevallig boekte het kabinet zijn belangrijkste resultaten met democratisering en individualisering (stadsvernieuwing, ondernemingsraden en abortus) en niet met grootscheepse industriepolitiek.
VVD-fractievoorzitter Koos Rietkerk (1928-1986) doorzag dat toen hij bij het aantreden van het kabinet-Van Agt/ Wiegel een 'nieuwe tijdgeest' aankondigde. 'Het verdwijnen van het kabinet-Den Uyl is meer dan een incident. Het is een afsluiting van een periode. Wij staan voor een periode van heroriëntatie', zei hij in januari 1978.
Rietkerk had gelijk, al mocht hij de vruchten van de omslag naar de liberale Washington-consensus over 'liberalisering, privatisering en deregulering' niet meemaken omdat hij relatief jong overleed.
De liberale era kreeg snel na deze schromelijk onderschatte redevoering vleugels. In Groot-Brittannië werd Margaret Thatcher in 1979 tot premier gekozen. In de Verenigde Staten werd Ronald Reagan ruim een jaar later als president geïnstalleerd. Rietkerks tijdgeest kwam in zijn zenit te staan na de val van de Berlijnse Muur (1989) en de Sovjet-Unie (1991).
Begin deze eeuw begon de liberale tijdgeest echter glans te verliezen. De terreuraanvallen op de Twin Towers in september 2001 maakten in politieke zin een einde aan de illusie dat het 'vredesdividend' van na de Koude Oorlog voor eeuwig zou worden uitgekeerd. De bankencrisis in de herfst van 2007 deed dat in economische zin.
Een populistisch-nationaal-kapitalistische stroming, uitgedost in verschillende gedaanten, kon in het ideologische vacuüm tussen optimistisch kosmopolitisme en nostalgisch chauvinisme het voortouw pakken. Pim Fortuyn, Geert Wilders, Rita Verdonk, Thierry Baudet en Caroline van der Plas deden dat met verve, zij het met wisselend succes.
Wat hebben deze politieke Kondratjev-golven in godsnaam met Mark Rutte te maken? Veel. Precies op dit breukvlak greep Rutte namelijk de macht in de VVD en later in Nederland. Precies deze coïncidentie zou hem anderhalf decennium tekenen. Ondanks zijn opgewekte relativeringsvermogen - bij uitstek karaktertrekken van een liberaal - moest hij meestal achter de feiten aanlopen. Dat geldt toch voor de meeste politici? Jazeker.'Events, dear boy, events',antwoordde de Britse premier Harold Macmillan (1957-1963) toen hem werd gevraagd wat de grootste uitdagingen waren die hij het hoofd moest bieden.
Maar er is een verschil met de conservatieve Engelsman zestig jaar geleden. Rutte kon bij de onvoorziene gebeurtenissen en crises, waarmee hij onvermijdelijk werd geconfronteerd, niet terugvallen op heldere patronen. Hij zat daarom vaak klem tussen zijn eigen liberale leerstelligheden en de nieuwe concurrenten ter rechterzijde.
Mark Rutte, wiens politiekecoming of agezich voltrok in de beginjaren van het liberale tijdperk, kon als volwassen premier die overgang van het oude naar het nieuwe niet meer vormgeven, hij kon haar slechts managen. In die zin heeft de VVD'er Mark Rutte iets gemeen gehad met de PvdA'er Joop den Uyl. Net als de progressiefste premier van Nederland heeft ook de langst regerende premier uit de geschiedenis van het koninkrijk vooral een achterhoedegevecht moeten voeren. Den Uyl kwam aan de macht op de golven van de democratiseringsbeweging in de late jaren zestig. Toen hij in 1973 premier werd, was het hoogtij al zo goed als voorbij. Rutte was de politieke voltooiing van de liberale tijdgeest die na 1977 aan zijn onstuitbare opmars was begonnen, maar door de krediet- en eurocrisis in 2010 alweer met zijn aftocht bezig was.
Rutte is daarom een tragische figuur, tragisch in de Griekse, dat wil zeggen noodlottige, zin van het woord. Zijn tragiek is dat hij twintig jaar te laat kwam. Met een tactiek van vrolijk pappen en nathouden heeft Rutte zich op de ijsschotsen van een kruiend wereldbeeld (een metafoor van Henk Hofland) dertien jaar staande gehouden. Dat is een ongekende prestatie.
Maar nu hij weggaat, is de politieke toekomst van Nederland net zo ongewis als op die mooie Pinksterdag negentien jaar geleden. En dat is geen saldo om trots op te zijn.
ANP / Werry Cron | Kabinet-Rutte I. Den Haag, oktober 2010