Een doorwaakte nacht Kunst Dirk Braeckman & Léon Spilliaert

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
28 november 2024
Kunstmuseum Den Haag heeft de kunstenaars Dirk Braeckman en Léon Spilliaert niet bijeengebracht om wie ze zijn of waren, maar om hun gevoelsmatige verwantschap. Ze delen een eenzaamheid.
Stervend licht, is dat het mooiste licht?Ik zie het, nu ik deze zin voor een derde of vierde keer overtyp, door het raam gebeuren. Het leven trekt weg uit de dag. En als een laatste daad van verzet tegen het onvermijdelijke wordt er iets onweerstaanbaars aan de wereld ontfutseld: gelig rood, paarsig blauw. Al wat lucht is en wat lucht weerspiegelt wordt erdoor bevangen.
In de eerste zaal van de tentoonstellingDirk Braeckman - Léon Spilliaert: Nachtdierenin Kunstmuseum Den Haag is de avond vallende. Op vier kleine werken van de Belgische kunstenaar Léon Spilliaert (1881-1946), in inkt en potlood op papier, heeft het duister bezit genomen van zowel het land als het water, maar kleurt op hetzelfde moment de lucht boven Oostende nog allerlei tinten geel: van mat en bijna grijs tot fel en bijna rood. De wereld eronder maakt al een totaal verlaten indruk.
In dezelfde ruimte hangen twee beelden van Dirk Braeckman (1958). Het zijn grote, fotografische afdrukken. Het ene in zwart-wit, het andere in kleur. Ook hier water dat, golvend, rimpelend, het licht weerkaatst - water dat het licht nog een laatste keer verdubbelt voordat het verdwijnt. Braeckman heeft buiten gefotografeerd, maar het voelt onzinnig om naar het woord 'landschap' te grijpen. Wat we zien is iets anders dan dat. In het ene beeld is door iets - een dubbele belichting? een weerkaatsing in glas? gerommel in de doka? - een tactiele gelaagdheid ontstaan.
Er zijn in het beeld fysieke elementen te onderscheiden, maar de vraag wat er precies is vastgelegd - zo vanzelfsprekend de eerste vraag wanneer je houvast wil krijgen op een foto - voelt niet als de juiste. Hier is geen sprake geweest van een documentatie. Hier is in de eerste plaats iets gemaakt, iets wat eropuit lijkt iets los te maken in de toeschouwer - zonder te willen dicteren wat precies.Iets,een heel handig woord voor wie dat precieze liever wil vermijden.
In een belendende ruimte weer kleine, vroege werken van Spilliaert en een groot werk van Braeckman. Iets wat je misschien sneller als een foto zou durven omschrijven? Ja, maar nog altijd iets wat een zekere weerstand blijft bieden tegen die noemer. Er is met een camera gewerkt, maar Braeckman was niet uit op een momentopname. Het beeld toont een grote ruimte, waarbinnen een flitslicht alleen het voorste deel heeft doen oplichten. Al suggereert de weerkaatsing van het licht op een reeks metalen wanddelen de werkelijke diepte van de duisternis. Er is een ruimtelijkheid, maar zonder veel zuurstof.
Omdat het beeld vlak is, en een herkenbare werkelijkheid toont, lijkt het uit te nodigen tot het zien van een foto. Maar dat is een doodlopende weg. Wie dat pad inslaat ziet in de duisternis weinig tot niets. Prominent voor in het beeld ligt een Perzisch tapijt. Dat is tochiets?Een ding met herkenbare, fysieke eigenschappen. Maar een vloerkleed is tegelijkertijd bijna niets. Want wat is een kleed? Een ondergrond voor de belangrijkere dingen die erop gebeuren. Zo is zelfs wat we wel zien vooral leegte.
Elders in het museum ligt, achter glas, een opengeslagen boek uit de privécollectie van de kunstenaar. Het isEvidence: NYPD Crime Scene Photographs: 1914-1918,van Lucy Sante - de in België geboren maar op jonge leeftijd naar Amerika verhuisde critica en schrijfster. Je ziet de verwantschap tussen Braeckmans werk en deze documenterende politiefoto's, opgeduikeld uit een archief. Hoe de nacht in beide als vanzelf de dingen suggereert die het daglicht niet kunnen verdragen.
Een werk van Spilliaert.Zoals in bijna al zijn landschappen is de horizon hoog in het beeld getrokken. Ook hier zorgt de afwezigheid van het licht voor een grote mate van abstractie. Een vlak verdeeld in lichtere en donkere delen. En toch bevestigt de titel slechts wat het oog direct zag:Marine met kielzog(1907). De zee is omgewoeld door een schip dat in de verte is verdwenen, een aanwezige afwezigheid waarvan nog wordt getuigd door een grote, donkere rookwolk.
Ernaast hangt, voor het eerst op dezelfde wand, een beeld van Braeckman. Een bank, zo lijkt het, die zich op precies dezelfde manier als de rookwolk en het zog in het werk van Spilliaert lijkt te krommen. De terughoudendheid om werken zo direct naast elkaar te hangen is wel begrijpelijk. Zoiets nodigt uit tot het zoeken naar concrete vergelijkingen. En misschien zelfs om beide kunstenaars in verschillende schaaltjes van een balans te zetten en je af te vragen wiens werk sterker resoneert.
En toch: daar waar werken wel direct naast elkaar zijn gehangen, werkt het. In een andere ruimte hangtDe flacons(1909) van Spilliaert naastB.P.-P.A.-96(1996) van Braeckman. (Breek je het niet het hoofd over die titels, ze hebben, meen ik, geen betekenis anders dan hun plek in het archief.) De flacons van Spilliaert zijn drie grote flessen die tegen een kale muur op een plankje staan opgesteld. Twee zijn er leeg, de middelste is half gevuld. Kleur is hooguit als suggestie aanwezig. De bolling van het glas vangt driemaal op rij een streep licht. Dat is al het drama dat het beeld biedt, maar het is genoeg.
In het werk van Braeckman ernaast zou je een kleine doucheruimte kunnen herkennen. Drie betegelde wanden die in wisselende mate oplichten door een hard licht. Ook hier is het de glinstering die de aandacht trekt. Naast elkaar gehangen wekken de beelden een besef. Dat we ook de duisternis slechts waarnemen bij de gratie van het licht. En hoe weinig van dat licht we nodig hebben om een hele wereld te kunnen zien.
Twee kunstenaars, twee biografieën.Maar de tentoonstelling blijft daar grotendeels bij uit de buurt, zo lijkt het. De vragen dienen zichzelf natuurlijk wel aan. Wie die man was? Wie die man is? Ze komen immers altijd op, die vragen, gewend als we zijn om het werk in het licht van een leven en tijd te beschouwen. In de derde zaal hangen twee zelfportretten recht tegenover elkaar. Donkere, diepliggende ogen bij Spilliaert. Een overbelicht en dus extra bleek gelaat bij Braeckman. Beiden hebben zichzelf afgebeeld met iets in hun handen. Spilliaert een boekje. Leest hij of maakt hij een schets? Bij Braeckman zou het een eigen werk kunnen zijn.
Heeft het zin om meer van deze mannen en hun levens te weten? Dat Spilliaert de zoon was van een kapper die ook in parfums handelde? Dat hij het zevende en laatste kind van zijn ouders was - en als kunstenaar min of meer autodidact? Dat hij ziekig was en aan slapeloosheid leed en hij daarom 's nachts door zijn ouderlijk huis en over de boulevard van Oostende dwaalde? Dat Braeckman wel naar de academie ging? Dat hij ooit met een middenformaatcamera werkte maar op den duur overstapte op een compact camera?
Dat Spilliaert een fervent lezer was en dat hij geldt als een van de belangrijkste Belgische symbolisten - die uit de literatuur overgewapperde stroming, gericht op een diepere werkelijkheid die wordt vermoed achter de onze - maar dat hij nooit uit de schaduw van zijn veel beroemdere stadsgenoot James Ensor zou treden? Dat Braeckman zich in zijn werk 'tegen het anekdotische keert' en dat het 'anti-biografisch' is?
Het is allemaal fijn om te weten, natuurlijk, maar op een verfrissende manier doet het er in de context van deze tentoonstelling minder toe. De twee kunstenaars zijn niet om wie ze zijn of waren door het museum bijeengebracht - zelfs hun gedeelde nationaliteit is in zekere zin slechts toeval. De band tussen hen is geen concrete maar een gevoelsmatige verwantschap. Twee nachtdieren, soit, maar de een lijdt en doolt, waar de ander scharrelt en snuffelt in zijn natuurlijke habitat. Ze delen een eenzaamheid, een ver verwijderd zijn van de massa.
Wat doet een tentoonstelling die twee zo ver uiteen verkerende kunstenaars bijeenbrengt? Ze worden in een idee gedwongen, natuurlijk, maar op een vreemde manier daarmee ook vrijgemaakt van hun eigen context. Het individuele oeuvre, de eigen biografie, het werk van tijdgenoten: alles wat normaal gesproken zo vanzelfsprekend om kunst is heen gedrapeerd, is opeens wat minder belangrijk. De kijker weet dat de verbanden tussen hen die daarin zouden worden aangetroffen altijd iets toevalligs zouden houden. Wat er nu toe doet is de botsing. Het schitterende ongeluk, zo je wil. Het iets wat bij toeval is ontstaan. Omdat die ene daar rechtsaf sloeg, en die ander daar links, en ze zo op hetzelfde en gedeelde moment van onoplettendheid op dezelfde plek waren. Omdat een museumdirecteur iets liet vallen over de ene kunstenaar in het bijzijn van een ander.
Nachtdierenwordt zo een tentoonstelling waarin de gangbare verhalen van ondergeschikt belang zijn. Een tentoonstelling die zelf wel iets weg heeft van een artistieke daad. De narratieve lijn daarin is de nacht die de toeschouwer in de achtereenvolgende ruimtes wakend doorbrengt. Want in de laatste zaal breekt de dageraad aan en kruipt kleur hier en daar terug de werken in. Helemaal achter in de hoek hangt een klein en later werk van Spilliaert,Bomendreef onder de sneeuw(1927). Donkere bomen die afsteken tegen een besneeuwd landschap en een hemel die zichzelf hervindt. Is stervend licht het mooiste licht? Ik geef meer om de dageraad. Kouder en minder dramatisch, maar zachter en helderder. Nog niet de eerste felle stralen zonlicht, maar dat moment net daarvoor. Wanneer de wereld plots weer scherp wordt - en er nog altijd is.
Dirk Braeckman, Léon Spilliaert: Nachtdieren,Kunstmuseum Den Haag, t/m 12 januari
Kleur is er hooguit als suggestie. Dat is al het drama dat het beeld biedt, maar het is genoeg