Wat je vergeet

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
30 januari 2025
In de openingspagina's vanKiezels,de nieuwe roman van de Duitse schrijfster Judith Hermann, stapt een vrouw midden in de nacht een donkere kroeg binnen. Even daarvoor slenterde ze nog met een vriend door de straten van Berlijn, de straten van haar jeugd, 'toen het nog sneeuwde, de wereld om ons heen zwart-wit en pure poëzie was geweest', als ze ineens haar psychoanalyticus tegenkomt in een nachtwinkel aan de Kastanienallee. Het verrast haar, hem 'buiten de vertrouwde structuren' te zien, maar daar staat hij, Dr. Dreëhus, de man die ze tien jaar lang drie keer per week over haar leven vertelde. Ze wisselen een paar ongemakkelijke woorden, zij vraagt hem om een sigaret, ook al is ze gestopt met roken, en als ze hem even later een kroeg binnen ziet gaan, een plek die haar nooit eerder is opgevallen, besluit ze hem met 'een kloppend hart' te volgen.
Nachten, bij Hermann, zijn 'duistere bronnen'. Alsof je afdaalt naar een plek vol geheimen en oud, onuitgesproken verdriet. Dat haar verteller daar uitgerekend met haar psychoanalyticus zit, is veelzeggend. Zoek je in de psychoanalyse niet juist naar dat wat níet wordt gezegd? Naar wat wordt overgeslagen, weggelaten, genegeerd? Een psychiater, als het goed is, helpt je dingen te ordenen, structuur aan te brengen in de chaos van een pijnlijke jeugd of een trauma. 'Wat ben ik vergeten', vraagt de verteller zich af terwijl ze naast Dr. Dreëhus aan de bar zit. Door die schimmige ruimte binnen te gaan, stapt de vrouw haar eigen verleden in.
De vrouw, de verteller.Kiezelsis een roman, bestaande uit drie losjes met elkaar verbonden verhalen (Hermann excelleert in verhalenbundels; haar debuut,Zomerhuis, later,uit 1998, betekende haar doorbraak). Het zouden ook Hermanns memoires kunnen zijn - het boek is één lange bespiegeling op haar schrijversleven, of eigenlijk, op hoe dat 'leven' en 'schrijven' zich tot elkaar verhouden - maar dat is het hem juist: Hermann is niet geïnteresseerd in het achterhalen van een 'waarheid'. 'Er zijn zinnen', zegt ze, over de dood van haar jeugdvriend Marco, 'die te dicht bij de werkelijkheid staan. (...) Ze hebben geen geheim.' Pas als er dubbelzinnigheid is, als de taal 'uit de tussenwereld' komt, kan er literatuur ontstaan. Een verhaal.
Het verhaal inKiezelsspeelt zich af in het grensgebied tussen familie en alleen-zijn, tussen de erfenis van je jeugd en de verhalen die je later daarover, of over jezelf, vertelt. Net als bij therapie gaat het bij schrijven om 'herstructurering', maar de vraag is in hoeverre je je familiegeschiedenis, of de manier waarop die is ingeprent in je psyche, écht kunt herschrijven. Of je, zoals Hermanns vriendin Ada deed, je familie écht kunt verlaten.
WatKiezelsbijeenhoudt is Hermanns onvermogen haar pijn rechtstreeks aan te kijken: haar vrije maar onstabiele jeugd in een verdeeld Duitsland, de zomers aan zee en haar innige vriendschappen, en vooral haar depressieve, heethoofdige vader, die gek werd en totaal losgeweekt van de realiteit doorleefde. 'Dat is het centrum van het verhaal: het niet-plaats-vindende, het ontbrekende. Het verzuimende.' Zelfs bij een nieuwe geliefde, Jon, kan ze zich niet openstellen, want, denkt ze, je openen voor een ander is 'gevaarlijk'. Het geheim dat haar schrijverschap aanwakkert betekent ook haar opsluiting.
Toch probeert Hermann dichter bij haar pijn te komen, cirkelt er rondjes omheen (zoals je ook meestal doet in therapie). 'Ik ben niet in een open huis opgegroeid', zegt ze. 'Ons huis was een huis van stemmingen, vermoedens, gemoedstoestanden, het was onzeker, onbegrijpelijk, en voor een kind absoluut onberekenbaar.' Waar ze wel, tot in de allerkleinste details, over kan vertellen, is het poppenhuis dat haar vader voor haar maakte. Hij had zich uitgesloofd, met al die kamers, het piepkleine meubilair, de poppetjes. Maar in dat beeldige poppenhuis zaten tussenruimtes, duistere kamers die het kind ontdekte en waar de poppetjes in verdwaalden. Alsof haar vader de angst innestelde in de structuur van haar jeugd.
Het kind, en later de schrijfster, voelt zich nooit echt veilig. 'Familie is niet het enige afschuwelijke dat je overkomt', zegt Hermann. 'Uiteindelijk is alles afschuwelijk.' Om met die wetenschap te kunnen leven klampt ze zich vast aan 'oude structuren', zoekt 'de rode draad van mijn schrijfwerk'. Hier laat Hermann een bijzondere subtiliteit zien: hoe ze, jaren later, teruggaat naar het huis aan zee en daar het verwoeste poppenhuis vindt; hoe de mensen van wie ze ooit hield veranderen, of verdwijnen. Haar proza kent een analytische dichtheid, zit vol details en tedere, meanderende zinnen. Hermann weet dat ze keuzes maakt, andere verhalen níet vertelt: 'Elke keuze voor een zin is een keuze tegen talloze andere zinnen. Elke keuze voor een verhaal is een afwijzing van talloze andere verhalen. Een woord vernietigt een ander woord. Schrijven betekent uitwissen.'
Uiteindelijk is een verhaal een 'schuilplaats'. Een tijdelijk terugtrekken uit de realiteit om die realiteit te kunnen verdragen. 'Een bedrieglijk ordenen (...) van beelden en splinters.' InKiezelskomt Hermann tot een essentie van schrijverschap: dat je nooit klaar bent, het verhaal nooit af is, het laatste woord nooit gezegd. Je moet blijven schrijven, steeds opnieuw afdalen in de 'materie', omdat anders de boel voorgoed ontrafelt.
In haar vaders poppenhuis zaten duistere kamers
Bettina Theuerkauf / laif / ANP | Wat Kiezels bijeenhoudt is Judith Hermanns onvermogen haar pijn rechtstreeks aan te kijken JUDITH HERMANN Kiezels Vertaald door Herman Vinckers. Meridiaan Uitgevers, 188 blz.