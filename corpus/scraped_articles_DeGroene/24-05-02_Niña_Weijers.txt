Niña Weijers

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
2 mei 2024
Waarom zijn we hier? vroeg mijn zoon. Omdat hij haarfijn in de gaten heeft wanneer hij wordt afgewimpeld, en omdat de meeste vragen serieuze antwoorden verdienen, probeerde ik het hem uit te leggen. We zijn hier omdat iemand is doodgegaan, en door hier te zijn denken we nu allemaal aan haar. Als je aan iemand denkt, vergeet je die niet. Wat is niet vergeten? Herinneren. Wat is herinneren?
Weet je nog, zei ik, waar oma Hannelore is? Oma Hallenore [sic], antwoordde hij, tevreden met zijn kennis van zaken, is dood.
Precies dat is hier ook aan de hand, zei ik. We keken naar de bubbels in mijn champagneglas. Waarom, vroeg hij ten slotte, gaan bubbels omhoog en niet omlaag?
We zaten op een luxe rondvaartboot met twintig anderen om semi-illegaal een beetje as uit te strooien in de Amstel. Het was ruim een jaar na haar overlijden, de as moest worden verdeeld over meerdere plekken ter wereld, te beginnen hier, de stad waar ze zo lang had gewoond. Iedereen mocht een tulp in het water gooien, mijn zoon gooide er drie, de boot voer verder, we keken de sliert tulpen na en hij vroeg nog dertien keer waarom dat zo was - waarom tulpen achterblijven, waarom een boot vaart, waarom we stil moesten zijn.
Toen hij anderhalf was, waren we op de begrafenis van een zestienjarige. Tussen de toespraken door riep hij soms 'mama' of 'papa' en hoewel alles er niet minder hartverscheurend van werd, was het toch goed dat hij dat deed. Voor hem is de dood een plek waarvan je gewoon zou moeten kunnen terugkeren, zoals van een citytrip. Wanneer komt oma Hallenore weer terug? vraagt hij met enige regelmaat, en het lijkt inderdaad absurder dat ze niet terugkomt dan wel en soms zie ik voor me hoe ze opeens voor de deur staat met een koffertje. Hier ben ik weer, waar is mijnjingele?
Wanneer we, de avond na de boottrip, samenkomen voor de Sederavond die het begin van Pesach markeert, is het háár geest die boven de tafel hangt. Volgorde, handelingen, ingrediënten. We proberen het hem te vertellen: waarom we een radijsje in zout water dopen, waarom hij, de jongste aan tafel, de grootste helft van de matze mag verstoppen.
Hij wijst naar het ei tussen het bittere kruid en decharosjetop tafel. Hij is dol op eieren. Zijn vader vertelt hem dat hij het niet mag opeten, dat het een symbool is voor rouw. De tafel valt stil. Ik denk aan de zestienjarige die twee jaar eerder nog aan deze tafel zat, aan oma Hallenore die mijn zoon en ik nooit hebben gekend, aan alle dood en destructie die met geen enkele zoetigheid te camoufleren is.
De avond is bedoeld om verhalen door te geven aan kinderen, maar het echte verhaal houdt zich schuil tussen de woorden. Wat is vrede? Wat is vrijheid? Wat doen we met ons verlies van onschuld?
Ik ken iemand die verslaafd is aan Amerikaanse soaps. Als je de trouwjurk te zien krijgt vóór de bruiloft, zegt zij, weet je dat de trouwerij niet doorgaat. En als de kist gesloten blijft, weet je dat de dode op enig moment, levend en wel, zal terugkeren.
In werkelijkheid keert niemand ooit terug. De dood stinkt, ook als de kist gesloten blijft.
Die avond in bed dacht ik aan alles wat ik mijn zoon bewust en onbewust, en vooral ongevraagd, doorgaf. Aan alles wat ik hem nog zou moeten uitleggen en niet kon uitleggen. Ik viel al bijna in slaap, toen ik door het open raam van mijn slaapkamer mijn eigen stem hoorde van beneden op straat. Ik wist dat het mijn stem niet kon zijn, maar toch was het hem, heel duidelijk. Ik ging overeind zitten om beter naar mezelf te kunnen luisteren, maar ik was alweer doorgelopen, een geheim geworden voor degene die was achtergebleven in bed. Ik viel in slaap, nu echt, met het vage maar niet per se onprettige idee dat ik  in rook was opgegaan.
'Waarom is deze avond anders dan alle andere avonden?'
Vraag uit de haggada