Iedereen op cursus, probleem opgelost? Macht & tegenmacht Naomi Ellemers

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
20 februari 2025
In de VS trekt Trump de stekker uit het diversiteitsbeleid. Volgens hoogleraar sociaal- en organisatiepsychologie Naomi Ellemers zet in Nederland de beweging naar een inclusieve werkvloer door. 'Iedereen wordt daar beter van.'
'Diversiteit zit ookin voorkeuren van mensen, zoals seksuele oriëntatie of etniciteit, die niet zichtbaar zijn, maar wel een rol spelen op de werkvloer. Daar moet bij een organisatie oog voor zijn', zegt een professor op een filmpje van het portaal Equality, Diversity & Inclusion van de Universiteit Utrecht. Er is een edi-programma voor studenten en medewerkers.
'Bij Shell kun je het beste uit jezelf halen. We geven talent volop de ruimte om zichzelf te ontwikkelen, ongeacht je achtergrond of hoe je in het leven staat. Met onze Powering Lives-strategie streven we ernaar een van de meest diverse, gelijke en inclusieve organisaties ter wereld te zijn', aldus de website van Shell Nederland. 'We zijn trots op wat we hebben bereikt, maar we weten ook dat we nog een lange weg hebben te gaan. Die weg leggen we graag met jou af.'
Voor de 'juiste interventies' kun je een diversiteitscoach inhuren via een van de vele adviesbedrijven, zoals The Diversity Company of Colourful People. 'Gelukkig lijken competenties als empathisch vermogen, luisteren, verbinden, people management - van oudsher als vrouwelijke competenties gezien - langzamerhand ook steeds belangrijk te worden gevonden om te worden verankerd in RvB's, RvC's en MT's', schrijft The Diversity Compagny. 'De tijd is rijp voor leiderschap waarbij ruim baan wordt gegeven aan mannelijke en vrouwelijke eigenschappen.'
Klik willekeurig op een website van de overheid, een organisatie, een opleiding of van een bedrijf, en je stuit bij het kopje 'onze missie' op de drie-eenheid edi met 'de ambitie' om een sociaal veilige werkplek te creëren. 'Maar hoe weet je als organisatie of je op de juiste weg bent?' schrijft de Nederlandse InclusiviteitsMonitor (nim). 'De nim helpt jou met metingen gebaseerd op wetenschappelijke inzichten een organisatie te realiseren die diverser en inclusiever is. Zodat iedereen zich thuis voelt en erbij hoort.'
Afgaand op digitale poorten worden de machtsverhoudingen op de werkvloer flink opgeschud. Maar wat gebeurt er in de werkelijkheid? Een paradigmaswitch naar een meer feminiene omgang met elkaar, of windowdressing voor het imago naar de buitenwereld?
Diversiteitsbeleid wordt óók ervaren als een paternalistisch keurslijf en is wereldwijd zelfs uitgegroeid tot een politieke splijtzwam. Linkse partijen worstelen er intern mee - ligt de ideologische focus op economische ongelijkheid of op identiteitspolitiek? - terwijl rechts-autoritaire leiders hun aanhang winnen onder felle tegenstanders van de nieuwe moraliteit, zoals in Hongarije, Polen en Amerika. Trump trekt nu de stekker uit de dei-programma's van de federale overheid, alle websites staan op zwart, duizenden ambtenaren vliegen eruit - en een aantal grote bedrijven gaat hierin mee. De'woke ideology'binnen de universiteiten heeft hij de oorlog verklaard. Waar staat het Nederlandse diversiteitsbeleid, dat deels is overgewaaid uit Amerika?
'Eigenlijk is het nog te kort om de effectiviteit ervan exact te meten', zegt Naomi Ellemers, sociaal- en organisatiepsycholoog en hoogleraar aan de Universiteit Utrecht. 'Wel blijkt uit onderzoek dat iedereen beter functioneert in een open, gelijkwaardige werkomgeving. Het bevordert samenwerking, creativiteit en productiviteit', zegt ze aan het tafeltje in restaurant De Veranda aan de rand van het Amsterdamse Bos.
Ellemers doet al ruim dertig jaar wetenschappelijk onderzoek naar man-vrouwverschillen en groepsprocessen en heeft zich gespecialiseerd in diversiteit & inclusie en integriteit & ethisch gedrag. Als expert brengt ze hierover advies uit en zit ze in onderzoekscommissies, zoals de commissie-Van Rijn die vorig jaar onderzoek deed naar gedrag binnen de npo en daarover het rapportNiets gezien, niets gehoord en niets gedaan:De zoekgemaakte verantwoordelijkheidpubliceerde. Ze was voorzitter van de knaw-commissie die de gidsSociale veiligheid in de Nederlandse wetenschap: Van papier naar praktijkuitbracht. De Nederlandse InclusiviteitsMonitor is door haar onderzoeksgroep ontwikkeld.
Daarnaast is Ellemers lid van de Group of Chief Scientific Advisors van de Europese Commissie, internationaal lid van de American Academy of Arts and Sciences en kroonlid van de ser. Ze heeft daarmee een brede blik op veranderende machtsverhoudingen in onze multiculturele samenleving.
Wanneer is die cultuuromslag begonnen?'Op de universiteit zo'n tien jaar geleden. Zelf ben ik van de eerste generatie vrouwen die een hoge positie bekleedt binnen de academische wereld. Daar is veel meer seksisme dan ik in het begin besefte. Vroeger hadden we er geen woorden voor, van grensoverschrijdend gedrag hadden we nog nooit gehoord. En iedereen dacht: wetenschappers kijken naar objectieve feiten en we behandelen iedereen bij vacatures gelijk. Maar toen we individuele ervaringen in onderzoek systematisch met elkaar vergeleken, zag je een patroon.'
In 2015 richtteEllemers samen met een aantal vrouwelijke collega's Athena's Angels op om vrouwen binnen de wetenschap te ondersteunen, maar ook om onderzoek over een genderbias onder de aandacht te brengen. Dit laat bijvoorbeeld zien dat hetzelfde cv of dezelfde prestatie hoger wordt gewaardeerd als er de naam van een man op staat in plaats van een vrouw. Ze gaven lezingen en organiseerden ludieke acties om de blik te openen, zoals in de Senaatszaal van de Universiteit Leiden. Hier werden over de historische portretgalerij van overleden mannelijke hoogleraren doeken met fotoportretten van nog levende vrouwelijke hoogleraren gehangen.
Je zit in een aquarium, en ziet niet waarin je zwemt?'Zeker! Het gaat om gewoonten waar mensen niet bij stilstaan. Bij de npo hoorden we: "We wisten dat dit gebeurde, maar we hadden geen idee dat dit gedrag zo erg werd gevonden. We dachten dat dit er gewoon bij hoorde als je een goede prestatie wil leveren. Leidinggevenden zijn dan niet altijd geduldig." Uit onderzoek blijkt dat stress op het werk helemaal niet tot de beste prestaties leidt. Neem pesten: meta-analyses tonen aan dat telkens speldenprikjes krijgen op lange termijn eenzelfde effect op mentale en fysieke gezondheid heeft als een keer iets heel ergs meemaken - bijvoorbeeld verkracht worden door je baas. Omdat daarmee je immuunsysteem wordt ondermijnd, kun je een burn-out krijgen. Maar zoiets melden, dat is lastig. De reactie is vaak: is dat nou zo erg?'
Fungeerde #MeToo als katalysator voor een mentaliteitsomslag?
'Toen de eerste verhalen naar buiten kwamen, waren bijna alle mannen in mijn omgeving geschokt, terwijl vrouwen zeiden: "Dat weten we toch allang, en als je daar over gaat klagen, dan ben je een zeur, of anders ga je maar weg." Het probleem van (seksueel) giftige machtsverhoudingen in de filmwereld speelt ook in andere sectoren, vooral waar je een combinatie hebt van heel bevlogen professionals en veel concurrentie om een beperkt aantal werkplekken.'
Maar er ís competitie, een chirurg kán ongeduldig worden als er harde besluiten genomen moeten worden.
'Er is een mooie studie van vrouwelijke chirurgen, die doen gemiddeld langer over operaties maar met minder complicaties en minder kosten. Vrouwen zijn zorgvuldiger, nemen meer tijd tijdens het proces. De vraag is: kloppen je kwaliteitsindicatoren dan wel? Kijk je alleen naar hoeveel operaties je doet op een dag?'
Ellemers verteltover experimenten die tonen wat machtsverschillen met iemand doen. In een samenwerking tussen twee mensen krijgt een de opdracht informatie te verzamelen, de ander moet daar iets over besluiten. Alleen al die rolverdeling maakt een verschil in hoe mensen naar de situatie kijken en waar ze zich aan ergeren. 'Iemand in een machtige positie heeft minder geduld voor details en op het lagere niveau maken mensen zich zorgen dat er te snel een knoop wordt doorgehakt.'
Iemand moet toch de leiding hebben?
'Zeker, er is een asymmetrie, mensen moeten worden beoordeeld, je moet soms een vervelende boodschap brengen - alles gelijktrekken kán niet. Maar op werkvloeren met hiërarchische afhankelijkheidsrelaties moet je wel alert zijn op terugkerende risico's en voorzorgsmaatregelen nemen. Net zoals een autogordel omdoen of het piepsysteem als je achteruit rijdt. In een organisatie moet je tegenmacht organiseren om problemen te voorkomen.'
Wat gebeurt er in praktijk?
'De aanname is: als je het patroon eenmaal onderkent, leidt dat tot gedragsverandering. Maar dan begrijp je niet hoe de menselijke geest werkt. Je kunt niet zomaar de knop uitzetten. Niet met een eenmalige cursus, zoals een anti-bias-training of een bystander-training - dat is nu helemaal hot. Allerlei onderzoeken laten zien dat het niet werkt. Als ik praat met raden van toezicht of de arbeidsinspectie, dan hoor je: iedereen is op cursus geweest en er is nu een aparte afdeling die erop let. Maar je moet ook de tradities en dagelijkse omgangsvormen onder de loep nemen. Een goed voorbeeld is de operatiekamer, net als in de vliegwereld proberen ze daar actief te leren van fouten. Het hele team evalueert na afloop een operatie waar iets is misgegaan, wat ze ervan kunnen leren, wie zich er niet prettig bij heeft gevoeld. Natuurlijk, een chirurg blaft weleens als een tangetje verkeerd ligt, het gaat vaak om leven en dood. Vervolgens bouwen ze nieuwe procedures in. Dat is voor iedereen duidelijk en voelt veilig.'
Biedt een diverse, inclusieve werkvloer garantie voor meer sociale veiligheid?
'Als je het goed doet wel, maar dat lukt niet altijd.'
'Sociaal veilig' is een containerbegrip dat iedereen overal gebruikt.
'Het wordt ook misbruikt, zeker. Veel leidinggevenden vragen me: maak eens een lijstje met wat er verboden is. Zo werkt het niet, het verschilt per situatie. Wel kun je veel explicieter aan de voorkant bepalen wat functioneel en disfunctioneel gedrag is voor een bepaald type werk. Spreek mensen niet aan op hun moraliteit, maar zoek samen naar nieuwe spelregels voor passend gedrag.'
Ontstaat er van al dat praten over gedrag niet een bevroren organisatie?
'Die zorg is er, net als de angst dat als iemand die een stomme opmerking maakt, een andere mening heeft, of zich onhandig, lomp gedraagt, dan meteen wordt gecanceld. Want als er een klacht komt, gaan er bij werkgevers en bestuurders meteen alarmbellen af en wordt een extern bureau ingehuurd, uit vrees te laks te reageren. Dan wordt het geformaliseerd terwijl je eerst moet proberen bij een kopje koffie er met elkaar over te praten, én de klacht serieus nemen. Praten over gedrag kost weliswaar tijd, maar voorkomt ook dat iets gierend uit de hand loopt en de pers er bovenop springt. Herstel kost nog veel meer tijd en geld, los van de emotionele schade.'
Bij de NPO had driekwart van de medewerkers - vooral vrouwen - te maken met vernederend, (seksueel) intimiderend gedrag, met altijd misse grappen over het uiterlijk. Hoe gaat het daar nu?
'Verandering gaat best langzaam. Voor sommige omroepen geldt dat bestuurders die de problemen hebben laten voortduren, in eerste instantie hebben gezegd: "We gaan dat nu oplossen." Medewerkers vonden dat niet geloofwaardig, en die bestuurders stappen dan alsnog op, zoals Willemijn Francissen, mediadirecteur bij de ntr, vorige maand deed.'
Uit het onderzoek naar organisaties waar een 'angstcultuur' heerst volgt meestal dat het niet gaat om één rotte appel: er moet intrinsiek iets veranderen. Duidelijk is inmiddels ook dat problemen over 'sociale onveiligheid' en 'toxisch leiderschap' vaak worden toegeschreven aan witte mannen op leeftijd.
Vooral onder jongeren wordt er nogal eens geklaagd over 'oude witte mannen'. Het wordt tijd dat zij 'plaatsmaken', hoor je dan. Moeten we een hele generatie witte mannen van vijftigplus afschrijven?
'Dat is natuurlijk niet de oplossing. Vergeet niet, ook vrouwen met macht kunnen intimiderend zijn. Maar dat betekent niet dat je ze moet laten vallen. Er komen ook wel mensen met persoonlijke hulpvragen bij mij: "Er is nu ineens een klacht tegen me ingediend en ik begrijp niet wat ik verkeerd gedaan heb." Of mensen die zeggen: "Ik kan eigenlijk helemaal niet zo goed met mensen omgaan." De vraag is dan: ben je nog in staat om dat te ontwikkelen? Als het dan niet meteen goed gaat, word je daar weer op afgerekend. Zo moet het natuurlijk niet! Het gaat om de hele organisatiestructuur.'
Ik leg Ellemerseen ander risico voor: leidinggevenden krijgen een klacht aan hun broek, en mogen niet weten van wie en wat de beschuldigingen precies zijn. Daar zitten ook valse klachten bij, maar het slachtoffer heeft al gauw het gelijk aan haar of zijn kant. Bij arbeidsverhoudingen lijkt de onschuldpresumptie soms niet langer te gelden. Rector magnificus Han van Krieken van de Radboud Universiteit maakte in 2017 twee opmerkingen tegen een universitair medewerker, die door haar werden opgevat als seksueel getint. Hij had daar niet die bedoeling mee, bood toch zijn excuses aan, maar kreeg jaren later alsnog een formele klachtprocedure en verloor door alle ruis eromheen, mede door alle media-aandacht, zijn functie.
Wat vindt u daarvan?
'Ik ga niet in op gevallen die ik alleen maar uit de krant ken', zegt Ellemers afgemeten.
Maar ziet u een risico op een nieuwe vorm van sociale onveiligheid?
'Nou ja, je hoort net zo goed terug van die witte mannen: "Ik vind reflectie op elkaars gedrag eigenlijk een fijnere manier van werken." Sociale onveiligheid gaat vaak om een optelsom van allerlei kleine dingetjes in de dagelijkse omgang, en een juridische procedure past daar niet bij. Met mijn collega's doe ik hier wetenschappelijk onderzoek naar. Samen met de arbeidsinspectie zijn we een promotietraject gestart waarin we kijken hoe je dit beter kunt inregelen en controleren. Wat is de best mogelijke methode? Dat heeft niet eens zoveel te maken met wie je bent.'
Wat betekent het label diversiteit?
'Een goede vraag. Vaak wordt gedacht aan het binnenhalen van mensen met een niet-westerse achtergrond of aan lhbtqi, en dan wordt er voor elke groep een apart programma ontwikkeld. Dat is vrij beperkt en grofmazig, en veel mensen zeggen dan: "Ik pas niet in die categorie." Ze voelen zich niet begrepen of gezien. Daar moet diversiteitsbeleid op gericht zijn: hoe werken we goed samen ook al zijn we niet allemaal hetzelfde.'
Krijg je dan straks individuele identiteitscategorieën, zoals de categorie lhbtqia+. Dat iedereen op iedereens zere tenen trapt?
'Nee, maar ik ben blij dat je dat vraagt. Een doorgeslagen identiteitspolitiek en woke-cultuur wordt onwerkbaar. Wat functioneel en wat disfunctioneel gedrag is, relateer je niet aan de persoon en haar of zijn gevoeligheden. In het ziekenhuis bepaalt de dokter allang niet meer alles alleen, het is teamwerk waarbij iedereen een eigen rol vervult. Dat lukt pas als iedereen kan zeggen wat nodig is om verschillende talenten goed tot hun recht te laten komen.'
Aan de ene kant zucht de wereld onder hyperbully's, in het Kremlin, in het Witte Huis, en heerst er in grote delen van de wereld oorlog, armoede, werkloosheid en rechteloosheid. Aan de andere kant zijn er persoonlijke gevoeligheden, vooral bij Gen Z. Hoe ziet u dit?
'Ik heb ook die observatie over deze generatie jongvolwassenen. Feedback ligt bij hen soms gevoelig en zij bewaken sterk hun privé-werkbalans, als een collega bijvoorbeeld ziek is en vervangen moet worden zeggen zij eerder nee. Zij geven duidelijk hun grenzen aan.'
Of accepteren zij juist niet de grenzen van anderen, of grenzen die gelden op het werk, op school of op de universiteit?
'Maar wat is de norm? Zoals mijn generatie vroeger keihard heeft gewerkt, en nog steeds doet, is dat wel normaal? Het kan bedreigend zijn voor je zelfbeeld als je achteraf ziet dat je altijd hebt gewerkt in een bepaalde structuur - en dat geldt ook voor mannen van die generatie. Misschien is de botsing op de werkvloer vooral een generatieconflict.'
Wat er nu met diversiteitsbeleid in Amerika gebeurt, past in het schokkende dedain van Trump voor de rechtsstaat. Bent u bang dat bij ons de klok teruggedraaid kan worden?
'Ik ben geen socioloog of politicoloog. Maar ik hoor en zie dat de ingezette koers in ons land breed aanslaat: preventie is beter dan achteraf ellende repareren, met als casus de verziekte werkcultuur bij de npo. Een open, prettige werkvloer voor iederéén moet vanzelfsprekend worden. Ik denk dan ook dat dit veranderingsproces doorzet.'
'Veel leidinggevenden vragen me om een lijstje met wat er verboden is. Zo werkt het niet'