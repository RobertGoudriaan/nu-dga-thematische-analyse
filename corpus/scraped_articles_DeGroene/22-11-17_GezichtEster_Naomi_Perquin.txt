Gezicht Ester Naomi Perquin

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
17 november 2022
In een broodjeszaak zie ik een vrouw zitten met wie ik een man heb gedeeld. Nou ja, gedeeld - dat is het woord natuurlijk niet. Het was meer onwetend overlappen. Ik was jong, hij was fiks ouder, zij zat er ergens tussenin. Zij was met hem toen ik met hem was. Of ik was met hem terwijl zij dacht met hem te zijn. Ik was met hem toen hij haar vertelde met mij te willen zijn, kort voordat ik hem vertelde niet meer met hem te willen zijn en daarna werden we allemaal, op termijn, anderen. Anderen die met anderen waren.
Ik drink koffie en kijk naar buiten, naar een speelgoedwinkel aan de overkant waar het gezicht van Sinterklaas op de etalageruit is geplakt. Niet de strenge, godgelijkende versie, maar een tekenfilmvariant met een babyneusje en grote Disney-ogen, omringd door bontgekleurde pakjes. Naast de ingang zit een Duitse herder aan een paaltje, te wachten op zijn baas. De hond lijkt meer op Sinterklaas dan die poster op de etalageruit. Die blik waarmee hij naar passerende mensen kijkt. Een combinatie van vermoeide toewijding, hoop en ingehouden grommen.
Ze ziet er evenwichtig uit, de vrouw van de man van toen. Blond haar, warrig op een manier die precies voldoende contrasteert met haar zakelijke jasje. Ik weet haar naam niet meer, maar herinner me haar gezicht van het feestje, in een stad waar ik al jaren niet meer ben geweest, dat aan de hele episode vooraf moet zijn gegaan. (Al dat gedoe, denk ik nu. Al die verwarring. De kluwen vol losse eindjes en vreemde knopen die je achter je aansleept. Maar ook: de weelde daarvan, de verwikkelingen, de beweeglijkheid, alles beter dan één rechte lijn.) Ik vermoed dat ze aan het werk is. Ze eet een salade tegenover haar laptop, haar ogen bewegen van bord naar scherm en terug. Ik vind 'evenwichtig' jaloersmakender dan 'mooi'. Wie mooi is valt vroeg of laat ook gewoon te pletter, wie evenwichtig is wandelt over een dun koord naar de overzijde, zonder zelfs maar één keer om te kijken. Ik heb heel lang gedacht dat ik evenwichtig zou kunnen worden.
Wat ik me van de man zelf herinner: de vorm van zijn gezicht, de geur van motorolie, het bereiden van risotto met citroen, de manier waarop hij zijn arm om me heen sloeg en dan met twee vingers mijn rechter-oorlel streelde, de hemelsblauwe lak van de oldtimer die hij aan het opknappen was. Zijn uitspraak dat hij te laf was om een anarchist te zijn en te lui om zijn eigen lafheid te bestrijden. En iets met tulpen, maar wat precies.
Ze klapt haar laptop dicht. Ik vraag me af wat zij zich van hem herinnert. Meer, denk ik. En volstrekt andere dingen. Misschien is ze het niet eens. Misschien lijkt ze alleen maar op een vrouw die ik ooit vluchtig heb ontmoet op een feestje.
Aan de overkant komt een jongetje de speelgoedwinkel uit, neemt de riem van de herdershond van het paaltje en wacht tot hij, nogal stram, overeind gekomen is. Samen lopen ze weg, linksaf, langs de dure bloemist, mijn blikveld uit. Straks gaat de vrouw van toen ook weer; ze trekt haar jas al aan. En dan moet ik zelf ook nog ergens heen. Iets doen. Iemand zijn.