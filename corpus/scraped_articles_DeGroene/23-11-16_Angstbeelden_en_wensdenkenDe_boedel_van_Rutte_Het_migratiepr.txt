Angstbeelden en wensdenken De boedel van Rutte Het 'migratieprobleem'

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
16 november 2023
Vier kabinetten-Rutte en dertien jaar VVD-migratiepolitiek: hoe Mark Rutte bleef tamboereren op een vluchtelingencrisis en een beleid met een visie op asiel en arbeidsmigratie uitbleef.
'#TeamEurope is back in Tunis',schreef Ursula von der Leyen, de voorzitter van de Europese Commissie, op zondag 16 juli om tien over zes 's avonds triomfantelijk op X. Na weken intensief onderhandelen had ze, samen met demissionair premier Mark Rutte en de Italiaanse premier Giorgia Meloni, een'memorandum of understanding'ondertekend met de Tunesische president Kais Saied. 'Een ware mijlpaal', noemde Rutte de deal op X. Opvallend was de officiële persfoto die de wereld in werd gestuurd: samen met Von der Leyen en Meloni reikte Rutte lachend de hand naar president Saied, die zijn beide handen om die van #TeamEurope vouwde.
Vlak na die ondertekening kreeg ik een telefoontje van Sami Ben Gharbia, hoofdredacteur van het Tunesische tijdschriftNawaat. 'Waarom stond jullie premier Mark Rutte eigenlijk naast Meloni en Saied?' vroeg hij. 'De aanwezigheid van de Italiaanse premier Meloni, met haar openlijk neofascistische verleden, dat begrijpen wij, in Italië komen de migranten immers aan land. Maar waarom Rutte?' Rutte had eerder nog de democratische revolutie in Tunesië gesteund, en nu dictator Saied? Hij begreep het niet.
'Nou ja, dat is vrij logisch', dacht ik in eerste instantie. Rutte stond onder druk van de VVD, hij wilde de 'te grote asielinstroom' verminderen, hij ziet dit soort deals als 'essentieel om meer grip te krijgen op', en zo kon ik nog even doorgaan. Maar waarom was dat eigenlijk logisch? Slechts een klein deel van de migranten die per boot vanuit Tunesië op Lampedusa aanlanden, reist door naar Nederland. De meesten blijven in Italië of gaan naar andere EU-staten. Waarom reisde juist Rutte stad en land af om deze deal te sluiten? En wat zegt het eigenlijk over de afgelopen dertien jaar en vier kabinetten-Rutte, dat ik dat 'logisch' vind? 'Oké', zei ik tegen Ben Gharbia. 'Ik ga er een stuk over schrijven.'
Ik begon met de logischebinnenlands politieke verklaring. De crux van de deal zat voor Rutte in de laatste zin van zijn X-bericht: 'Om meer grip te krijgen op de strijd tegen irreguliere migratie'. Dat was immers wat Rutte zijn VVD-partijleden ruim een half jaar eerder op het partijcongres in het Nederlandse Apeldoorn had beloofd. Er stond die dag op 19 november 2022 voor de premier veel op het spel. In ruil voor steun van de fractie voor de spreidingswet zegde hij in een twintig minuten durende speech toe iets te zullen doen aan 'de te hoge asielinstroom'. Er moest volgens hem 'echt iets gebeuren; die migratiestroom moet substantieel naar beneden', zei hij. 'Daar ga ik de komende maanden aan werken. Dat is een persoonlijk commitment wat ik u hier afgeef.'
Hierna begon Rutte aan zijn tour door Europa om steun te zoeken voor maatregelen waarmee hij 'de controle op migratie terug kon krijgen'. Zo sprak Rutte in februari 2023, in de wandelgangen van Brussel tijdens een Europese top met de kersverse rechts-conservatieve Giorgia Meloni. De Italiaanse premier had dat najaar de verkiezingen gewonnen met een 'post-fascistisch' - zoals veel Italiaanse kranten het noemden - partijprogramma. Ze zag 'massa-immigratie', islam, de 'lhbtiq+-lobby' als bedreigingen voor de Italiaanse identiteit en de christelijke cultuur, én ze had drastische maatregelen beloofd om het aantal migranten en vluchtelingen te verminderen.
Tijdens de top nam Rutte haar apart. 'Ik heb lang met Meloni gezeten', zei hij achteraf tegenTrouw. Hij noemde het een doorbraak, het wantrouwen dat al sinds de eurocrisis tussen beide landen bestond, was weggenomen. Een maand later bracht hij als eerste Europese regeringsleider een officieel bezoek aan Meloni in Rome. Ze kwamen overeen zich volledig in te zetten voor migratiedeals. Op de persconferentie achteraf zei Rutte dat Meloni en hij bereid waren samen naar Afrikaanse landen te reizen om daar afspraken te maken. 'We zijn een tweemotorig voertuig, die een proces proberen voort te stuwen.'
Rutte gelooft in het sluitenvan migratiedeals met landen rondom de Europese Unie. Hij nam ook, samen met de toenmalige PvdA-partijleider Diederik Samsom, het initiatief voor het sluiten van de Turkije-deal. Door de beelden van colonnes gevluchte Syriërs die in 2015 over landwegen door de Balkan liepen op weg naar Europa, was bij velen in Nederland mededogen vervangen door angst voor vluchtelingen. In 2016 sloot Brussel daarop, onder leiding van EU-voorzitter Nederland een deal met de Turkse president Recep Tayyip Erdogan. In ruil voor zes miljard euro werd afgesproken dat Turkije Syrische vluchtelingen zou opvangen.
Al sinds de jaren negentig van de vorige eeuw maken Europese landen afspraken met 'derde landen' over het tegenhouden van illegale migranten. Italië deed dat eerder al met Tunesië en Libië, Spanje met Marokko bijvoorbeeld. Zo worden de Europese buitengrenzen verlegd naar Noord-Afrika. Sinds de deal met Turkije worden dergelijke afspraken steeds meer als ultieme oplossing gezien. Het was volgens veel regeringsleiders een 'succesvol' voorbeeld; de deal had er volgens hen voor gezorgd dat er minder Syrische vluchtelingen naar Griekenland kwamen. Veel migratiedeskundigen stellen echter dat het aantal Syrische vluchtelingen sowieso al daalde en dat het niet heeft gezorgd voor een afname van asielaanvragen in Europa.
Na Turkije sloot de EU in 2017 ook met Libië een deal: de Libische kustwacht kreeg honderden miljoenen euro's en materieel om migranten in bootjes op de Middellandse Zee te onderscheppen voordat ze Italiaanse wateren in voeren. De EU laat de Libiërs feitelijk doen wat ze zelf niet mag volgens het non-refoulementbeginsel van het internationaal recht: mensen terugsturen naar een onveilig land, zonder hun de kans te geven asiel aan te vragen. De Ierse journaliste Sally Hayden laat in haar boekThe Fourth Time, We drownedzien hoe dit soort deals kan leiden tot grove mensenrechtenschendingen.
De Libische kustwacht bracht op zee opgepakte vluchtelingen en migranten naar migrantendetentiekampen rondom Tripoli, waar mensen werden blootgesteld aan systematische afpersing, martelingen, uitbuiting, uithongering, dwangarbeid en verkrachtingen door Libische bewakers. Vijf jaar na de deal werden volgens cijfers van Amnesty International 82.000 mensen naar Libische detentiekampen gebracht, minimaal achtduizend stierven onderweg. Van het verbeteren van de detentiecentra, zoals in het Italië-Libië-akkoord van 2017 was opgenomen, is niets terechtgekomen.
Het was juni 2023en in eigen land morden de VVD-leden. Er heerste onvrede over Rutte's vorderingen. 'Kom jij eens op voor je eigen mensen, man', riep iemand met trillende stem tegen Rutte op het VVD-partijcongres, noteerde deNRC. Nog eens beloofde Rutte voor de zomer echt met concrete maatregelen te komen. Een maand later, precies voor de zomervakantie, was de deal in Tunis rond. Rutte toonde zich tevreden bij thuiskomst; hij had laten zien dat het hem menens was met het terugdringen van migratie.
Het kabinet Rutte-I had in 2011 nog de Jasmijnrevolutie in Tunesië volmondig gesteund. Massaal gingen Tunesiërs toen de straat op uit protest tegen de hoge werkloosheid, de corruptie, de censuur, de hoge voedselprijzen en de politiek van de toenmalige president Zine El Abidine Ben Ali. 'Een rode draad in alle protesten (...) is de roep om meer vrijheid, erkenning van politieke en economische rechten en meer democratie', schreef de toenmalige minister van Buitenlandse Zaken, Uri Rosenthal, in februari dat jaar aan de Tweede Kamer. 'De regering ondersteunt dit. Het betreft immers waarden die ook de onze zijn.'
Onder president Kais Saied is Tunesië teruggekeerd naar een repressieve autocratie. In juli 2021 bevroor hij, als reactie op massademonstraties tegen politiegeweld, het parlement, ontsloeg de premier en ontbond de regering. Sinds februari dit jaar werden oppositieleden, journalisten en andere criticasters op grote schaal gearresteerd. Ook jutte hij Tunesiërs op tegen zwarte migranten uit Sub-Sahara-Afrika.
Terwijl Saied met Europa onderhandelde, deporteerde zijn regime twaalfhonderd migranten naar de woestijn, zo meldde de Belgische krantDe Standaard. 'Honderden Sub-Sahara-Afrikanen werden in bussen naar de zandvlaktes aan de grenzen met Libië en Algerije gebracht. Daarbij stierven tientallen mensen van de dorst, onder wie kleine kinderen. Honderden migranten zijn nog steeds vermist.'
Direct na het sluiten van de deal was er dan ook veel kritiek, zowel in eigen land als in Europa. Met name vanwege het op grote schaal schenden van de mensenrechten door Saied. 'De deal heeft alleen maar geleid tot meer onderdrukking, meer doden, en zelfs meer migratie', zei europarlementariër Tineke Strik (GroenLinks) tegenEuronewsvanuit Brussel - sinds de deal kwamen er al meer dan 30.000 migranten vanuit Tunesië op het Italiaanse eiland Lampedusa aan. De kritiek nam toe toen half september een groep europarlementariërs die op werkbezoek wilde naar Tunesië, de toegang tot het land werd geweigerd. 'Dit is simpelweg onacceptabel en zou de allerlaatste druppel moeten zijn', reageerde Strik. 'De migratiedeal met Tunesië is inhumaan, ondemocratisch en ineffectief.'
Ondanks alle kritiek maakte de Commissie 127 miljoen euro over aan Saied als eerste onderdeel van de deal. En om de mislukking volledig te maken, stortte de Tunesische president dat geld onlangs terug. Rutte stak als premier weken werk in de deal, maakte vuile handen door te onderhandelen met een dictator, en het resultaat is nul.
Toch blijft de vraagvan de Tunesische hoofdredacteur vanNawaat,waarom stond Rutte daar in Tunis, deels onbeantwoord. Ja, hij beloofde de VVD om 'die migratiestroom naar beneden te krijgen' en hij geloofde in migratiedeals, maar wat is de urgentie? Nederland krijgt immers lang niet het grootste aantal asielzoekers van de EU-landen. Sterker nog: uit de laatste cijfers van Eurostat blijkt dat het aantal mensen dat in Nederland per capita een eerste asielaanvraag doet zelfs onder het EU-gemiddelde ligt. Dat aantal schommelt al decennia rond het gemiddelde in de Unie. Cyprus krijgt verreweg de meeste eerste asielaanvragen per aantal inwoners, gevolgd door Oostenrijk, Spanje en Luxemburg. Toch stonden de premiers van die landen niet in Tunis naast Saied en Meloni. Rutte wel.
Ook het totale aantal asielverzoeken neemt al decennia niet proportioneel toe, zoals politici ons willen doen geloven. Uit cijfers van het cbs blijkt dat het aantal eerste asielverzoeken sinds 1990 nagenoeg gelijk is gebleven; de cijfers schommelen heen en weer tussen 12.000 en 43.000. In 2022 waren het er 35.535, tot nu toe neemt dit aantal dit jaar weer af - het aantal van 70.000 zoals eerder dit jaar door het kabinet werd voorspeld wordt in ieder geval bij lange na niet gehaald. Dat Ter Apel zo vol is dat er mensen buiten moesten slapen, lijkt het beeld te bevestigen dat er te veel vluchtelingen naar Nederland komen. Dat dat niet komt doordat het aantal asielzoekers zo toeneemt, maar doordat het kabinet te veel heeft bezuinigd op de ind en het coa, wat de staatssecretaris uiteindelijk ook heeft erkend, maakt dan niet meer uit.
Zodra het over migratie gaat, schetsen politici en ook de media beelden van immer 'gammele' bootjes overvol met migranten uit Sub-Sahara-Afrika die de Middellandse Zee oversteken. Ook dat voedt het beeld van een enorme 'toestroom', van 'geen grip hebben', van 'overspoeld' worden. De 'strijd' tegen deze zogenaamde 'invasie' van asielzoekers is geen rationele, zo blijkt uit de cijfers. Slechts tien tot twaalf procent van alle migranten die naar Nederland komt, is vluchteling en van die tien procent komt het grootste deel legaal naar Nederland, gewoon met het vliegtuig bijvoorbeeld. Slechts een klein percentage van die tien procent steekt illegaal de Middellandse Zee over en neemt dan ook nog de trein naar Amsterdam. De meesten blijven in Italië om daar illegaal in de landbouw, bijvoorbeeld de sinaasappelpluk, te werken.
Over de andere negentig procent van de migranten - de arbeidsmigranten, studenten, expats - ging de discussie tot voor kort nauwelijks. In zijn onlangs verschenen boekHoe migratie echt werktbetoogt Hein de Haas, hoogleraar sociologie aan de Universiteit van Amsterdam (UvA) en directeur van het International Migration Institute (IMI) van de Universiteit van Oxford, dan ook dat de aanhoudende vraag naar arbeid in westerse landen de belangrijkste grondoorzaak van grootschalige migratie is. En volgens hem is er, ook in Nederland, feitelijk geen politieke wil om dit te veranderen. Iemand moet immers het werk doen in slachterijen, tuinbouwkassen, schoonmaakbedrijven of spoelkeukens. 'Legale en illegale immigratie is veel "gewenster" dan de oorlogszuchtige politieke retoriek over het "terugdringen van illegale migratie" en het "bestrijden van smokkel" doet vermoeden', schrijft De Haas.
Het tamboereren op de dreiging van 'stromen' vluchtelingen heeft echter wel gevolgen. Na dertien jaar VVD-beleid is het paradigma verschoven: illegale vluchtelingen op de Middellandse Zee worden als een van de grootste problemen gezien als het gaat over migratie. De Haas noemt het 'de invasiemythe': de werkelijkheid heeft, zo schrijft De Haas, 'heel weinig te maken met de politieke angstzaaierij over de zogenaamd steeds onbeheersbaarder wordende immigratiegolven die het Welvarende Westen dreigen te overspoelen.'
'In het Westen aanbidden wehet ideaal van vrij verkeer', begint Martijn Stronks, universitair hoofddocent aan het Amsterdam Centre for Migration and Refugee Law van de Vrije Universiteit Amsterdam (VU), als ik hem vraag terug te blikken op het migratiebeleid van Rutte. Stronks, die werkt aan een boek over de relatie tussen de toerist en de asielzoeker, bekijkt het VVD-migratiebeleid vanuit een meer filosofisch perspectief. 'De VVD vertegenwoordigt bij uitstek de westerling die wil genieten van volledige vrijheid en onbezorgd wil doen en laten wat hij wil.' Stronks noemt dit moderne begrip van bewegingsvrijheid een ideologie, 'omdat het een systeem van overtuigingen en infrastructuren bevat dat de bewegingsvrijheid van sommigen bevoordeelt boven die van anderen'.
Want diezelfde VVD profileert zich graag als de grensbewaker van Nederland. 'We hebben een machinerie opgebouwd die sommigen - zoals de toeristen - in staat stelt om de bewegingsvrijheid te gebruiken alsof die volledig ongebreideld is', betoogt hij, 'terwijl ditzelfde systeem van intensieve bewegingscontrole juist die vrijheid voor anderen beperkt.' Het is deze vrije westerling die profiteert van het feit dat andere mensen niet diezelfde bewegingsvrijheid hebben en daarom dit systeem met paspoorten, databanken, biometrie, visa en migratiedeals in het leven heeft geroepen. 'De crux is dat het systeem dat zou moeten voorkomen dat asielzoekers vanuit Tunis Europa binnenkomen, precies hetzelfde systeem is dat Europeanen in staat stelt om in Tunesië op vakantie te gaan.'
Migratie werd in Nederlandlang niet altijd als een van de grootste problemen gezien. Vanaf de jaren vijftig tot en met zeventig van de vorige eeuw stond men in het algemeen open en optimistisch ten opzichte van immigranten. 'Mede als gevolg van de Tweede Wereldoorlog', zegt Leo Lucassen, hoogleraar arbeids- en migratiegeschiedenis aan de Universiteit Leiden en directeur van het Internationaal Instituut van Sociale Geschiedenis (iish). 'Die open houding ebde nog een beetje door in jaren tachtig, maar dan zie je een omslag.' De spanningen, die er al langer waren, tussen autochtone Nederlanders en nieuwkomers werden zichtbaarder. Mensen begonnen hun onvrede te uiten. Ook over het feit dat de problemen niet werden onderkend door politici en bestuurders.
In eerste instantie richtte de discussie zich vooral op moslims in Nederland. De toenmalige VVD-leider Frits Bolkestein gebruikte in een lezing in 1991 de Rushdie-affaire als voorbeeld voor het probleem van migranten in een westerse samenleving. 'Het geeft aan hoezeer wij van elkaar verschillen', zei hij. 'Bolkestein zette migratie doelbewust als probleem op de politieke agenda', zegt Lucassen. 'Het gevolg was dat het percentage Nederlanders dat "minderheden" als het belangrijkste probleem zag binnen enkele weken steeg van 17 naar 28 procent', aldus Lucassen - wat laat zien dat politici bepaalde gevoelens kunnen 'voeden'.
Na de aanslagen in New York en Washington op 11 september 2001, en de moorden op Pim Fortuyn in 2002 en Theo van Gogh in 2004, nam het anti-moslimsentiment toe. Zo kwam in 2006 de PVV met een flink aantal stemmen in de Tweede Kamer. 'Dat was het begin van een lange periode van pessimisme ten opzichte van migranten en vluchtelingen in Nederland', zegt Lucassen. Het ideaal van verdraagzaamheid maakte langzaam plaats voor een wedloop tussen rechts-populistische politici in Nederland die migratie als centraal verkiezingsthema uitbuitten. Zo reduceerde Pim Fortuyn 'migratie' tot 'moslims' en 'onaangepaste en criminele Marokkanen'.
Vanuit deze stemming ontstond in 2010 het eerste kabinet-Rutte, met gedoogsteun van de PVV. Naast het regeerakkoord kwam er een gedoogakkoord, waarin afspraken over migratie en asiel werden vastgelegd. 'Ombuiging, beheersing en vermindering van de immigratie', werd een van de primaire doelstellingen van het kabinetsbeleid - vergelijkbaar met 'die migratiestroom moet substantieel naar beneden', wat Rutte in 2023 op het VVD-congres beloofde. Ook het terugkeer- en uitzetbeleid zou worden 'geïntensiveerd'.
Bij alle daaropvolgende kabinetten-Rutte zijn in andere bewoordingen min of meer dezelfde plannen te vinden, met dezelfde roep om meer 'beheersing', 'vermindering', 'indamming' of 'grip'. Alleen schoof de aandacht na 2015 steeds meer op naar het stoppen van 'illegale migranten' aan de buitengrens. Dat vluchtelingen 'een groot probleem' zijn voor Nederland is na jaren anti-migrantenretoriek ondertussen bijna een algemeen gedeelde opvatting geworden.
Dat is ook terug te vinden in de partijprogramma's. In het gevecht om de kiezer op rechts hebben andere partijen een deel van de anti-migratieretoriek overgenomen. Niet alleen de VVD - waar expliciet over 'PVV-corvee' wordt gesproken als weer even een hard standpunt over migratie moet worden ingenomen - maar ook middenpartijen als het CDA zijn in hun opvattingen over migranten en vluchtelingen steeds alarmistischer geworden. 'Veel middenpartijen voelen de hete adem van de PVV en ondertussen van tal van nieuwe rechts-populistische partijen', zegt Lucassen. 'Ze denken zich hierop te moeten profileren. Het is puur electoraal voor de eigen achterban. Laten zien tegenover andere politieke partijen dat zij er alles aan doen om migratie terug te dringen.'
Ook linkse partijen zijn erdoor beïnvloed. 'PvdA en GroenLinks hebben in hun eigen partijprogramma's al die jaren nauwelijks een eigen verhaal neergezet', zegt Fadi Fahad, docent migratierecht aan de VU. Hij analyseerde de asiel- en migratiestandpunten in de verkiezingsprogramma's vanaf 2010 tot en met 2023 voor de Verblijfblog van de VU. 'Linkse partijen zeggen eerder wat zenietwillen, in plaats van wat zewelwillen.' Ze reageren vooral tegen de plannen van rechts, maar komen zelf niet met een eigen visie of plan. 'Of ze gaan mee met de ideeën van rechts. Je ziet dat rechts de controle op beeldvorming al decennia bepaalt en ook de kaders waarbinnen we praten.'
Het gevolg is dat er vanuit linkse kant geen ander narratief komt. Sterker nog: linkse partijen schuiven in hun opvattingen eveneens naar rechts op, zo blijkt uit zijn analyse voor de Verblijfblog. Zo hebben PvdA en GroenLinks zich tot voor kort altijd verzet tegen migratiedeals. 'In plaats daarvan pleitten ze eerder in al hun verkiezingsprogramma's voor het creëren van legale migratieroutes', zegt Fahad. 'Maar dat is opeens veranderd. In 2021 waren deze partijen nog tegen, maar nu staan ze opeens open voor migratiedeals. Als voorwaarde hebben ze weliswaar dat de mensenrechten moeten worden gewaarborgd, maar dat is puur theoretisch. Bij alle deals is gebleken dat dit soort waarborgen niets voorstellen.'
Dat is een wezenlijke verschuiving. 'Het is een fundamenteel punt dat je andere landen verantwoordelijk houdt voor grenscontroles van de Europese Unie', zegt Fahad. Ook in het standpunt over de snelle asielprocedure aan de Europese buitengrens, dus als mensen al op Europese bodem zijn, zijn partijen naar rechts opgeschoven. Het gaat dan om een eerste controle waarbij gekeken wordt hoeveel kans iemand maakt op asiel op basis van land van herkomst. 'Individuele omstandigheden worden daarbij minder zorgvuldig meegewogen, terwijl dat de basis is voor het vluchtelingschap', zegt Fahad. Alle partijen staan daar opeens voor open. 'Ik zie het ook aan de terminologie. Ze gebruiken nu allemaal woorden als instroom, indammen, grip op migratie... Dat was eerder niet zo.'
'Zo kon hij daadkrachtop het dossier migratie tonen', concludeerde ik uiteindelijk in het tijdschriftNawaat. Maar oplossen deed hij het niet. Want dertien jaar en vier kabinetten later is Rutte niet verder gekomen dan tamboereren op dat 'het' minder moet - wat desondanks niet is gelukt. Het aantal asielzoekers is vrijwel constant gebleven, dat ligt al decennia rond of net onder het EU-gemiddelde. Ook het aantal mensen dat is uitgezet door middel van het 'strenge terugkeerbeleid' waar sinds Rutte-I fors op is ingezet, is niet veranderd.
Het dossier migratie bepaalt nu al decennialang onevenredig veel de Nederlandse politieke agenda. Onverantwoord veel. Het gevoerde beleid gaat al jaren meer over angstbeelden en wensdenken dan om keuzes op basis van feiten en het werkelijk oplossen van problemen die er zijn. Een beleid met een visie op asiel en arbeidsmigratie is uitgebleven. En op het moment dat er dan eindelijk een breed kabinetsplan hierover klaarlag, trok Rutte de stekker eruit. Niet vanwege een fundamenteel meningsverschil, maar over de beperking van gezinshereniging - een detail in het asielbeleid. Met als enige doel: dat de volgende campagne weer over asiel zou gaan.
Toen Rutte's opvolger Dilan Yesilgöz afgelopen week op Radio1 werd gevraagd wat de VVD na dertien jaar hierop had bereikt, kon ze niet veel meer opnoemen dan de Turkije-deal, opvang in de regio - maar die is niet toe- of afgenomen door het Nederlandse kabinet - en het afschaffen van de discretionaire bevoegdheid van de staatssecretaris. Zij gaat nu met het openstaan voor samenwerking met de PVV nog een stap verder richting populistisch rechts. En tamboereert voort: 'Ik wil fors minder migranten het land in.'
Koen van Weel / ANP | Premier Mark Rutte met voorzitter van de Europese Commissie Ursula von der Leyen en de Italiaanse premier Giorgia Meloni bij de Tunesische president Kais Saied in Tunis, 11 juni. De Europese Unie wil afspraken maken om illegale migratie te beteugelen