De nachtclubbrand verenigt Noord-Macedonië

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
27 maart 2025
Kocani- De brand in de lokale nachtclub waarbij 59 jongeren omkwamen vond plaats tijdens een concert van de populaire band DNK, waarbij ongeveer vijftienhonderd bezoekers waren. Demonstranten eisen een dag later op luide toon gerechtigheid. 'Ze kwamen in auto's, ze vertrokken in een ambulance', vertelt een jonge man in de lokale media over de brand in de disco op een afgelegen industrieterrein.
Kocani, in het oosten van het land dicht bij de grens met Bulgarije, heeft een bevolking van bijna 25.000 inwoners. Andrej Gjorgjievski, de zanger van DNK, werd begraven in de Macedonische hoofdstad Skopje, waar ook velen bijeenkwamen om te rouwen. Op het Macedoniaplein legden bewoners bloemen neer, staken kaarsen aan en baden voor de gewonden. Ook in andere Macedonische steden en dorpen werden afgelopen weekend begrafenissen gehouden.
Toch is het vooral de ongekende solidariteit die de nasleep van het tragische voorval kenmerkt. Ziekenhuizen in de regio stelden hun deuren open voor de honderden slachtoffers met brandwonden - van Roemenië tot Turkije, en zelfs ook brandwondencentra in Nederland. Bulgarije verklaarde 18 maart tot dag van nationale rouw ter nagedachtenis aan de slachtoffers van de brand in de nachtclub. Opmerkelijk, want de verhoudingen tussen de regeringen in Sofia en Skopje zijn al jaren gespannen vanwege Bulgarije's veto op Noord-Macedonië's toetredingsgesprekken met de Europese Unie.
Solidariteitsverklaringen kwamen ook uit Roemenië en Servië, landen met een eigen geschiedenis van tragische rampen veroorzaakt door corruptie. Tien jaar geleden verloren 65 Roemenen het leven bij een soortgelijke brand in Boekarest. De recente ramp in Novi Sad, waar vijftien mensen omkwamen nadat de betonnen luifel van het station instortte, resulteerde in de grootste aanhoudende massaprotesten in Servië ooit. De hashtag #corruptionkills werd weer afgestoft.
Typerend is ook dat de Vereniging van Journalisten van Macedonië en het Agentschap voor Audio en Audiovisuele Diensten media en journalisten opriepen geen sensationeel materiaal te publiceren en de privacy van nabestaanden niet te schenden.
Club Pulse had geen brandveiligheidsmaatregelen en had in maart 2024 een illegale exploitatievergunning van het ministerie van Economische Zaken verkregen. Inmiddels zijn meer dan twintig mensen gearresteerd vanwege hun (in) directe betrokkenheid bij het ongeluk, onder wie de voormalige Macedonische economieminister Kreshnik Bekteshi, voormalige burgemeesters van de gemeente Kocani en voormalige overheidsfunctionarissen, inclusief politieagenten.
In een interview met tv-zender bTV op zondagavond zei de Bulgaarse minister van Volksgezondheid Silvi Kirilov dat alle vijftien slachtoffers van de Kocani-brand die in Bulgarije in het ziekenhuis zijn opgenomen stabiel zijn.