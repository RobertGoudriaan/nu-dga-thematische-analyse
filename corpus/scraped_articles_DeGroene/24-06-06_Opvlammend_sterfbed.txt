Opvlammend sterfbed

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
6 juni 2024
Er is al eindeloos veel gedaanmet de laatste seconden voor de dood van een personage; het leven als flits of film nog even voorbij zien komen. De variant in de nieuwe roman van Jeroen Theunissen lijkt iets origineler. Het verhaal begint op de laatste vrijdag van het te korte leven van Liz (62) en eindigt op haar verjaardagen afscheidsfeest, een week eerder.
De omgekeerde chronologie, die kennen we uit films alsMemento(2000) ofIrreversible(2002), waar de ingreep spanning verhogend werkt. Of uit de romanGodin, held(2014) van Gustaaf Peek, waar de omkering de eindigheid van de liefde benadrukt.
Iets dergelijks lijkt de bedoeling inEen weekvan de Vlaming Jeroen Theunissen. Terugblikkend op haar leven stelt ze: 'No future, zeiden we, maar we hadden geen gebrek aan levenslust.' Impliciet is die fatalistische strijdkreet uit de jaren zeventig en tachtig ook een diagnose van haar eigen toestand. De ik-vertelster is een levenslustige, springerige geest die langs episodes en concrete voorvallen uit haar leven zweeft. Haar euthanasie staat gepland en in zeven hoofdstukken, waarin steeds weer andere vrienden, familieleden en geliefden afscheid komen nemen, tellen we af.
Of op. De tijdsomkering is een riskante keuze, die gemakkelijk tot iets geforceerds of ingewikkelds kan leiden. Flashbacks veranderen in flashforwards, aankondigingen in terugwijzingen en een behangrol voor een schema is al snel onontbeerlijk. Dat het in dit geval wel goed uitpakt komt vooral doordat er geen verhaal met een plot is. In het hoofd van Liz hebben de herinneringen geen chronologie meer. Het woordje 'en' is waarschijnlijk het meest voorkomende woord van het hele boek. 'En mijn vader die in zijn stoel zat, en niet bewoog. En thuisbleef. En niet sprak. En Dorian is er, en zegt, er zit veel vocht in de lucht.'
Ook het bezoek, haar zoon Dorian in dit geval, raakt op die manier opgenomen in de wat impressionistische maalstroom. Het raakt allemaal aan elkaar gelijkgeschakeld: herinneringen en het heden, fantasieën en werkelijkheid, verleden en toekomst. Ook de zwaarte van haar gedachten op haar laatste dagen raakt vermengd met banaliteiten. Als ze aan haar vriendin Suz telefonisch meldt dat het tijdstip van haar euthanasie is vastgesteld staat er: 'En ze zal straks nog eens terugbellen, voegt ze toe. En wat schrijf je dan, denk ik, in je agenda? Schrijf je dan, overlijden Liz, 16u tot 18u? Tussen 14u teamvergadering en 20u padel. En ik zeg, kom niet af met uitlopende vergaderingen, kom er niet mee af.'
En, en, en. Het maakt dezestream of consciousnesszowel jachtig als traag. Dat laatste komt ook door de richtingloosheid. Er zijn weliswaar allerlei onderhuidse conflicten en situaties met een sterk dramatisch potentieel. Pas laat in haar jeugd hoorde ze van haar vader dat 'er nog een andere mama was, en ergens ook een andere papa', en dat ze 'uit een moeilijke situatie was gehaald'. Ze ging op zoek naar Martha, haar biologische moeder, met wie de band altijd moeizaam is gebleven. Haar vader begon vroeg te dementeren. Zo zit ook in de band met haar ex en met haar zoon allerlei potentieel brandbaar materiaal dat juist op zo'n sterfbed zou kunnen opvlammen, maar aan Liz lijkt het eerder allemaal te ontglippen, of ze doet een poging om tegen de klippen op positief te blijven.
Als zij op een gegeven moment de klimaatrampen bagatelliseert, werpt Filip, een schrijver, tegen: 'Het is gek dat je zo nuchter naar je eigen lichaam kunt kijken, kunt besluiten dat het gebroken is en dat er geen hoop meer is, en dat je tegelijkertijd de wereld om je heen ziet, en blijft hopen dat het meevalt.' Maar ook dat potentiële conflict eindigt in een troostend soort macabere humor, waarin zij voorstellen dat ze dan maar van plek moeten wisselen en de dokter hém het spuitje moet geven.
Op dezelfde manier ontwijkt Liz, en daarmee ook deze roman, de grote existentiële vragen. De aandacht verschuift naar het kleine geluk: een spelletje Rummikub, de buren die langskomen met een bloemetje, een mooie zomerherinnering, te midden van de rondedansjes van het dagelijks leven en de medische handelingen.
Iedereen boven een bepaalde leeftijd zal zulke sterfgevallen van meer of minder nabij hebben meegemaakt. Alleen al die herkenning maakt dit tot een boek waar je onmogelijk onbewogen bij blijft. Tegelijkertijd blijft het wel steeds in hetzelfde register, dat eerder expressief is dan narratief, dichter bij poëzie ligt (Theunissen is ook dichter) dan bij verhalend proza. Eentonigheid ligt op de loer.
Vergeleken bij Theunissens vorige boek, het veelgeprezenIk = cartograaf(2022), een Robert Walser-achtig wandelboek - rijk aan ideeën en gebeurtenissen, dat zijn vleugels uitspreidt over heel Europa - is dit een sober, introvert boek over familierelaties die onaf zijn. De sterkste lijn is die met Suzzie, met wie Liz een relatie begon die destijds strandde, maar met wie nu een nieuw soort intimiteit ontstaat. Al zorgt dat wel voor een einde (of een begin) dat wat al te zoet is. Het lijkt erop dat de auteur zoveel compassie met zijn personage heeft gekregen dat hij haar de echt pijnlijke en schurende confrontaties, die deze roman scherper en sterker hadden gemaakt, wilde besparen.
Wil Liz tegen de klippen op positief blijven?
JEROEN THEUNISSEN Een week De Bezige Bij, 239 blz. stephan vanfleteren | Jeroen Theunissen schreef deze keer een introvert boek