Biecht

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
6 februari 2025
FILM Miséricorde
De Franse regisseur Alain Guiraudie heeft iets met het bos. Een paar jaar geleden maakte hij de thrillerL'Inconnu du lacwaarin mannen elkaar tussen bomen en struiken bij een meertje versieren, met noodlottige afloop, en nu is hij terug metMiséricordewaarin een jongeman en een priester paddenstoelen zoeken in de omgeving van een afgelegen dorpje. De sfeer is sinister. Het zwarte gewaad. De zwammen. De aarde. En we weten: hier ergens ligt een lijk begraven.
Van meet af aan heerst een verstikkende dreiging in dit verhaal, zoals wanneer Jack Nicholson en Shelley Duval aan het begin vanThe Shiningin hun Volkswagen richting het Overlook Hotel rijden. InMiséricordeis er niets bovennatuurlijks. Wel zien we in de openingsscène de weg minutenlang vanuit het perspectief van de chauffeur, en dat is eng. Het duurt en duurt maar en je kunt niets anders dan kijken. (Probeer het zelf: hoe langer je kijkt naar iets alledaags, hoe sterker het gevoel je bekruipt dat het foute boel is.) Strepen op het asfalt. Vervagende bomen. En nauwe weggetjes, een begraafplaats, een kerk en dan de bestemming van hoofdpersoon Jérémie (Félix Kysyl), een huis waar even later van alles misgaat.
Hij is er voor de begrafenis van zijn oude werkgever, de bakker in het dorp. Diens vrouw, Martine, ontvangt hem. Ook arriveert haar zoon, Vincent (Jean-Baptiste Durand). Als Jérémie na de dienst besluit een paar dagen te blijven, begint het gedonder. Hij slaapt in de oude kamer van Vincent, wat Vincent niet ziet zitten want dat betekent één ding en dat is dat Jérémie met zijn moeder naar bed wil.
Guiraudie wordt vaak met Alfred Hitchcock vergeleken, maar zijn werk doet nog meer denken aan Claude Chabrols thrillers uit de jaren zeventig. BijvoorbeeldLe Boucherwaarin een slager op zo'n Frans dorpje als inMiséricordeverliefd wordt op de lerares terwijl een seriemoordenaar de gemeenschap teistert. Beide cineasten snappen hoe gruwelijk angstwekkend het herkenbare kan zijn. Neem de priester in Guiraudie's film. Die ontfermt zich over Jérémie wanneer de jongeman geen kant meer op kan (géén spoilers), maar dan blijkt dat deze geestelijke vader van de gemeenschap er gestoorde opvattingen over zoiets als verantwoordelijkheid en het geweten op nahoudt. Dit blijkt uit een biechtscène in de dorpskerk waar je koude rillingen van krijgt. Guiraudie's gouden greep is een onderkoelde vertelstijl, het gevolg van een eigen script waarin geen woord te veel staat.
En dan de moeder, Martine, uitstekend gespeeld door Catherine Frot, een actrice met een lange staat van dienst in de Franse cinema. Haar rol in dit complexe verhaal is cruciaal. Lang lijkt ze alleen maar te zorgen voor iedereen, maar de schokkende slotscène vertelt iets heel anders. En dan nog dat lijk. Dat blijft niet lang op die plek in het bos begraven. Want voor je het weet gaat iemand paddenstoelen zoeken.
Gawie Keyser
Te zien vanaf 6 februari
Imagine Filmdistributie | Jérémie Pastor (Félix Kysyl) en Martine Rigal (Catherine Frot) in Miséricorde