Iedereen voelt schuld

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
12 oktober 2023
OPERA Innocence
De Finse componiste Kaija Saariaho is vier maanden geleden op zeventigjarige leeftijd overleden. Met haar vijfde en laatste operaInnocenceuit 2021, die op het festival van Aix-en-Provence in première ging en nu door De Nederlandse Opera wordt gespeeld, sloeg zij een nieuwe richting in: grootser, gelaagder, meer verhalend. En daarmee wijst zij ook de opera een nieuwe weg: hoe kun je verschillende, culturen, lagen, tijdperken, emoties, een schone schijn en een afschuwelijke werkelijkheid met elkaar verbinden.
Innocence,de titel is zwaar ironisch, zelfs cynisch. Ergens in Finland vindt een bruiloft plaats, de bruid (een stralende Lilian Farahani) komt van buiten, zij is een wees en verwacht veel van haar nieuwe familie. Zij weet niet dat de familiegeschiedenis een enorm drama verbergt.
De oudere broer van de bruidegom heeft tien jaar geleden een bloedbad aangericht op een internationale school, waarvan we de slachtoffers tegelijk zien en horen, spreek-zingend in verschillende talen.
Niemand wil de bruid daarover vertellen, maar Tereza, een vrouw die op het laatste moment is ingevallen bij de bediening, blijkt de moeder van een van de slachtoffers (een wanhopige Jenny Carlstedt) en zij verbreekt het verstikkende zwijgen. Iedereen blijkt zich schuldig te voelen, iedereen draagt ook schuld, zelfs de slachtoffers van het bloedbad en zeker de bruidegom (Markus Nykänen), die zich medeplichtig voelt.
Het libretto van de Finse schrijfster Sofi Oksanen, in samenwerking met Aleksi Barrière, de zoon van de componiste, zit bijzonder goed in elkaar, we leren de dertien hoofdrolspelers heel goed kennen, ook als het verhaal steeds gecompliceerder wordt en we niet meer weten of alle bekentenissen waar zijn.
Kaija Saariaho heeft in haar eigen unieke stijl prachtige muziek geschreven, die in golven op ons af komt. De Zwitserse dirigent Elena Schwarz leidt het Residentie Orkest heel subtiel. Het koor van De Nationale Opera blijft onzichtbaar op de achtergrond.
Het verhaal is verschrikkelijk. Aan het einde vraagt de bruidegom zich wanhopig af op welke momenten de tragedie had kunnen worden voorkomen of gestopt. Het laatste woord is aan Markéta, de dochter van de serveerster, gezongen door de uitzonderlijke, jonge, Finse zangeres Vilma Jää, die gebruikmaakt van haar kennis van de vreemde zangstijl van Noord-Europese herders. Zij smeekt haar moeder voortaan geen speciale appels meer voor haar te kopen en alsjeblieft geen verjaarscadeaus: 'Mama, laat me gaan.'
Max Arian
...