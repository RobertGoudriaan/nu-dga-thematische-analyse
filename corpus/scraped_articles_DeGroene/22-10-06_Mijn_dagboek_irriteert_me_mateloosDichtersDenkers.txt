'Mijn dagboek irriteert me mateloos' Dichters&Denkers

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
6 oktober 2022
In de romans van J.J. Voskuil schemert de werkelijkheid maar al te vaak door de fictie heen. Ook uit zijn pas uitgegeven dagboeken blijkt dat zijn wraakzucht het gevolg was van diepe schaamte.
In 1998 hield ikin Enschede de jaarlijkse Drienerwolde Lezing over de romancyclusHet bureau,waarvan pas vier van de zeven delen waren verschenen. Ik was een enorme liefhebber van het werk van Voskuil. Nog voordat er een tv-serie over werd gemaakt had ikBij nader inziengelezen; ik had artikelen aan zijn boeken gewijd en deel 3 vanHet bureaulovend besproken.
Voskuil ontmoette ik voor het eerst in 1997 toen wij allebei genomineerd waren voor de Vlaamse literaire Prijs De Gouden Uil, hij in de categorie fictie met deel 2 vanHet bureau,ik in de categorie non-fictie met mijn biografie van Henriette Roland Holst. Sindsdien groetten wij elkaar op straat. We woonden bij elkaar om de hoek.
Mijn lezing werd mooi uitgegeven. Ik had er hard aan gewerkt en was tevreden over het resultaat. Totdat ik het commentaar van Voskuil ontving. Ik kreeg een handgeschreven kaartje:
Beste Elsbeth, Zojuist heb ik je Drienerwolde Lezing ontvangen. Ik vind haar prachtig. Het beste wat er tot nu toe geschreven is. Om uitdrukking te geven aan mijn bewondering, bla bla enz. enz. Met hartelijke groet, ook van Lousje, Han Voskuil
Op dat moment realiseerde ik me dat ik een kritiekloze analyse van Voskuils oeuvre had gemaakt. Ik had hem kennelijk naar de mond gepraat. Ik merkte dat ik hem begon te ontlopen, ook omdat ik het plaatsvervangend gênant vond voor Voskuil dat hij het nodig vond om met een recensent te slijmen. Aan de andere kant dacht ik: 't kan ook ouderwetse hoffelijkheid zijn.
Tot ik Voskuil een paar maanden later weer ontmoette bij een diner ter gelegenheid van de Librisprijs. Daar hoorde ik hem tegen collega-recensent Fleur Speet zeggen: 'Dank voor uw prachtige stuk. Het is het beste wat er tot nu toe over mijn werk geschreven is.'
Ik vertel het omdat deze manier van doen - achter de schermen slijmen met recensenten, maar publiekelijk mensen beschimpen die lege beleefdheden uitwisselen, kerstkaarten versturen of zich anderszins burgerlijk gedragen - mijn kijk op Voskuil heeft veranderd.
Nietmijn kijk opBij nader inzienenHet bureau,waarin zijn alter ego Maarten Koning figureert. Maarten Koning is niet gemodelleerd naar Han Voskuil. Han Voskuil heeft geprobeerd zichzélf te modelleren naar Maarten Koning, zijn ideale zelfbeeld. Voskuil wilde zichzelf en zijn lezers laten geloven dat hij net zo zuiver en principieel was als Maarten Koning, maar dat was hij natuurlijk niet. En trouwens: Maarten is een behoorlijk irritante figuur.
Bij nader inzienenHet bureauzijn zo goed omdat ze genadeloos blootleggen wat een ongelooflijke eikel die Maarten Koning eigenlijk is en wat een eikels wij zijn. Doen we ons niet allemaal beter voor dan we zijn, terwijl we gewoon onze dagen slijten op een saai kantoor waar we nutteloos werk doen? Zitten we niet allemaal vast in suffe, bloedeloze relaties waar we allang een eind aan hadden moeten maken? Hebben we niet, net als Maarten en zijn vrouw Nicolien, al onze idealen over solidariteit, vriendschap en compromisloos leven ingeruild voor een passieloos burgerbestaan vol van gefnuikte ambities?
Daarom vind ikBij nader inzienenHet bureaunog altijd geweldige romans met bijzondere inkijkjes in de denkwereld van een generatie die gevormd werd in het Nederland van vóór de bevrijdende jaren zestig.
Talrijke publicaties zijn er indertijd gewijd aan de vraag of het aanvaardbaar is bestaande personen zo herkenbaar te portretteren als Voskuil heeft gedaan. Ik kon me de gekwetstheid wel voorstellen van mensen die door Voskuil voor schut werden gezet, maar tegelijkertijd vond ik dat zij zichzelf en de literatuur tekortdeden. Wie ook maar een klein beetje snapt van het literaire spel met werkelijkheid en fictie ziet dat de schijnbaar realistisch beschreven personages creaties zijn van Voskuil, die meer zeggen over zijn beeld van de werkelijkheid dan over die werkelijkheid zelf.
Ik kreeg voor het eerst een akelig gevoel bij de manier waarop Voskuil met de privacy van derden omging bij zijn boekRequiem voor een vrienduit 2002. Het is een verhaal over zijn voormalige vriend, VVD-Kamerlid Jan Bruggeman (overleden in 1993). In Voskuils requiem figureert hij onder de naam Jan Breugelman, maar voor iedereen was duidelijk over wie het ging. De man was manisch depressief en grote delen van het boek gaan over zijn aanvallen van gekte, waarbij Voskuil niet schroomt intieme brieven van zijn overleden vriend te citeren.
Ik vond het een immoreel boek dat helemaal niets met literatuur te maken heeft. In plaats van het te recenseren heb ik Voskuil erover geïnterviewd. Op mijn vraag of het niet te ver gaat om zonder toestemming persoonlijke brieven te publiceren van iemand die niet toerekeningsvatbaar is, antwoordde hij dat-ie de illusie had dat zijn vriend dat best had gevonden.
Behalve manisch depressief was Jan Bruggeman - jarenlang hoge ambtenaar op het ministerie van Buitenlandse Zaken - volgens Voskuil ook nog eens antisemiet. Voskuil had er geen enkel probleem mee de brieven waarin hij daarvan blijk gaf te publiceren. Hij had nooit reden gezien om vanwege dat antisemitisme de vriendschap op te zeggen. 'Mijn vrienden mogen zich wel wat permitteren', zei hij.
Daar bracht ik tegen in: 'Uw vrienden mogen dus wél zeggen dat ze antisemiet zijn, maar geen kerstkaarten sturen - want dat is wat u Jan nog het meest kwalijk nam.'
Antwoord van Voskuil: 'Het sturen van kerstkaarten is een conventioneel gebaar dat je van een vriend niet verwacht. Als een vriend nooit meer aan je schrijft en alleen nog maar een kerstkaart stuurt, dan is de vriendschap een conventionele verhouding geworden.'
Als dergelijke toestanden zich in een roman voordoen, kan dat prachtige literatuur opleveren, maarRequiem voor een vriendís geen roman. De verteller heet niet Maarten Koning maar Han Voskuil en ook de gestoorde vriend figureert op een paar letters na onder zijn eigen naam.
In 2007 publiceerde VoskuilOnder andere,een bundel portretten en herinneringen waarin hij afwisselend als Han Voskuil en Maarten Koning figureert. InNRC Handelsbladbesprak ik dit boek kritisch. Ik beklaagde de arme mensen die ooit met Voskuil bevriend waren geweest, in ongenade waren gevallen en nu - voor iedereen herkenbaar - voor gek werden gezet.
Daarna kreeg ik nooit meer briefjes in de bus met het compliment dat mijn stukken de beste waren die ooit over zijn werk geschreven zijn.
Begin mei 2008 overleed Han Voskuil. Zijn begrafenis was een van de merkwaardigste die ik ooit heb meegemaakt: niet Han Voskuil werd weggebracht, maar Maarten Koning, met een voorstelling die al eerder was opgevoerd inDe dood van Maarten Koning.
Op de laatste bladzijde van dit laatste deel vanHet bureaubeleeft Maarten Koning in een droom zijn eigen uitvaart. 'Hij droomde dat hij werd uitgedragen. Van heel ver kwamen de laatste tonen vanNobody Knows You When You're Down and Outuit de klarinet van Sidney Bechet.' Tijdens de begrafenis in zijn geboortestad Den Haag werd de kist van Voskuil uitgedragen onder de tonen van deze muziek. Tot op 't laatst speelde Voskuil dat hij Maarten Koning was en moest de wereld geloven dat hij samenviel met het beeld dat hij van zichzelf had geschapen in zijn romans.
Voskuil maakte Maarten Koning groot door andere mensen te kleineren. Dit was het beeld dat ik uit zijn romans had gedestilleerd, zonder dat ik me er ooit vreselijk aan had gestoord. Ik vond het een mooi literair gegeven, psychologisch interessant, maar ook een beetje doorzichtig.
Iedereen heeft door dat inBij nader inzienMaarten Koning niet kan tippen aan zijn medestudent Paul Dehoes en dat hij stikjaloers is op deze briljante jongen, die ook nog eens met het mooiste meisje van hun jaar vrijt. Vergeleken bij de charmante, erudiete levenskunstenaar Paul, voor wie de latere hoogleraar literatuurwetenschap Jaap Oversteegen model stond, is de preutse Maarten een bekrompen, verlegen stijve hark. Maar dat doet uiteraard niets af aan de literaire kwaliteiten vanBij nader inzien.
Ik ben pas serieus gaan twijfelen aan Voskuils intenties na zijn postuum uitgebrachte romanBinnen de huid. Geert van Oorschot wilde het boek in 1969 niet uitgeven, omdat hij het beneden de maat vond. Dat is het in mijn ogen ook. Toen hij er in 1964 op 38-jarige leeftijd aan begon, werkte hij al zeven jaar met tegenzin op het Instituut voor Dialectologie, Volks- en Naamkunde - het bureau. Met als enigeescapedeze roman, waaraan hij in de avonduren als een bezetene moet hebben gewerkt. Omdat Van Oorschot verrukt was geweest vanBij nader inzien,dat in 1963 uitkwam, dacht hij er zeker van te kunnen zijn dat ook een tweede Maarten Koningepos zou worden uitgegeven. Naar eigen zeggen is Voskuil er nooit overheen gekomen dat zijn uitgever de roman 'een mislukking, vervelend, gezeur, lauw water op een filter met reeds afgetrokken koffie' vond. Voskuil heeft voor zijn overlijden beschikt dat zijn vrouw Lousje over het al dan niet alsnog publiceren ervan mocht beslissen. Zij meende, blijkens een voorwoord, dat dit volgens haar 'ongewoon oprechte, moedige boek' niet ongepubliceerd mocht blijven.
Evenals Voskuils andere werk isBinnen de huidgenadeloos - in schijn voor zichzelf, in werkelijkheid voor zijn naaste omgeving. Minder dan een oprecht zelfportret is deze roman een wraakoefening, gericht tegen zijn succesvolle voormalige 'vriend', de in 1999 overleden J.J. Oversteegen en diens echtgenote Suus.
HoewelBinnen de huid -anders danBij nader inzienenHet bureau -in de ik-vorm is geschreven, verschilt Voskuils stijl, zijn manier van observeren, zijn visie op zichzelf en anderen niet van zijn overige werk. De onmachtige Maarten Koning slaagt er honderden bladzijden lang niet in de onweerstaanbare Rosalie, echtgenote van zijn beste vriend Paul, in bed te krijgen.
Om de kwintessens vanBinnen de huidte kunnen begrijpen moeten we terug naarBij nader inzien,de roman over Voskuils studententijd in de jaren 1946-1953. Daarin draait het om de rivaliteit tussen Maarten Koning en de eloquente bon vivant Paul Dehoes. Hoewel diens geliefde Rosalie net als Maarten, Paul, David, Henriette en de andere vrienden een universitaire studie volgt, schildert Maarten haar inBij nader inzienconsequent af als oliedom.
Binnen de huidbegint waarBij nader inzienophoudt: op de dag dat Maarten in 1953 afstudeert. Hij gaat het samen met zijn vrouw Nicolien vieren bij Paul, inmiddels leraar te Deventer, en de hoogzwangere Rosalie. De rest van de roman handelt over de obsessie van Maarten om Paul en Rosalie 'definitief te vernietigen'. Maarten wil met Rosalie naar bed om te bewijzen dat hij Paul de baas is. Hij vergelijkt zichzelf met een stier, die alle andere stieren in zijn omgeving moet vermorzelen. Hij wil 'die hoer' met haar 'vijandige vlees' voor zichzelf alleen, alle sporen van vorige minnaars dienen te worden uitgewist. Als hij eindelijk bij Rosalie in bed belandt en impotent blijkt te zijn denkt hij te begrijpen waarom mannen een vrouw voor zich alleen willen hebben: uit angst om met andere mannen vergeleken te worden.
Met een beetje goede wil zou je deze roman kunnen beschouwen als een genadeloze zelfanalyse, ware het niet dat Voskuil er alles aan doet om van Maarten Koning een sympathiek slachtoffer van zijn eigen onmacht te maken.Binnen de huid,waarin jaloezie en rancune de literatuur geweld aandoen, kan worden opgevat als de ultieme vernietigingsaanval, waarmee Voskuil beoogd heeft het leven van zijn voormalige vrienden te ruïneren.
Ik heb het boek gelezen met dezelfde plaatsvervangende schaamte als waarmee ik ooit het briefje las dat Voskuil in mijn bus stopte. Tegelijkertijd besefte ik dat schaamte het centrale thema is in Voskuils oeuvre, zoals ik schreef in mijn recensie vanAfgang,deel 6 vanHet bureau,dat ik een fenomenaal boek vond en vind. Wie zo over schaamte schrijft dat de lezer zich plaatsvervangend schaamt, is misschien wel verheven boven kritiek als die van mij opBinnen de huid.
Dat werd me pas goed duidelijk doorBijna een man,het eerste deel van zijn dagboeken. Daaruit blijkt hoezeer Voskuil zich van jongs af aan heeft doodgeschaamd over zijn bestaan en wat hij daarnietvan wist te maken. Zijn wraakzucht was een gevolg van die schaamte.
DankzijBijna een manheb ik een beeld gekregen van Han Voskuil voordat hij Maarten Koning werd. Er staat veel in het dagboek dat ik nog niet wist. Bijvoorbeeld over Jan Bruggeman, op wie hij later wraak zou nemen inRequiem voor een vriend. Ze zaten bij elkaar in de klas op het Haagse Stokroos Lyceum. Jan hield het met Hanneke, het populairste meisje van de klas, tot woede van Han Voskuil, die haar niet kon krijgen. 'Als ik Jan met Hanneke zie praten, zou ik hem met plezier zijn nek omdraaien', schrijft hij op 12 mei 1943 in zijn dagboek. In diezelfde tijd noteert hij naar aanleiding van een discussie met een vriend: 'Leo vindt dat man en vrouw gelijk zijn, ik dat de vrouw de man moet gehoorzamen.'
Een jaar later, in februari 1944, hij is zeventien, ontmoet hij op een feestje Lousje Haspers, zijn latere echtgenote. Eigenlijk wil hij aanpappen met een ander, maar zij wordt weggekaapt door een vriend, van wie hij de hem onbekende Lousje naar huis moet brengen. Hij stemt toe en schrijft erover: 'Toen ik tegenover haar stond en vroeg of ik haar naar huis mocht brengen, was ik meteen verkocht. Ze had een grappige stem. Ik gaf haar een arm, ze versprong om in de pas te komen waardoor het even leek alsof we zweefden.'
Het is het intiemste dat hij over Lousje schrijft in het hele dagboek. Niets over verliefdheid, gevoelens, zoenen, vrijen en wat dies meer zij. Wel blijkt dat ze na de eerste kennismaking onafscheidelijk zijn, samen de Hongerwinter doormaken en de bevrijding vieren.
In 1945 gaat hij in Amsterdam studeren en raakt hij bevriend met Jaap Oversteegen en zijn vriendin Suus - Paul en Rosalie inBij nader inzien.Lousje blijft in Den Haag, waar ze werkt bij een boekhandel. In het dagboek wordt ze pas eind 1948 weer genoemd. Prof. Hellinga heeft bij Jan Voorhoeve (Flap Hupperts inBij nader inzien)geïnformeerd naar Voskuils verloofde. 'Jan antwoordde,' schrijft Voskuil, 'dat Lousje zeer gesloten en diep is, wat hij daar dan ook mee bedoeld mag hebben.'
Ze waren dus verloofd. Maar niettemin had Voskuil tegelijkertijd een relatie met Suze Wiardi Beckman. Geen letter daarover in het dagboek. De bezorgers vermelden het slechts in een voetnoot. Mogelijk heeft Lousje de passages over die geliefde geschrapt, zoals ze volgens de bezorgers veel meer heeft geschrapt.
Wat wel bleef staan, is wat hij schreef op 8 december 1949: 'Lopend in de Leidsestraat in de regen verwierp ik nogmaals die verdomde sexuele verhoudingen, die een mens afhankelijk maken en niet in staat zijn eigen spel te spelen.'
Of hij überhaupt seks had met Lousje voor en na hun huwelijksvoltrekking op 3 mei 1950 komen we niet te weten uit dit dagboek, waarin hij op 14 augustus 1950 schrijft dat Frida Vogels hem een verdrongen sensualiteit toedicht, wat hem de stimulans tot schrijven ontneemt. Hij voegt eraan toe: 'Het wordt tijd om dit dagboek met een mooi gebaar te sluiten en aan het eerste kind te beginnen.'
Dat kind is er nooit gekomen. En het dagboek sloot hij geenszins. Op 4 mei 1952 tekent hij erin op: 'Wanneer ik zou kunnen causeren, zou ik charmant zijn en vrouwen hebben. Omdat ik dat niet kan en het mijn vrienden zou tegenstaan, heb ik daar een afkeer van.' Maar kennelijk verlangt hij er wel naar, want in augustus van datzelfde jaar bewondert hij 'het mooie hete lijf van Suus', de vrouw van Oversteegen die hij twee jaar eerder 'dikke dommerd' had genoemd.
Op 26 september 1952 noteert hij een gesprek met vrienden over seks. Een van hen zegt dat als hij tot een vrouw inging geestelijk contact moest hebben, anders ging het niet. Voskuil schrijft: 'Lousje dacht dat ik dat ook vind. "Niet in deze context wierp ik tegen"', en hij voegt eraan toe dat het 'eerder geremdheid is dan de noodzaak van geestelijk contact die mij weerhoudt. Maar ik vind deze dingen te gecompliceerd om over te praten'.
Een maand later schrijft hij wat hij onder geluk verstaat: 'Geen sexualiteit. Geluk en sexualiteit verdragen elkaar slecht.'
Op 21 december 1952 bedenkt hij een verhaal over vereenzaming waarvan de eerste zin luidt: 'Binnen de huid trekt het lichaam zich samen.' Het verhaal moet gaan over zijn relatie met Suus Oversteegen, die begint met 'een mislukte copulatie'. Vervolgens meldt hij dat hij zo'n verhaal niet durft te schrijven, omdat hij bang is dat Lousje, Jaap en Suus zich erin zullen herkennen. 'Ik mis de moed om alle ruzies en spanningen die het schrijven van zo'n boek zouden oproepen te accepteren.'
Uiteindelijk vindt hij die moed toch. In de romanBinnen de huidgeeft hij de personages dezelfde namen als degenen die figureren inBij nader inzien:hijzelf en Lousje heten Maarten en Nicolien; Jaap en Suus Paul en Rosalie. Maarten gaat met Rosalie naar bed en blijkt impotent. Zo is het in het echt ook gegaan, heeft Suus Oversteegen mij verzekerd.
Uit zijn dagboek blijkt dat hij na zijn afstuderen begint te fantaseren over vreemdgaan: niet uit lust maar uit woede. Op 15 juli 1953 noteert hij Lousje te hebben verteld dat hij de door hen beide gehate Fried Balk, de latere hoogleraar taalkunde, zou willen verkrachten. Een jaar later, 14 juni 1954, schrijft hij: 'Als ik nu met een andere vrouw naar bed zou gaan, zou dat wraak zijn.'
Na een bezoek begin 1955 aan een vriendenpaar dat over erotische zaken kletst, betoogt hij: 'In ons milieu praat men niet over voorbehoedsmiddelen, sexueel verkeer voor het huwelijk en homosexualiteit, maar zij denken daar anders over en zullen zich na mijn reacties wel afvragen wat ik te verbergen heb.'
Hij heeft inderdaad iets te verbergen, maar daarover staat in het dagboek alleen wat hij in zijn dromen beleeft. Op 13 mei 1955 heeft hij van Frida Vogels gedroomd: 'Ze kwam 's nachts half ontkleed in de kamerdeur en omhelsde me. Ze kroop bij me in bed. Ik zei dit alleen te willen als ik Lousje in de steek zou laten. Ze lachte erom. "Ik hou van je", zei ik, "maar ik ga niet bij Lousje weg." Later kwam ze de kamer binnen. Ik legde haar op de grond en zoende haar. Ze was bijzonder vrij en hartstochtelijk.'
Er valt nog veel meer te vertellen over Voskuils dagboek. Ik heb ervan genoten, alhoewel het af en toe wel doorbijten was. Op bladzij 243 - als er nog ruim 450 pagina's te gaan zijn - verzucht Voskuil: 'Mijn dagboek irriteert me mateloos.' 'Mij ook!' noteerde ik in de kantlijn
Desondanks heb ik zonder onderbreking doorgelezen tot en met de letter z van het uitmuntende namenregister, waarin precies staat wie wie is in Voskuils romans en dagboek.
Ik kan niet wachten op het volgende deel!
Elsbeth Etty is critica en werkt aan de biografie van Hugo Brandt Corstius. Deze tekst sprak ze eerder deze maand uit op een avond van Spui25, in de Oude Lutherse kerk in Amsterdam
Zonder toestemming brieven publiceren van iemand die niet toerekeningsvatbaar is, gaat dat niet te ver?