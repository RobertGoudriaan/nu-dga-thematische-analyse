'De partijen gebruiken voedsel als wapen' Hongersnood in Soedan

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
19 september 2024
Vorige maand stelden de VN officieel een hongersnood vast in een deel van Soedan. Experts vrezen dat het alleen maar erger wordt - met opzet. 'Wat er nu in Soedan gebeurt is geen overmacht.'
'Deze raad heeft de meest kwetsbaremensen ter wereld stevig in het midden van zijn aandacht gezet', sprak Lise Gregoire-van Haaren op de vloer van de Veiligheidsraad van de Verenigde Naties. De Nederlandse diplomate mocht het woord voeren namens vier landen die resolutie 2417 hadden ingediend. Die werd unaniem aangenomen en dat werd als een behoorlijk diplomatiek succes gezien. Voor Nederland, vooruit, maar vooral natuurlijk voor de kwetsbaarsten ter wereld. 'Voor het eerst heeft de raad ondubbelzinnig hongersnood veroordeeld als een methode van oorlogvoering.'
Dat was 2018, en dat voelt als een ander tijdperk. Hoewel de wereld ook toen geen toonbeeld was van eensgezindheid, spraken de Russische en Amerikaanse ambassadeurs gezamenlijk over het belang van dit signaal en over de wil van de wereld om 'conflict-gerelateerde honger' nooit meer te accepteren.
Maar nu is het zes jaar later en volgens sommige scenario's is een hongersnood in de maak die in ernst richting die in Ethiopië in de jaren tachtig kan gaan. Niet vanwege droogte of mislukte oogsten, maar vanwege geweld, het bewust blokkeren van hulp en het actief tegenwerken van het vaststellen van hongersnood. 'De strijdende partijen gebruiken voedsel als wapen en hongeren burgers uit', zeiden VN-experts deze zomer, over een groeiend conflict. Maar de VN Veiligheidsraad is te verdeeld om ook maar te proberen om een gezamenlijke respons op te zetten.
Het gaat om de oorlog in Soedan, die door het internationale publiek veel minder wordt gezien dan de oorlogen in Oekraïne en Gaza. Sinds anderhalf jaar strijden de legers van de twee belangrijkste Soedanese krijgsheren om de macht en om de opbrengst van wat Soedan te bieden heeft. Verslaggevers van internationale media zijn het land uit gevlucht en de buitenwereld probeert via app-berichten en interviews met vluchtelingen een beeld te krijgen van wat zich er afspeelt.
Zeker is dat Soedan brandt: niet alleen in figuurlijke zin, ook letterlijk. Onderzoekers van Yale University volgden de afgelopen anderhalf jaar de 'thermische littekens' in Soedan - branden in gebouwen die door satellieten kunnen worden gezien - en zagen het geweld zich uitbreiden van de hoofdstad Khartoem over het zuiden en westen van het land. Het waren sporen van een oorlog die naar schatting al zo'n 150.000 doden heeft gekost, negen miljoen mensen heeft ontheemd en de economie (en voedselvoorziening) van het land heeft ontwricht.
De laatste maanden is de strijd vooral hevig rond de miljoenenstad El-Fashir, de hoofdstad van de westelijke provincie Darfur. Het Soedanese regeringsleger verdedigt de stad tegen de Rapid Support Forces, de erfgenaam van de beruchte militie Janjaweed. Ook voordat de stad gevallen is, leidt dat tot nood. In een reusachtig vluchtelingenkamp bij El-Fashir zijn door de VN condities vastgesteld waarvan experts vrezen dat die zich over het land kunnen verspreiden: de bewijzen van hongersnood.
De oorlog in Soedanbegon anderhalf jaar geleden toen twee legeraanvoerders - departners in crimeBurhan en Hemedti - het voorwendsel lieten varen dat ze verenigd aan een democratische toekomst werkten. Beiden waren steunpilaren van dictator Bashir, die na een staatsgreep in 1989 dertig jaar lang een fundamentalistisch en repressief regime voerde. Burhan was een generaal in het staatsleger, vooral bestaand uit Arabieren uit de centrale Nijl-vallei, en Hemedti een voormalige kameelhandelaar die opklom als provinciale krijgsheer tijdens de burgeroorlog in Darfur. Zijn Janjaweed-militie pleegde tal van ernstige misdaden tegen burgers - mogelijk zelfs genocide. Als dank benoemde Bashir hem tot generaal en maakte hij de Janjaweed onder de naam Rapid Support Forces (rsf) deel van de staat.
In 2019 waaide de Arabische Lente over naar Soedan en maandenlang gingen honderdduizenden mensen de straat op tegen het regime. De twee generaals leidden de brute onderdrukking ervan, maar wisselden opportunistisch van kant en zetten Bashir af. Even deelden ze de macht met een burgeralliantie, maar al snel pleegden ze hun eigen coup. Sindsdien pretendeerden ze Soedan voor te bereiden op een democratische transitie, terwijl ze probeerden zich meester te maken van Soedans goudmijnen, andere hulpbronnen en de gestaag in elkaar zinkende Soedanese economie. In april 2023 lieten ze alle voorwendsels varen en vervielen in een openlijke oorlog.
De gevechten begonnen in hoofdstad Khartoem, waar rsf-milities 'doorheen raasden als een zwerm sprinkhanen, alles wegrukkend wat kon worden geplunderd', zoals de Britse expert Alex de Waal schreef. Mogelijk drie miljoen mensen vluchtten weg. Toen het geweld zich verspreidde, zocht zowel het regeringsleger (saf) als de rsf bondgenoten bij de vele, soms etnisch gebaseerde strijdgroepen die het land kent. 'Gaandeweg heeft elke etno-politieke kracht in het land moeten beslissen of het aan de kant van de saf of de rsf staat', analyseerdeLe Monde diplomatique. Beide kanten gingen zich daarbij te buiten aan geweld tegen burgers, met de rsf opnieuw in de meest lugubere rol. Er zijn bewijzen van vreselijke misdaden, en in veertien van Soedans achttien provincies is geweld gemeld.
Veel buurlanden zaten niet te wachten op oorlog in Soedan, maar hoewel zij die niet aanstaken, wakkerden ze de vlammen wel aan. Een opvallende rol is er voor de Verenigde Arabische Emiraten, die de rsf op grote schaal van wapens voorzien. Ook Rusland steunt de rsf, net als de Libische krijgsheer Haftar. Het 'regeringsleger' saf wordt onder meer gesteund door Egypte, Saoedi-Arabië, Iran en (indirect) de VS.
Dit zijn geopolitiek gezien vreemde rijtjes, waarin gezworen vijanden dezelfde kant steunen. Dat komt door het opportunistische karakter van de buitenlandse steun. Saoedi-Arabië steunt bijvoorbeeld niet alleen de saf, maar ook de rsf, terwijl rsf-bondgenoot Rusland ook de saf steunt. Dat levert soms bizarre situaties op. Zo zijn er anekdotes over Oekraïense instructeurs die de saf kwamen helpen (waarmee ze Russische machtsuitbreiding in Afrika wilden tegengaan), om vervolgens zij aan zij te staan met Russische instructeurs.
De vreemde mengelmoes van buitenlandse inmenging is een gevolg van het feit dat alle landen heel specifieke belangen nastreven. De Emiraten willen voedselveiligheid, daarom willen ze een nieuwe haven aanleggen in Soedan, eentje die de rsf heeft toegezegd. Ook Rusland wil een haven, voor zijn marine, maar wil bovenal (illegaal) handelen in goud. Saoedi-Arabië is Soedans grootste handelspartner en wil vooral invloed - wie er ook wint. Ethiopië idem dito. Egypte wil greep houden op Soedans plannen met de Nijl en wil voorkomen dat er een democratie aan zijn zuidgrens komt. Iran ziet een kans om zijn regionale invloed uit te breiden. De VS willen de scheepvaartroute via het Suezkanaal beschermen en Russische invloed tegengaan. Het is een sombere illustratie van de nieuwe mondiale wanorde dat deze partijen, die stuk voor stuk te winnen hebben bij stabiliteit in Soedan, via druk op de strijdende generaals geen orde weten te organiseren. Ook niet nu zich de contouren aftekenen van een hongersnood.
Onder meer een rapport in februarivan onderzoeksinstituut Clingendael kwam met scenario's van de komende hongersnood. Op basis van zo veel mogelijk data over verwachte voedselproductie en zo veel mogelijk kennis over de oorlog, interne migratie en middelen van Soedanezen om zichzelf te redden, kwam het rapport met drie scenario's: een optimistisch, pessimistisch en middenscenario. De mildste variant ging uit van tweehonderdduizend doden door honger, de ergste van een miljoen, met 25 miljoen mensen in voedselonzekerheid. Beschikbare cijfers suggereren dat inmiddels door het mildste scenario een streep kan.
'Mijn hoop in februari was dat de aanwijzingen dat er zoiets rampzaligs zou kunnen gebeuren als in Ethiopië in de jaren tachtig ervoor zouden zorgen genoeg dat we niet gingen wachten op de beelden van stervende kinderen', zegt Anette Hoffmann, auteur van het rapport, vanuit Noorwegen. 'We hebben de wetenschap en kennis om daar niet op te hoeven wachten. Maar het liep anders.'
De afgelopen maanden gaven internationale organisaties steeds meer waarschuwingen af over de humanitaire situatie in Soedan. Begin augustus volgde ook de officiële kwalificatie die in theorie automatisch een internationale respons zou moeten oproepen: de vaststelling dat er hongersnood heerst. Die bleef beperkt tot één vluchtelingenkamp, waar zo'n driehonderdduizend mensen verblijven. Alsnog verzetten Soedan en regeringsleger saf zich met hand en tand tegen deze vaststelling. De Soedanese ambassadeur bij de VN dreigde met een 'bijbels Armageddon' als de VN een hongersnood zouden uitroepen.
Dan zou Soedan namelijk verplicht worden om zijn grenzen te openen voor humanitaire hulp. En op dit moment verhindert de saf dat via Port Sudan (dat aan de Rode Zee ligt) hulp naar oorlogsgebied wordt gebracht en werkt het regeringsleger ook hulp via Soedans westgrens zo veel mogelijk tegen, deels omdat de saf vreest dat onder het mom van hulp wapens naar de rsf worden gesmokkeld (er zijn vermoedens dat de Emiraten dat hebben gedaan). 'De regering ziet dan zo'n hele film voor zich van buitenlandse interventie en kolonnes trucks die de andere partij komen versterken', zegt Anette Hoffmann, verwijzend naar het beeld dat bleef hangen van Soedans vorige burgeroorlog, die ertoe leidde dat Zuid-Soedan zich in 2011 afscheidde.
Een andere reden is dat de saf opzettelijk voedseltekorten wil veroorzaken in gebieden die de rsf controleert. En hetzelfde gebeurt andersom: de rsf die honger aanwakkert in gebieden waar de saf of andere strijdgroepen controle hebben. De zich ontvouwende hongersnood is daarom niet het resultaat van droogte of misoogst, maar het is ook geen bijkomend effect van geweld. Hij is doelbewust veroorzaakt.
Soedan-experts hameren vooral op dit aspect van de oorlog. 'Voor mij is het belangrijkste dat we het publiek niet de indruk geven dat dit weer zo'n enorme Afrikaanse crisis is waar we niets aan kunnen doen', zegt Hoffmann. 'Wat er nu in Soedan gebeurt is geen overmacht. Het is iets wat niet zou hoeven gebeuren.' De generaals hebben zich immers opportunistisch genoeg betoond om ook weer te kunnen stoppen met hun oorlog als er genoeg druk op ze staat. Dan moeten andere landen die druk wel zetten, eventueel op landen die de oorlog blijven voeden - met name de Verenigde Arabische Emiraten.
Dat klinkt misschien onmogelijk anno 2024. Maar juist het cynische karakter van de Soedanese oorlog biedt daarvoor kansen, denkt Hoffmann. 'Alle landen die zich in Soedans oorlog mengen, proberen goede contacten te houden met beide partijen', zegt ze. 'Allemaal hebben ze zich zeer opportunistisch getoond. Het is niet zo dat zij willen dat een van de twee wint. Elk land wil dat wie er ook maar de oorlog wint, hun vriend is.' Dat geeft inderdaad een mogelijk positief scenario voor de toekomst. Maar de voortekenen zijn niet hoopvol.
Veel buurlanden zaten niet te wachten op oorlog, maar wakkerden de vlammen wel aan