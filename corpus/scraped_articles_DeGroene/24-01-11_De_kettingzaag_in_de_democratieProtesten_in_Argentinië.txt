De kettingzaag in de democratie Protesten in Argentinië

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
11 januari 2024
De nieuwe president van Argentinië, Javier Milei, wil het land verlossen van 'honderd jaar collectivisme', dat volgens hem schuldig is aan de misère van miljoenen Argentijnen. Op weg naar een kapitalistische heilstaat kortwiekt de libertariër overheid én democratie.
In een café in het centrumvan Buenos Aires kijkt Olivia Ruiz (68) bezorgd naar de tv. Ze ziet hoe de eerste demonstranten uit de arme buitenwijken met de trein aankomen in de hoofdstad. Terwijl ze uitstappen, galmt door de stationshal de waarschuwing van de regering: 'Wie het verkeer blokkeert, krijgt geen uitkering.' Op de schermen van de perrons verschijnt dezelfde tekst. Het zijn taferelen die de ex-vakbondsvrouw herinneren aan de donkerste bladzijden van de Argentijnse geschiedenis. 'Ik hoop dat er geen doden vallen', zegt Ruiz somber.
Journalisten en politici gooiden in aanloop naar de demonstratie namelijk flink wat olie op het vuur. De conservatieve tv-zender La Nacion+ legde enthousiast het nieuwe protocol uit met behulp van Playmobil. En een oud-partijgenoot van de nieuwe president Javier Milei wenste de demonstranten zelfs 'het cachot of de kogel' toe. Ze vertolken het sentiment van de Argentijnen die genoeg hebben van de protesten die regelmatig de stad platleggen, ten koste van de 'hardwerkende Argentijn', zoals de president zijn achterban noemt.
Ook Ruiz gaat vandaag de straat op, om haar aow te verdedigen. Milei devalueerde namelijk bij zijn aantreden direct de overgewaardeerde Argentijnse peso met 54 procent. Dat raakt de koopkracht van de 5,5 miljoen aow'ers, waarvan twee derde het moet doen met omgerekend honderd euro per maand. Bovendien liet de regering de koppeling tussen de aow en de loonontwikkeling los. 'Alles waar we voor gevochten hebben, staat nu op het spel', verzucht de gepensioneerde.
Plan Kettingzaag, zo noemen vriend en vijand de hervormingen die Milei tijdens zijn wittebroodsweken wil doorvoeren. Via een zogenaamd 'urgent en noodzakelijk decreet' schafte hij al 366 wetten af. Bovendien wil hij via een speciale omnibuswet minstens twee jaar grotendeels zonder het Congres regeren. Om straatprotesten tegen impopulaire maatregelen te ontmoedigen, lanceerde hij zelfs een omstreden protocol dat het blokkeren van wegen strafbaar maakt.
Daar laten deze demonstranten zich echter niet door ontmoedigen. Eind december gaat links Argentinië traditiegetrouw de straat op, samen met de organisaties voor werklozen. Samen herdenken ze de 39 doden die vielen door het politiegeweld tijdens de politieke en economische crisis die het land in 2001 aan de rand van de afgrond bracht. Toen kondigde de president de staat van beleg af. Met Javier Milei aan de macht zien ze de bui opnieuw hangen.
Héctor (63) en Susana (46) protesteren voorlopig geheel volgens de nieuwe regels op de stoep. De twee werklozen houden een spandoek vast met de tekst 'Hoeveel ongelijkheid kan een democratie aan?' Ze zijn lid van Polo Obrero, een van de sociale organisaties die medieert tussen de overheid en de ruim 1,3 miljoen werklozen die een uitkering van omgerekend zeventig euro per maand krijgen, ongeveer de helft van het minimumloon.
De regering beweert dat deze organisaties 'hun' uitkeringsgerechtigden dwingen om geld af te staan en te demonstreren. 'Dat isfake news',reageren Héctor en Susana gepikeerd. Ze willen Plan Kettingzaag tegenhouden 'voor het te laat is', waarschuwt Héctor. 'We staan hier namelijk ook voor de docenten, ambtenaren en zélfs voor de politie die ons onderdrukt', vult Susana aan. Tijdens het gesprek zoemen de politiedrones die opnames maken van de manifestatie. Met gezichtsherkenningssoftware zullen de deelnemers worden geïdentificeerd, beloofde de regering eerder.
Ondertussen is het aantal demonstranten gegroeid tot een paar duizend, waardoor steeds meer mensen toch de straat op gaan. Gendarmes duwen de demonstranten met hun schilden weer de stoep op. Ironisch genoeg zijn het nu vooral de veiligheidsdiensten, die massaal aanwezig zijn, die de straat blokkeren. Terwijl de colonne zich naar het historische Plaza de Mayo beweegt, breken kleine opstootjes uit. Traangas en wapenstok worden niet geschuwd. Ook Héctor wordt opgepakt, vanwege het negeren van een politiebevel.
Eenmaal op het plein luistert Daniela naar een toespraak tegen Plan Kettingzaag. De 39-jarige ambtenaar betreurt de aanpak van Milei. 'Ze hebben ons uit de wijken gehaald en we mogen nu alleen administratieve taken uitvoeren op het ministerie.' Ze is vrijwilliger bij MTR Votamos Luchar, een van de sociale organisaties die de regering in het vizier heeft. Volgens haar kan de overheid nog niet zonder hen. 'In veel landen zijn tussenpersonen nodig om kwetsbare mensen te bereiken. Met écht universele uitkeringen zou dat niet nodig zijn, maar zover zijn we hier nog niet.'
Tijdens de persconferentie toont minister van Veiligheid Patricia Bullrich zich tevreden over de magere opkomst. 'De demonstranten die er normaal met de haren bijgesleept werden, bleven vandaag thuis.' Trots benoemt ze de tienduizend belletjes naar een speciaal noodnummer. Daar konden uitkeringsgerechtigden het melden als ze gedwongen werden om te demonstreren. Bij doorvragen blijkt dat er slechts één echte aangifte is gedaan. Over de kosten van de enorme politie-inzet maakt de regering zich evenmin zorgen. Die zal worden verhaald op veertien sociale organisaties. Dat lang niet al die organisaties meededen aan het protest, lijkt zelfs de minister niet te weten.
Juristen, advocaten en vakbondenslaan ondertussen alarm. 'We zijn niet in oorlog en degenen die protesteren zijn geen staatsvijanden. Demonstreren is een recht dat we allemaal altijd nodig hebben, vooral in tijden van economische crisis', tweet jurist Roberto Gargarella. Ook de Argentijnse mensenrechtenorganisatie cels dient samen met zeventienhonderd organisaties, waaronder de Dwaze Moeders, een klacht in over het protocol bij de Verenigde Naties en de Organisatie van Amerikaanse Staten.
Nog dezelfde avond presenteert Milei zijn megadecreet dat de economie grondig dereguleert: maximumprijzen worden opgeheven, ontslagvergoedingen beperkt, huurbescherming wordt ontmanteld en het stakingsrecht ingeperkt. Ook de privatisering van circa veertig staatsbedrijven wordt voorbereid.
Direct na de videoboodschap klinkt vanaf de balkons in Buenos Aires gerammel op potten en pannen. Het is decacerolazo,een typisch Zuid-Amerikaans lawaaiprotest. Dat slaat over naar de straat: duizenden inwoners trekken over de avenues van de metropool naar het Congresgebouw. Dat het half elf 's avonds is, deert niemand. De nood is hoog, want het decreet treedt zo goed als onmiddellijk in werking. Alleen als beide Kamers op termijn het decreet wegstemmen, worden alle maatregelen teruggedraaid. Dat gebeurde nog nooit sinds de invoering van het instrument in 1994. Het vertrouwen in de politici is laag, blijkt uit een spandoek dat aan het hek van het gebouw wordt vastgemaakt: 'Milei Vastgoed: Congres Te Koop'.
De weinige politie laat de demonstranten begaan. Het zijn geschoolde arbeiders, ambtenaren en studenten uit de middenklasse. Die zijn niet te intimideren met het afpakken van een uitkering. Ze zingen het volkslied, of scanderen 'Het vaderland is niet te koop'. Zo ook Richard (30). Hij is bang dat staatsbedrijven zoals de luchtvaartmaatschappij en de energiemaatschappij worden verkocht en de nationale industrie zal worden weggevaagd. 'Onze bedrijven kunnen die buitenlandse concurrentie niet aan', klaagt Richard, die zelf in de privé-sector werkt.
Even verderop slaan Nicolás (37) en Cynthia (31) op hun pannen. Het stel vreest dat het afschaffen van de huurwet hun woning onbetaalbaar maakt. 'Milei pakt onze rechten af', roept Nicolás. Cynthia, advocaat van beroep, valt hem bij: 'Bovendien is het onwettig.'
Grondwetspecialisten geven de demonstranten gelijk, net als jurist Andrés Gil Domínguez. Die noemt het omstreden megadecreet in een nieuwsprogramma 'een duidelijke poging van Milei om zich macht toe te eigenen'. Volgens de advocaat bestaat de noodsituatie waar de president het decreet op beroept helemaal niet. Hij waarschuwt dat het machtsmisbruik zelfs kan worden gezien als landverraad, en diende een aanklacht in.
Er zijn inmiddels 46 bezwaarschriften tegen het megadecreet ingediend bij verschillende rechtbanken. De machtige vakcentrale cgt boekte bij de Arbeidsrechtbank vorige week een voorlopige overwinning: het gespecialiseerde tribunaal besloot alle artikelen uit het decreet die werknemersrechten aantasten, voorlopig te schorsen. 'Het tribunaal houdt er rekening mee dat het decreet mogelijk onherstelbare schade aanbrengt aan werknemersrechten en zelfs de grondwet kan schenden', legt juridisch verslaggever Sol Rodríguez Garnica (34) uit. 'Daarom wil het de tijd nemen om die specifieke artikelen te bestuderen. Werknemers kunnen voorlopig opgelucht ademhalen.'
Voor minister Bullrich is het vonnis onverteerbaar. Op de nationale televisie trekt ze openlijk de kunde en onafhankelijkheid van de rechtbank in twijfel: 'In mijn tijd als minister van Arbeid waren alle vonnissen ook altijd in het voordeel van vakbondsbonzen. Zaken worden bij dat tribunaal niet objectief bestudeerd.'
Rodríguez Garnica vindt die beschuldiging ongegrond, maar vertelt dat het tribunaal een duidelijke visie heeft. 'Als je hun vonnissen leest, dan zie je dat ze altijd rekening houden met de ongelijke machtsverhouding tussen werkgever en werknemer. Maar dat betekent natuurlijk niet dat de werknemer altijd gelijk krijgt.'
De journaliste herkent in de klacht van de minister het bij sommige politici en werkgevers populaire idee dat er flink misbruik wordt gemaakt van het arbeidsrecht. 'Maar echt niemand wordt miljonair van het aanspannen van een zaak, hoor', verzekert ze.
Rodríguez Garnica verwacht dat de regering deze én de overige zaken tegen het decreet naar een andere rechtbank wil verhuizen, in de hoop op een gunstig vonnis. 'Waarschijnlijk eindigt de juridische strijd bij het hooggerechtshof. Daar lijkt de uitkomst hoogst onzeker.'
Er staat dan ook veel op het spel voor de bonden. Naast de werknemersbescherming heeft de regering ook hun financiering in het vizier: ze wil af van het Argentijnse 'vakbondstientje', dat ook niet-leden verplicht om een bijdrage te leveren aan de bonden. En dus oefenen de bonden niet alleen druk uit op justitie, maar ook op het Congres. Ze hebben een landelijke staking aangekondigd voor 24 januari. De snelste ooit tegen een nieuwe regering in het Zuid-Amerikaanse land. Ze hopen zo niet alleen het land, maar vooral de kettingzaag van Milei stil te leggen.
Milei wordt vaak vergelekenmet de oudpresident van Brazilië, Jair Bolsonaro, en zijn
Amerikaanse evenknie, Donald Trump. Maar meer dan deze rechtse populisten is de Argentijn een vrijemarktfundamentalist. Hij meent het antwoord te hebben op de peronistische regeringen die sinds 2003 de scepter zwaaiden, nadat een economische crisis meer dan de helft van de Argentijnen in de armoede had geduwd. 'Waar een behoefte is, ontstaat een recht', leek het motto van opeenvolgende presidenten die regeerden in de geest van grondlegger Juan Domingo Perón (president van 1946-1955 en van 1973-1974).
De peronisten introduceerden maximumprijzen voor basisproducten, nutsvoorzieningen werden gesubsidieerd, strategische ondernemingen genationaliseerd en bedrijven beschermd tegen buitenlandse concurrentie. Die herverdeling had aanvankelijk succes, maar sinds 2011 haperde de structurele groei en werd geld bijgedrukt om de oplopende kosten van de welvaartsstaat te dekken. De enige centrum-rechtse regering (2015-2019) zadelde het land daarnaast op met een miljardenschuld. Rond de presidentsverkiezingen van november leefde ruim veertig procent van de Argentijnen in armoede en was de jaarlijkse inflatie opgelopen tot 160 procent. Met zoveel misère leek een stem op libertariër Milei een beperkt risico. Die beloofde immers dat vooral de politieke kaste voor de hervormingen zou opdraaien.
Econoom Lucas Llach (50), voormalig vicepresident van de Centrale Bank (2015-2018), schreef mee aan de plannen. Die bestaan volgens hem uit een strikte begrotingsdiscipline en hervormingen die voor 'kapitalisme mét concurrentie' moeten zorgen. Daarvoor moet volgens de econoom flink in regelgeving worden gesnoeid, die het gevolg is van handjeklap tussen de overheid, bedrijven en vakbonden, voor wie de Argentijnse consument een makkelijke prooi was.
De bestaande wetgeving kende volgens Llach veel perverse prikkels. 'Neem nou de huurwet, die beschermde zogenaamd de huurder, maar de voorwaarden waren zo ongunstig voor verhuurders dat er nog amper woningen werden aangeboden.'
Markten moeten worden opengebroken. Zo moet de nationale luchtvaartmaatschappij met buitenlandse maatschappijen gaan concurreren op binnenlandse vluchten. Daarbij mag voortaan zelfs buitenlands personeel worden ingezet, wat tot nu toe strikt verboden was. Het moet de consument meer keuze en lagere tarieven opleveren.
Maar nu al voelen de Argentijnende deregulering in de portemonnee. De door de overheid kunstmatig laag gehouden prijzen schieten omhoog: sinds het decreet verhoogden de private zorgverzekeraars gezamenlijk hun tarieven met veertig procent. In februari volgt nog een verhoging van dertig procent. Ook de brandstofprijs werd vrijgegeven, waardoor een liter benzine nu het dubbele kost vergeleken met een maand geleden. Het zorgde vlak voor de prijsverhoging voor ellenlange rijen bij de tankstations. In de supermarkten is het een stuk rustiger: het vullen van een winkelmandje is in december maar liefst 35 procent duurder geworden. De prijsontwikkeling is de achilleshiel van president Milei, want veel Argentijnen stemden óók op hem om de inflatie te temmen en op termijn de koopkracht te herstellen.
Om de Argentijnse gezinnen te steunen, wordt de kinderbijslag verdubbeld naar 35 euro. Ook de tegemoetkoming voor boodschappen die de armste gezinnen ontvangen, wordt verhoogd tot 45 à 90 euro per maand, afhankelijk van de gezinsgrootte. En aow'ers zoals Ruiz is sinds de protesten een 'bonus' van omgerekend vijftig euro toegezegd. Als de inflatie niet afneemt, verdampt deze steun echter binnen enkele maanden. Niet alleen het geld, maar ook het geduld lijkt op te raken. Slechts een derde van de kiezers is bereid om Milei vier jaar de tijd te geven om resultaat te boeken, blijkt uit recent opinieonderzoek.
Daarom probeert de regering zelf het goede voorbeeld te geven. Het aantal ministeries werd gehalveerd, zevenduizend ambtenaren werden ontslagen, publieke werken stilgelegd. Zelfs de catering van het presidentieel paleis moest eraan geloven: wie een croissantje of tosti wil, koopt dat voortaan zelf maar. Het blijven druppels op een gloeiende plaat.
Dat Milei op korte termijn succes nodig heeft, snappen ook voorstanders van de hervormingen. Maar ook daar zijn twijfels te horen over het megadecreet als instrument.
Martín Tetaz, die namens de centrumpartij ucr in het parlement zetelt, vreest dat het een precedent schept. 'Als links de volgende verkiezingen wint, zeg dan maar dag tegen het kapitalisme en het eigendomsrecht.'
Volgens partijgenoot Llach zijn de instituties echter zo zwak dat de methode niet zoveel uitmaakt. 'Of de regels nu in steen zijn gebeiteld of in het zand zijn geschreven. Ze zijn slechts houdbaar zolang ze werken.'
De alles-of-niets-strategie van Javier Milei lijkt ingegeven door zijn politieke zwakte. Hij won dan wel de presidentsverkiezingen met ruim 56 procent van de stemmen, maar zijn partij, La Libertad Avanza, heeft slechts vijftien procent van de zetels in het Lagerhuis en krap tien procent van de plekken in de Senaat. Liever ontloopt de president wat hij zelf de 'politieke kaste' noemt. 'Degenen die zo van discussie houden en iedere komma willen bespreken, omdat ze op zoek zijn naar steekpenningen', flapte Milei er recentelijk nog uit.
Waar nodig hoopt hij op gedoogsteun van (centrum-)rechts, maar die is onzeker. Daarom heeft Milei beide Kamers teruggeroepen van zomerreces. Via een omnibuswet wil de president de noodtoestand uitroepen en vraagt hij verregaande bevoegdheden om minstens twee jaar zonder het Congres te kunnen beslissen op het gebied van onder meer defensie, gezondheidszorg, financiën en andere onderwerpen waarover niet per decreet mag worden besloten.
Als het Congres toch blijft dwarsliggen, dreigt Milei zelf een raadgevend referendum te houden over zijn hervormingen, gesterkt door een vermeende zwijgende meerderheid. Het is echter de vraag of die bestaat. De recentste peiling toont dat slechts 41 procent voor het megadecreet zou stemmen. Terwijl op chatgroepen van WhatsApp wordt opgeroepen tot nieuwe straatprotesten, lijkt het paradijs dat Milei beloofde aan de hardwerkende Argentijn voorlopig nog ver weg.
Via een zogenaamd 'urgent en noodzakelijk decreet' schafte Javier Milei al 366 wetten af