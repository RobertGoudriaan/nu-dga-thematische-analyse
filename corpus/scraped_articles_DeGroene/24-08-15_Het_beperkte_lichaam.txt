Het beperkte lichaam

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
15 augustus 2024
Heerlijk, die solidariteit met andere vrouwen,broodnodig ook, zeker wanneer je moeder wordt. Maria ziet een andere jonge moeder en legt haar hand op haar bovenarm, tegelijkertijd 'mijn eigen bovenarm dus'. Vrouwen van vroeger, nu en de toekomst: ze delen iets. Later staat ze zich zelfs een sentimentele gedachte toe over 'wat vrouwen wereldwijd samen dragen'.
En toch. Dat geneuzel van andere vrouwen over wel of geen kind krijgen: 'verschrikkelijk saai'. En hoe solidair voel je je nog als die ene vreselijke vraag je bekruipt: wat als ik eigenlijk mijn moeder ben? Daarover gaatDe dragers,het romandebuut van Daan Borrel. Hoe elke vrouw het dragen, baren en het moederschap opnieuw moet uitvinden, tegelijkertijd getroost door de vrouwen die haar voor zijn gegaan, maar ook door ze beklemd. Niets maakt zo claustrofobisch als een moeder die alles beter weet, wat voor jas je aan moet, dat je je dode punten moet laten bijknippen en je oogleden laten ophijsen, dat je moet bevallen in warm water. 'Houd je mond, mam.' En toch zijn ze onvermijdelijk. Moederfiguren zijn een onstuitbare kracht, ze dringen zich aan je op wanneer je zelfstandig wil zijn, of ze verschijnen wanneer je ze nodig hebt. Of ze nou biologisch aan je verbonden zijn of niet.
Maria is net moeder geworden in 1996. Ze is advocaat en raakt betrokken bij een medische tuchtzaak: een jonge vrouw is tijdens de bevalling gestorven door nalatigheid van de gynaecoloog. Nalatigheid - als het niet regelrecht racisme was.
Sanae is net moeder geworden in 2023 en wordt daardoor met het verleden geconfronteerd: haar tante die in het kraambed stierf, haar moeder die twee kinderen tegelijk moest opvoeden.
Vita is zwanger in 2035 en zal het kind niet 'houden', het is voor een bevriend homostel. Door een reeks klimaatrampen is de sfeer in Nederland inmiddels omgeslagen en zitten mensen niet meer te wachten op kinderen. Op de voordeur is 'STOP MET VOORTPLANTEN' geklad door activisten die 'baringstoppers' worden genoemd.
Borrel laat zien hoe de ongebonden geest steeds teruggefloten wordt door het beperkte lichaam. Je kunt wel willen, maar het lichaam staat het niet toe, het gehavende, vermoeide, lekkende lichaam. Is dat wat deze vrouwen bindt?
Baren is een juk dat maar een deel van de mensen gegeven is, en daarmee is de kous af. Het is de vraag of Vita, die toch de volgende generatie vertegenwoordigt, daar nog iets aan zal kunnen veranderen met haar hoogdravende ideeën over 'de revolutie waardoor de baarmoeder eindelijk vrij is niet meer in dienst van de heteronormatieve familie of de staat maar barend voor wie zij zelf wil'. Tja, zij hoeft geen moeder te worden als ze dat niet wil, ze hoeft niet eens vrouw te zijn, ze kan ouderschap en dragerschap van elkaar scheiden. Maar de bevalling die dreigt als onweer tijdens de slotscène, daar zal ze doorheen moeten, net als Maria en Sanae.
En daar komt weer die dubbele troost en beklemming: iedere vrouw die ooit heeft gebaard heeft dit meegemaakt. Maar dus ook: niemand zal eraan ontkomen, ook niet de vrouwen die zo vrijgevochten zijn. Sanae heeft haar eigen rijschool, ze heeft het verder geschopt dan haar moeder ooit kon. Telt dat dan voor niets? Vita heeft zich aan de heteronormatieve dwangbuis ontworsteld. Telt dat dan voor niets? Maria is advocaat. Telt dat dan voor niets? Wat een vernedering om dan op kantoor haar pijnlijke melktieten in een kolfapparaat te moeten hangen, om in de rechtszaal opnieuw geconfronteerd te worden met haar vrouwelijkheid, in de vorm van een onderbroek vol bloed. Daan Borrel heeft een vaste hand als ze schrijft over het lijfelijke, het tastbare. In het mooiste stuk gaat Sanae met haar moeder naar een hamam, waar zeep en warme steen op huid, warm en koud water voelbaar zijn voor de lezer. Ook heeft Borrel de drie vertellers herkenbare stemmen gegeven: Maria de zwaarmoedige doch nuchtere Nederlandse ('het lijkt wel alsof ik tegenwoordig de hele dag stront ruik'), Sanae de overactieve spraakwaterval met schietgebedjes tussendoor ('ondertussen smeek ik dat mijn lieve baby in sha Allah even lekker slaapt onderweg'), Vita in een losgezongen taal zonder interpunctie, met Engels doorspekt ('hoe horrible wil je het hebben kleine vriendin').
De dragersheb ik met plezier gelezen om die drie vrouwen en wie ze zijn, hun onverwachte kracht ondanks hun kleinburgerlijkheden, hun beperkingen, hun koppigheden. Uit de vertelstemmen spreekt zelfvertrouwen van de schrijfster, zoals ze zich ook met verve waagt aan een verhaal dat zich over vier decennia uitstrekt. Een gebrek aan zelfvertrouwen bespeur ik in de taalexperimenten: dialogen die aan verschillende kanten van de bladzijde zijn uitgelijnd of regels die als poëzie onder elkaar zijn gezet. De tekst was al genoeg.
Ook dacht ik af en toe: je moet er tegen kunnen, al die details over lichamen en littekens en afscheiding en misselijkheid. Ik heb besloten dat ik ertegen kan. Sowieso is een sterke maag een pre in boekenland de afgelopen tijd, het lichaam isback in a big way. Waar de meeste mannelijke personages alleen door ziekte, ouderdom of verwonding hun lichaam in gedwongen werden, zijn deze vrouwelijke personages in de kracht van hun leven onherroepelijk een lichaam.'Unfucking-fortunatelyvriendin.'
Steeds wordt de geest teruggefloten door het lichaam
Erik Smits / Lumen | Daan Borrel waagt zich met verve aan een verhaal dat zich over vier decennia uitstrekt  DAAN BORREL De dragers De Bezige Bij, 256 blz.