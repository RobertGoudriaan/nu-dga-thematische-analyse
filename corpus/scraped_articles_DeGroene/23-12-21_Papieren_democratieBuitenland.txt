Papieren democratie Buitenland

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
21 december 2023
De uitbreiding van de Europese Unie staat boven aan het takenlijstje van de volgende Europese Commissie. Al helemaal sinds vorige week 26 lidstaten 'unaniem' - Hongarije was even uit de vergaderruimte gestapt - instemden met het starten van de onderhandelingen over toetreding van Oekraïne en Moldavië. Er heerste een jubelsfeer. Maar het zware werk moet nog beginnen.
Want zelfs als het lukt de corruptie in deze aspirant EU-landen onder controle te krijgen, is het zaak dat zo te houden wanneer ná de toetreding de EU-fondsen beginnen te stromen. Toen na de eeuwwisseling landen als Hongarije, Roemenië en Bulgarije lid werden van de Europese Unie, waren de rechtsstaat en democratie immers voor de gelegenheid ook mooi opgepoetst, om gauw te vervallen in het om- en opkopen van media door machthebbers voor persoonlijke doeleinden en alomtegenwoordige vriendjespolitiek - op kosten van de Europese belastingbetaler. Het goede nieuws is dat hieraan inmiddels paal en perk gesteld kan worden, dankzij de stok achter de deur die Brussel deze Commissieperiode heeft doorgevoerd: het rechtsstaatmechanisme. De Europese Commissie kan nu subsidies aan een land onthouden als het sjoemelt met rechtsstatelijke standaarden. Hongarije's regeringsleider Viktor Orbán heeft zodoende al met lede ogen moeten aanzien hoe tientallen miljarden euro's aan EU-fondsen werden bevroren, om uiteindelijk eieren voor zijn geld te kiezen en schoorvoetend enkele van zijn meest dictatoriale initiatieven terug te draaien.
Daarmee is de EU er nog niet. Nieuwe arbeidsmigratie, het opheffen van handelsbarrières en het toelaten van meer landen tot de toch al stroperige Europese besluitvormingsprocessen gaan hand in hand met een waaier aan uitdagingen. Hoewel er in de afgelopen jaren heel wat in het werk gesteld is om de grootste problemen het hoofd te bieden, zijn er geen garanties dat de uitbuiting van arbeidsmigranten, het van de kaart vegen van lokale ondernemers door westerse multinationals en chantage met veto's binnen de Europese Raad verder tot het verleden zullen behoren.
En dan is er nog het wezenlijke vraagstuk waar de Europese Unie als geheel geen antwoord op heeft: de enorme afstand tussen het Europese bestuur en de burger. Naarmate de Europese Unie zich uitbreidt, zowel in aantal landen als in aantal taken, worden de groeipijnen voelbaarder. Immers, wat is de legitimiteit van een machtsbolwerk waarvan bijna niemand begrijpt wat er speelt, of hoe je daar als burger invloed op kunt uitoefenen? Zelfs aan plannen die met de beste intenties doorgevoerd worden, kleeft dan een onaangenaam ondemocratisch geurtje.
De gelauwerde politicoloog Yascha Mounk onderzocht in zijn boekThe People vs. Democracy(2018)  de wereldwijde staat van de liberale democratie: een maatschappij waarin zowel grondrechten worden gerespecteerd als dat er oor is voor de wensen van de meerderheid van de bevolking. Hij laat zien dat we in het Westen weliswaar de mond vol hebben van landen die tornen aan de rechtsstaat, maar dat er te weinig oog is voor de schadelijke effecten van een samenleving waar democratie eigenlijk vooral op papier bestaat.
In dat kader haalt Mounk de Europese Commissie aan ('een organisatie van beroepsbureaucraten') als het product van 'verkiezingen die worden gekenmerkt door een belabberde opkomst en die door een groot deel van de kiezers [vooral] worden beschouwd als een kans om te protesteren tegen onpopulaire nationale overheden'. De gevolgen laten zich raden: kiezers weten zich steeds verder vervreemd van de politiek en zoeken hun heil bij extremen.
De macht om dit te veranderen ligt bij Europa's opperbureaucraat Ursula von der Leyen. De voorzitter van de Europese Commissie kan er trots op zijn dat ze zich de afgelopen viereneenhalf jaar heeft ontpopt tot een aanpakker, iemand die de Europese Unie op de voorgrond heeft geplaatst toen veel nationale leiders met de handen in het haar zaten: met de covidepidemie, de Russische inval in Oekraïne en met de energiecrisis die daaruit voortkwam. Maar rekenschap afleggen, de betrokkenheid van de burger vergroten of ethische standaarden versterken: daar is bitter weinig van terechtgekomen.
Je kunt je huis niet blijven uitbreiden zonder degelijke fundering. Op het takenlijstje van de volgende Commissie hoort daarom naast uitbreiding óók democratische versterking als topprioriteit. Of de rekening wordt duur betaald.
De burger betrekken bij de EU, daar komt weinig van terecht