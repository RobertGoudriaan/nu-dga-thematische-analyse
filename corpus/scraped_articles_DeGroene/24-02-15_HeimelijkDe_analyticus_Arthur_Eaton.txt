Heimelijk De analyticus Arthur Eaton

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
15 februari 2024
Iedere twee weken beantwoordt psycholoog en filosoof Arthur Eaton een levensvraag van een lezer. Deze week: wat betekenen mijn angstige dromen?
Beste J.,
Er klopt iets niet. Heel erg niet. De kamer is vervormd. Veel groter dan normaal en op een vreemde manier uitgerekt. En die oude ventilator aan het plafond, hing die er nou altijd al? Waarom draait het ding zo verdomd langzaam? En wat doen al die mensen hier eigenlijk? Wat doe ík hier? En dan word je wakker; je hemd plakt aan je bovenlijf.
Het spijt me om te horen over je angstige dromen. Er komen meteen allerlei vragen bij me op, zoals, niet in de laatste plaats: waar zouden ze over gaan? Maar mijn ervaring met zulke dromen is ook dat ze lang niet altijd 'ergens over gaan', en dat ze vaak meer een soort sfeer oproepen. Een akelig gevoel misschien. Misschien is dat bij jou ook zo.
Freud zag dromen als versleutelde berichten uit ons onbewuste, en hij dacht dat we hun verborgen betekenis door analyse konden ontcijferen. Tegenwoordig gaan de meeste analytici ervan uit dat er niet één vaststaande betekenis van een droom bestaat. Een droom is een betekenisvolle boodschap van jezelf aan jezelf, dat nog steeds, maar de metafoor is anders: dromen zijn geen raadsels die opgelost moeten worden, eerder gedichten die verschillende gevoelens en gedachten oproepen.
De Franse psychoanalyticus Jean-Bertrand Pontalis schreef ooit: 'Dromen zijn gedachten die niet weten dat ze gedacht worden.' Daarom zijn ze nog altijd zo belangrijk voor analytici: dromen zijn het mooiste bewijs dat er versies van onszelf in onszelf zitten die zich buiten ons bewustzijn om bewegen. Dromen kunnen je verrassen: ze kunnen je iets vertellen over jezelf dat je nog niet wist, en vragen oproepen als: verlang ik dat echt? Ben ik daar echt bang voor? De keerzijde daarvan is dat ze je ook kunnen klemzetten in gevoelens waarvan je niet wist of wilde dat je ze had. En daar loop jij nu tegenaan, volgens mij.
Omdat ik verder niks weet over de inhoud van je dromen, kan ik alleen iets zeggen over de vorm. Zonder jouw associaties bij je dromen blijven alle duidingen van mijn kant sowieso een beetje koffiedik kijken, maar ik wil je wel graag op weg helpen, dus laten we het maar proberen.
Wat opvalt is natuurlijk dat vastzitten; dat ergens in klem zitten. Je zou jezelf de vraag kunnen stellen of dat betrekking heeft op iets in je leven. Zit je inderdaad ergens in vast? Lukt het je niet om je ergens uit los te maken? Het andere wat opvalt is je gebruik van dat woordunheimisch. Heeft het misschien iets met thuis te maken? Of is er iets anders 'heimelijks' aan de hand? Dat zijn zomaar een paar associaties die bij me opkomen. Verder herken ik heel erg wat je beschrijft: dat gevoelens uit de nacht soms doorsijpelen in de dag. Daar is vaak geen kop koffie, hoe sterk ook, tegen opgewassen.
Ondanks de nare gevoelens die ze oproepen zou ik proberen om geïnteresseerd te blijven in je dromen. Ze horen nu eenmaal bij je. Het maakt uit hoe we onze binnenwereld benaderen: zijn we er bang voor, of onverschillig over, of nieuwsgierig naar? Angst voor dromen is bijna altijd een angst voor datgene in ons wat zich aan onze bewuste controle onttrekt. Als je nieuwsgierig kunt blijven naar je dromen, vermoed ik dat ze je minder zullen overvallen. En door ze als betekenisvol te beschouwen blijf je er nieuwsgierig naar.
Maar wat daarbij net zo belangrijk om te onthouden is, denk ik, is dat hoe interessant onze dromen ook mogen zijn, en hoe mysterieus en betekenisvol, het ook een grote troost is, en in zekere zin zelfs een belangrijke verworvenheid, om net nadat we wakker worden tegen onszelf te kunnen zeggen, al dan niet boven een kop dampende koffie: 'Gelukkig was dát maar een droom.'
Met vriendelijke groet, Arthur
Heb je ook een brandende levensvraag? Mail dan een korte brief naaranalyticus@groene.nl