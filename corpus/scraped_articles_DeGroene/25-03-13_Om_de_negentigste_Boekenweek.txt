Om de negentigste Boekenweek

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
13 maart 2025
Om de negentigsteBoekenweekte vieren lichten we vijf keer Nederlandstalige fictie uit, van debutanten tot de winnaar van de geschenkwedstrijd.
Wat wil ik nog meer
Het is bekend: omdat er een jubileum te vieren valt, schreef het cpnb een prijsvraag uit. Op die manier kwam ooitOeroegvan Hella S. Haasse uit de bus rollen. Nu zal het zo zijn dat ieder tijdvak z'n eigen literatuur kent. Laat ik het zo zeggen: wat een halve eeuw geleden doorging voor literatuur, vinden we nu misschien hoogdravend, niet meer lezenswaardig. Het gaat dus ook niet aan om een novelle alsOeroegte vergelijken met de novelle die uit een stapel van ruim 150 anoniem ingestuurde gelukszoekers werd gepikt door een breed samengestelde jury van professionals en liefhebbers. Vergeef me dan maar dat ik toch met heimwee dacht aan het fijnzinnige proza van Haasse, de subtiele melancholie, de onnadrukkelijke gelaagdheid van haar menselijke en maatschappelijke verhaal.
Tegelijkertijd begreep ik volkomen dat dit proza van Gerwin van der Werf,De krater,zomaar positief kon uitsteken boven de andere inzendingen. Karakterloosheid kan een verademing zijn. Het is een ordentelijk verteld verhaal, het gaat van a naar b, geen zin is onduidelijk en de thematiek is 'van deze tijd', om niet te zeggen modieus. Daarbij lijkt het te voldoen aan wat steeds meer het doel lijkt te zijn van iedereen in de boekenwereld: het lezen bevorderen. Ik kijk daar niet op neer, stel je voor. Met literatuur als een van de schone kunsten hooghouden heeft deze inspanning alleen steeds minder te maken.
In het verlengde daarvan vraag ik me oprecht af: klopt het wel dat jongeren het liefst simpele verhalen over zichzelf lezen? Is het uiteindelijk niet bevredigender om een noot te kraken in plaats van een hap-slik-weg-ding voorgezet te krijgen? Als ik zeg datDe kratereenpoor man'sTim Krabbé is, doe ik Krabbé tekort. Tim Krabbé is een schrijver die zich altijd een buitenstaander heeft gevoeld in de literaire wereld. Het is zijn tragiek dat met terugwerkende kracht sommige van zijn novelles en romans als literaire juwelen worden gewaardeerd. Waardering komt vaak te laat, en wie weet gaat het boekenweekgeschenk van 2025 over vijftig jaar wel door voor een briljant. Gewoon, omdat we dan niet meer weten wat 'wat de fuck' betekent en wat non-binair behelst, er geen treinen meer bestaan waar je voor kunt springen.
Normaliter viert het boekenweekgeschenk het schrijverschap van een auteur. Dat het geschenk zelf vaak een moetje lijkt, wordt die auteur vergeven. Zonder de verzachtende werking van een bekende naam op de eerste pagina kan ik me voorstellen dat in zo'n stapel het meeste onleesbaar is. En dat het verhaal wint dat op zichzelf kan staan. Dat de schrijver dan geen wegkijkende zonderling blijkt, of een vervelende opschepper, is bijvangst. Dit is gewoon een aardige man, een muziekdocent die door zijn leerlingen op handen wordt gedragen bovendien. Wat wil ik nog meer.
Marja Pruis
Geheimzinnig jongensboek
InWilgeneilandtoont Gerwin van der Werf zich een efficiënte schrijver. Het is hem er in de eerste plaats om te doen je door een reeks plotwendingen heen te sturen om een geheim te ontrafelen. De dertienjarige Natan komt met zijn ouders in een woonboot terecht in de zompige streek rond het fictieve Oud Zweiland. Het geheim bevindt zich op het eiland voorbij de Zwarte Poel. Vijftien jaar eerder is daar een kunstenaar, Aalt, onder mysterieuze omstandigheden gestorven. Allerlei kerkbeelden liggen nog opgeslagen in zijn verwaarloosde boot.
Van der Werf verspilt geen inkt aan zijpaden, voorgeschiedenissen, of subtiele psychologische karakteropbouw. De dorpelingen zijn oerconservatief, kalken 'rot op' op de boot van de nieuwkomers. Personages zijn netjes verdeeld tussen de geijkte pestkoppen, buitenstaanders en helpers, zoals buurman Tom, die Jezus wordt genoemd, naar zijn rol in de musicalJesus Christ Superstar.
Ook de sfeerbeschrijving is summier maar doeltreffend: 'Oud Zweiland met zijn knotwilgen, sloten, rietoevers en roddels'. Even efficiënt zijn de tijds- en perspectiefwisselingen: Natan (in 1992), Tom (2008), Aalt (1977) en Marie (1990), die elkaar aanvullen of ontkrachten. Zo zien we de puzzel gelegd worden vanuit vier hoeken.
Aan mooischrijverij doet Van der Werf niet. Dus ziet Natan 'griezelige schaduwen opdoemen', 'flitst' er iets door iemand 'heen', en staat de auteur zich ongegeneerd vette cliffhangers toe aan het einde van de korte hoofdstukken: 'Ze trekt het laken er in één beweging af.' 'Hij ziet ook iets anders: zijn kano is weg.' Onheilsmuziekje, donkerslag.
Het is efficiëntie die je karig zou kunnen noemen, of wat vriendelijker geformuleerd: pretentieloos. Deze schrijver wil 'gewoon' een spannend avontuur in elkaar zetten, in het genre dat ooit even gewoon het 'jongensboek' mocht heten. Alleen: hij wil overduidelijk toch veel méér. Anders was dit verhaal niet zo overladen met een dikke laag symboliek.
Kijk alleen maar naar alle bijbelse namen en verwijzingen: Jezus, de Zwarte Poel, vader Johan(nes), moeder (Magda)Lena, en dan is er nog Marie, een weesmeisje met een Koreaanse achtergrond, dat zichzelf zwart schildert en verklaart: 'Ik ben niemand.'
Zo worden we voortdurend uitgenodigd om meerdere raadsels tegelijk op te lossen. Dat van de plot - wat gebeurde er precies? - en dat van de 'diepere' betekenis - waar 'staat' iedereen voor?
Het boek deed me geregeld denken aanNiets dat hier hemelt(2023) van Tomas Lieske. Ook zo'n wereld van kinderen in een mysterieus moerasgebied, alleen heeft Lieske een fantasierijkere stijl, en is zijn magisch-realisme ongrijpbaarder. Het is een verhaal dat je veel meer ondergáát. De mythische dimensie bijWilgeneilandis rechtlijniger, en lijkt meer een beroep te doen op de ratio van de lezer dan op de ziel.
Christiaan Weijts
Openbreken wat dicht zit
Nu het lente wordt, luister ik weer veel naar Spinvis. De zonderlinge figuren over wie hij zingt zouden naadloos kunnen opgaan inTussen de mazen,de debuutbundel van Mariska Kleinhoonte van Os. Ze schrijft over mensen waar 'iets mee is', die niet wrijvingsloos door het leven gaan: haar personages lijden aan psychoses, of alzheimer, het zijn zelfmoordenaars, mensen in de rouw, ergens hapert iets.
Het verhaalPolaroidis geschreven vanuit het perspectief van een vrouw die haar broer ziet afglijden in psychoses en steeds minder contact met hem heeft: 'Wat ons bond is duidelijk en de rest scheidde ons.' Kleinhoonte van Os maakt duidelijk hoe ontoereikend taal kan zijn: 'Ik kan proberen te beschrijven hoe het is om iemand zijn wezen te zien verliezen. Maar het zal nooit in de buurt komen van wat ik die dag zag.' Terwijl ze er in een ander verhaal, getiteldIbis,juist wonderwel in slaagt die geestelijke chaos in taal te vangen: de gedachten van een manische zakenman 'liggen braak als een omgeploegde akker', hij is nauwelijks bestand tegen 'al die schitteringen die rechtstreeks zijn netvlies in boren en gekatapulteerd worden naar de hersenen'.
Waarom verzinnen ze toch die onzin om hem vast te houden, wat betekent die aldoor herhaalde diagnose 'panische symbiose'?
Kleinhoonte van Os beheerst een veelvoud aan registers, maar blinkt uit in de wij-vorm, die ze hanteert in het onheilspellende verhaalMr. Sheng,dat leest als een modern griezelsprookje. En inDe onuitzetbare,waarin de gedoemde liefde tussen een asielzoeker en een Nederlandse vrouw steeds ingewikkelder beproevingen moet doorstaan, tot het niet meer gaat, een uitkomst die van het begin af aan onvermijdelijk leek. Iets dat de lezer niet zozeer afleidt uit de gebeurtenissen, maar al voorvoelt door Kleinhoonte van Os' knappe, onheilspellende vertelvorm die afwisselt tussen een wij-, ik- en derdepersoonsperspectief.
Een langer verhaal,Oom Karel,over een adolescent die een hechte band ontwikkelt met haar oudoom, weet afwisselend te ontroeren en dan weer te irriteren door wat uitleggerige zinnen: 'Opgroeien was verwarrend maar in mijn jeugdige overmoed had ik net als tante Irene en oom Karel een grenzeloos vertrouwen in de autonomie van het individu.' Toch leef je mee met deze personages, hoop je dat het ze lukt om met elkaar open te breken wat dicht zit. De slotzin van dit verhaal is, zoals vaker inTussen de mazen,een bom die alles doet ontploffen, waarna je als lezer met de scherven achterblijft.
Het maakte dat ik een zucht van verlichting slaakte als het de personages gegund werd uit de afgrond te klimmen, zoals in het verhaal waarin een vrouw haar vader met alzheimer verzorgt. Zijn geestestoestand wordt door Kleinhoonte van Os raak beschreven door een schijnbaar uiterlijke observatie: 'Zijn lodderige blauwe ogen, alsof er te veel water bij de verf was gedaan.'
Maria van Dordrecht
Een Echt Land
Onverwachte schoonheid is het mooiste. Rik Zaal leverde met zijn kleine roman een topprestatie. Hij geeft het woord aan een Nederlandse ik die last heeft van geheugenverlies, maar wel al doende, al peinzend, al tastend herinneringen ophaalt aan zijn vele reizen, vroeger, naar Tsjechië en aan de vrienden en vriendinnen die hij daar maakte. Hij raadpleegt oude fotoalbums, oude kranten, agenda's, op zoek naar resten van zijn geheugen. Hoe was het ook alweer? Hoe was het daar tijdens de periode van de communistische overheersing?
Waar hadden zijn vrienden, bijvoorbeeld Josef en Tomas, het over, en vooral: waar hadden ze het niet over? Wat vonden zij 'normaal', terwijl er niets normaals aan was: de politiecontroles, de stiltes, de huiszoekingen, de ambtenarij, het gepest. Hoe was het daar ook alweer voor mensen die niks konden en mochten zeggen, die aan een half woord genoeg hadden en dan maar weer bier dronken, lachten, moppen tapten, flauwekul uithaalden. Die het 'leuk' probeerden te houden en de halvegare bohemien uithingen. Helemaal als er een Nederlander bij was. Iemand uit een Onecht Land, waar je alles gewoon kon zeggen, terwijl zij in een Echt Land woonden waar controle alles was en waar het geweten echt op de proef gesteld werd. In Onechte Landen is het geweten vrijblijvend.
Toen het uit was, zat ik er stil naar te kijken. Het lukte Zaal iets van de verschrikkingen uit deze periode op te roepen via een schitterende stijl die hij ongegeneerd laat uitwaaieren. Lange peinzende zinnen, vol terzijdes, geestige uitweidingen, concrete gebeurtenissen en bizarre wendingen. Zinnen van een halve of een hele pagina die ik ademloos las. Zaal ontdekte tijdens het schrijven zijn vorm van het gelukkige schrijven. Je thuis voelen bij een stijl, bij een vorm van realisme die opdoemt en zich al schrijvend steeds verder openbaart. De stijl van de omweg, het verlangen en de verdrongen illusies. De stijl van de grote Tsjechische schrijver Bohumil Hrabal. De satire, het gekrabbel aan de verhoudingen. Niet de stijl van de doorslaggevende argumentatie, omdat die alleen voor machthebbers en machtzoekers doorslaggevend is. De stijl van de omweg van de literatuur, bedoel ik. Zaal brengt in dit boek een ontroerende ode aan Hrabal, hij kopieert diens stijl niet, hij raadpleegde hem, Hrabal is zijn raadgever. Alleen met deze stijl was hij in staat het onzegbare toch te zeggen. Wat moest je destijds doen om in leven te blijven? Je aanpassen, wisten de vrienden van de verteller, was onvermijdelijk. Al zaten daar tragische kanten aan. Alleen dan was het mogelijk om onder de barre omstandigheden van Hrabals werk te blijven genieten.
Kees 't Hart
Overvloed
Iedereen heeft honger. Iedereen wil de leegte vullen - met liefde, macht, betekenis. Waarom vinden we de niet te stillen honger van Kato dan zo gênant? Iedereen sust zichzelf met slechte gewoontes. Waarom is de drang om te eten, en dan nog meer te eten, te eten tot je niet meer kunt, nou precies datgene waarvan je het resultaat open en bloot op je lichaam moet dragen?
'Pijnlijk hongerig of pijnlijk volgestouwd, alles daartussenin vraagt een ijzeren discipline.' Kato uit de debuutroman van Eline van Wieren,Popcorn donut kaassoufflé,komt maar moeilijk mee in het leven, een rustig leven met een kat en een baantje bij de bibliotheek. Ze verliest zichzelf in oncontroleerbaar eten. Het is geen kwestie van trek, maar van een onvervulbare leegte.
Kato krijgt van haar huisarts te horen dat ze in groepstherapie moet om haar eetstoornis te bedwingen. Daar loopt ze tegen de tragische pogingen van de begeleiders aan om de overeters te helpen. De enige oefening is nog vernederender dan de andere: ze moet met een cirkel van touw op de grond haar eigen omvang inschatten, ze moet uitgebreid naar zichzelf kijken in de spiegel. De mensen in de praatgroep worden er om elf uur op gewezen dat het tijd is voor hun ochtendsnack.
Van Wieren schrijft nuchter over overeten als een houvast, maar ook gewoon als een zonde - want ja, die dichtslibbende aderen, die moet je uiteraard zien te voorkomen. Maar wie heeft er geen ongezonde gewoontes? De een hongert, de ander verslonst of rookt of drinkt of zakt weg in een schermverslaving. Kato eet.
Vrouwen in de literatuur mogen wegteren van verdriet, ziet Kato. Maar uit hun voegen barsten van verdriet? Letterlijk en figuurlijk zwaar zijn van verdriet? In dat soort controleverlies vinden we het blijkbaar moeilijk om schoonheid te zien.
Tegen schaarste zijn we psychisch misschien wel beter bestand dan tegen overvloed. Maar 'als ik ergens aan ten onder moet gaan, denkt Kato, laat het dan overvloed zijn'.
Kato mag de mensen van de praatgroep niet daarbuiten ontmoeten, dat zou haar proces verstoren. Toch laat ze haar blik net iets langer rusten op lieve Toby met de felblauwe ogen en de scheve hoektand, en dan is het hek van de dam, ze worden vreselijk verliefd.
'Is het opgeven, het houden van Toby?' Moet ze zich niet eigenlijk aan een gezond mens verbinden, in plaats van iemand die net zo gemankeerd en willoos is als zij? Nee, natuurlijk niet. Zij mag gewoon gelukkig zijn, hoe vol medelijden anderen ook naar haar en hem kijken. Van Wieren laat de mensen zien zoals we zijn: we zijn geen helden, maar een verbond van stuntelaars. Lukraak met elkaar de praatgroep in gegooid en allemáál gemankeerd en willoos.
Charlotte Remarque
Anefo / Nationaal Archief | Boekenbal 1959. De officiële opening van de 24ste Boekenweek in de stadsschouwburg in Amsterdam GERWIN VAN DER WERF De krater CPNB, boekenweekgeschenk, 96 blz.