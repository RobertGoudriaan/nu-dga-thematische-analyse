'Dit is een wereldwijd schandaal' Chemicaliën in ons drinkwater

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
10 augustus 2023
De Amerikaanse milieuadvocaat Robert Bilott strijdt al jaren tegen de giftige uitstoot vanforever chemicalsdoor grote chemiereuzen. Ook in Nederland komt het verzet tegen PFAS nu op gang. 'We boeken stapje voor stapje vooruitgang.'
In 2004 waarschuwde deAmerikaanse milieuadvocaat Robert Bilott al voor de giftige PFAS-uitstoot van het chemiebedrijf Chemours (vroeger DuPont) in Dordrecht. Pas in 2016 werd er voor het eerst iets met zijn waarschuwing gedaan. 'Dat het zo lang geduurd heeft irriteert me mateloos', zegt Bilott vanuit zijn kantoor bij de advocatenfirma Taft,Stettinius & Hollisterin Cincinnati, Ohio. 'Eindelijk zien mensen in dat het hier gaat om een wereldwijd gezondheidsschandaal.'
Bij de alarmerende brief aan het Amerikaanse milieuagentschap epa voegde hij interne memo's toe van DuPont, ook over Dordrecht, waaruit blijkt dat het bedrijf al lang bekend was met de grote gezondheidsrisico's van PFAS. Als de stoffen weglekten richting het water dreigden er serieuze aansprakelijkheidsrisico's, vreesde de directie. Het epa zette de interne documenten in een ingewikkelde online databank, de werknemers en omwonenden van DuPont-fabrieken werd niets verteld.
Bilott heeft zijn levenswerk gemaakt van de strijd tegen giftige uitstoot door chemiereuzen. In de HollywoodfilmDark Waterskrijgt Bilott (vertolkt door Mark Ruffalo) een telefoontje van Wilbur Tennant, een boer uit Parkersburg, West-Virginia. Kort daarna stampt Tennant, met een stevig Appalachisch accent en houthakkersblouse, het kantoor van Bilott binnen met een tas vol videobanden. Opgezwollen levers, ingedeukte bloeddoorlopen ogen, zwarte gebitten; bij de boer zijn op mysterieuze wijze bijna tweehonderd koeien gestorven. Bilott besluit meteen om de zaak aan te nemen, een ongebruikelijke actie omdat zijn kantoor erom bekend stond juist de chemische industrie te verdedigen. 'Het voelde als het juiste', zei hij tegenThe New York Times.'Ik voelde een connectie met die mensen.'
Bilott kreeg karrenvrachten met documenten toegestuurd, een tactiek die bedrijven vaak toepassen om advocaten met weinig tijd tot wanhoop te drijven. Het waren dozen vol interne correspondentie, medische en gezondheidsrapporten en vertrouwelijke onderzoeken uitgevoerd door wetenschappers van DuPont zelf, in totaal meer dan 110.000 pagina's. De advocaat bracht de volgende paar maanden door op de vloer van zijn kantoor om de documenten te bestuderen en ze in chronologische volgorde te rangschikken. Hij beantwoordde zijn kantoortelefoon niet meer.
'Langzaamaan begon ik een verhaal te zien', zegt hij. 'Misschien was ik wel de eerste die ze allemaal heeft doorgenomen. Het werd duidelijk wat er aan de hand was: ze wisten al lang dat dit spul slecht was.'
Bilott vond dierproeven waarbij de dieren massaal afwijkingen kregen of stierven en zag dat er baby's van werknemers geboren werden met oogafwijkingen. Ook ontdekte hij dat de fabriek in Amerika niet op zichzelf stond. Verspreid over de wereld had DuPont dit soort fabrieken neergezet, de fabriek in Dordrecht was een kopie van die in Parkersburg.
PFAS, door hun lastig afbreekbareeigenschappen ook welforever chemicalsgenoemd, verdwijnen nooit meer uit het milieu. Inmiddels zitten de stoffen in 99 procent van de mensen op aarde en zijn ze aangetroffen in organen van zeeleeuwen midden in de Stille Oceaan tot aan ijsberen op de Noordpool. Rond de eeuwwisseling begon Robert Bilott met zijn rechtszaken tegen DuPont. Meer dan twintig jaar later lopen er nog steeds vervolgzaken. In Nederland stelde de staat onlangs het chemieconcern 3M in België aansprakelijk voor PFAS-schade in de Westerschelde. Na uitzendingen vanZembladeze zomer diende advocaat Bénédicte Ficq namens duizenden omwonenden een schadeclaim in bij Chemours in Dordrecht. Advocaat Geert-Jan Knoops overweegt zelfs een massaclaim namens alle zeventien miljoen Nederlanders.
'Mijn doel was om met alarmerende brieven en later met mijn boekExposureaandacht te vragen voor dit probleem', zegt Bilott. 'Langzaamaan zie je wel een kentering. Ook in Italië en Japan lopen nu voor het eerst rechtszaken tegen grote PFAS-producenten die jarenlang de omgeving hebben vervuild.'
'Ik wilde de mensen in Dordrecht laten weten dat er bij Dordrecht Works, zoals de fabriek genoemd wordt, iets goed mis was.' In de interne DuPont-memo's uit 1993, die inmiddels openbaar beschikbaar zijn omdat ze zijn behandeld in Amerikaanse rechtszaken, deelden hoge bestuurders informatie met elkaar over de uitstroom van grondwater richting de rivier de Merwede en drongen ze aan op een actieplan om de uitstoot van PFOA, een zeer giftige stof waarvan het bedrijf door dierproeven wist hoe schadelijk die was, te verminderen. Twee bazen schreven aan elkaar dat C-8 (de codenaam voor PFOA) het grondwater 'aanzienlijk heeft verontreinigd', dat het bij hen 'bekend is dat C-8 zich ophoopt in organismen' en dat 'werknemers op de stortplaatsen mogelijk worden blootgesteld aan de gevaarlijke stof'.
De toenmalige 'C-8-coördinator' in Dordrecht werd vanuit Amerika geadviseerd om te meten hoeveel verontreiniging er was bij delandfill-stortplaatsen buiten het bedrijventerrein. Hij reageert dat daar 'politieke problemen' van komen. 'Als we daar gaan meten en C-8 vinden, moeten we de kosten delen', valt te lezen. 'De pijpleidingen onder het gebouw breken en lekken vaak, de grond onder het gebouw is zwaar vervuild. Persoonlijk vind ik steekproeven ethisch verantwoord. Maar we hebben een stevige steun van het management nodig voordat we hieraan beginnen.'
De DuPont-medewerker waarschuwt ook voor het risico dat op termijn de 'vierde watervoerende grondlaag' wordt besmet met C-8. 'Dit kan ernstige juridische aansprakelijkheidsgevolgen hebben. Iedereen zou moeten weten dat er geen druppel C-8 op de bodem mag worden gemorst.' Uiteindelijk kiest het bedrijf, zo blijkt achteraf, ervoor om de zaak in de doofpot te stoppen.
'We handelen integeren zijn doorlopend bezig om ons handelen te verbeteren.' Begin juli verschijnen Chemours-directeuren An Lemaire en Frenk Hulsebosch voor een hoorzitting in de Tweede Kamer. Ook al zijn ze niet verplicht om te komen, ze zijn toch aanwezig. De sfeer is kribbig en gespannen,
met omwonenden op de publieke tribune die zeggen dat ze kanker hebben gekregen door de fabriek. 'Op basis van de beschikbare kennis in die tijd is er juist en zorgvuldig gehandeld', zegt Lemaire. Ze probeert de onderzoeksjournalisten vanZemblate diskwalificeren door ze te beschuldigen van 'schandaaljournalistiek'. De onrust komt door verkeerde informatie, zegt ze. De Kamerleden gaan niet mee in het verhaal en noemen de directeuren kil en berekenend, en verwijten ze een totaal gebrek aan reflectie en empathie.
Voor Bilott zijn deze verdedigingstechnieken niet nieuw. In Amerika woont hij dit soort verhoren al decennia bij, waarbij de chemische industrie telkens probeert om 'gefabriceerde twijfel' te zaaien. 'Ik ben gaan beseffen dat we een systemisch probleem hebben met de manier waarop ons regelgevend stelsel is opgezet, dat samenhangt met de manier waarop wetenschap wordt gegenereerd en academische papers worden gepubliceerd. Bedrijven kunnen stoffen vaak jarenlang gebruiken zonder regulatie, en het is aan de buitenwereld om aan te tonen dat iets schadelijk is, wat vaak jaren duurt. Dat creëert een perfecte storm van passiviteit.'
Het lijkt haast of er opzettelijk een systeem van wegversperringen in het stelsel is ingebouwd, vindt Bilott. 'Mensen kunnen nu alleen schoon water krijgen of gecompenseerd worden voor kanker veroorzaakt door de chemische industrie door naar ons rechtssysteem te stappen en jarenlang te strijden voor gerechtigheid. Hierdoor zijn we in 2023 nog steeds aan het discussiëren over de vraag of we stappen moeten ondernemen en wie hiervoor verantwoordelijk moet worden gehouden.'
Advocaat Bénédicte Ficqgaat in Nederland rechtstreeks achter de leidinggevenden van Chemours aan, iets wat Bilott ook wel graag zou willen maar wat door het Amerikaanse rechtssysteem lastig is. Lemaire en Hulsebosch, dus, die bij de hoorzitting opdraafden, en ook de leidinggevenden uit het verleden die ondanks de beschikbare kennis besloten om te kiezen voor 'criminele verontreiniging waardoor gevaar voor de openbare gezondheid ontstaat' - de rechtsgrond waarop Ficq ze aanklaagt, artikel 173a uit het Wetboek van Strafrecht.
'Boetes zijn een lachertje voor deze bedrijven, het is wisselgeld', zegt Ficq, duidelijk geërgerd door de hoorzitting in de Kamer een dag eerder. 'Nu kunnen ze zich niet meer verschuilen achter een rechtspersoon of een bedrijf. Het enige wat indruk maakt bij witteboordencriminelen is wanneer ze 's avonds thuiskomen in hun grote villa en tegen hun familie moeten vertellen dat ze voor de rechter moeten staan en misschien een paar jaar moeten brommen. Pas dan houden ze in aandeelhoudersvergaderingen of tegen raden van commissarissen hun rug recht.'
Bilott begrijpt Ficqs argumentatie. 'Als je naar de PFAS-situatie in de VS kijkt, is er tot op de dag van vandaag niet veel individuele verantwoordelijkheid genomen. Ja, er zijn schikkingen getroffen, maar meestal betaalt het bedrijf geld zonder enige aansprakelijkheid te erkennen. En er is heel weinig gedaan om iemand persoonlijk verantwoordelijk te houden voor een van deze beslissingen. Veel mensen zeggen dat er aanvullende bepalingen in onze wetten moeten komen om individuen op de een of andere manier persoonlijk verantwoordelijk te maken. Dat hebben we tot nu toe nog niet echt gezien.'
Veel chemicaliën hadden namen waar nog nooit iemand van had gehoord, zegt Bilott. Bij dit soort rechtszaken, zo ziet hij, is het altijd een gevecht tussen verschillende frames, verschillende talen en andere brillen om naar de zaken te kijken. De chemiebedrijven verschuilen zich vaak achter ingewikkelde en op het eerste gezicht wetenschappelijk klinkende taal. 'Niemand kon de namen van sommige van deze chemicaliën zelfs maar uitspreken. Het is frustrerend om te zien dat het hierdoor zo lang duurde voordat men doorhad dat alles onderdeel is van hetzelfde verhaal. Ik denk dat er veel veranderde toen het verhaal op andere manieren werd verteld, bijvoorbeeld in de documentaireThe Devil We Knowen de filmDark Waters. Daardoor begonnen mensen te begrijpen wat deze stoffen precies doen. Journalisten muntten de term "forever chemicals", waardoor men doorkreeg wat voor schadelijke gevolgen deze stoffen kunnen hebben.'
Dat Hollywood zich stortte op PFAS helpt natuurlijk, zegt Bilott, maar het probleem écht aanpakken begint lokaal. 'Deze aandacht had niet tot stand kunnen komen zonder mensen als Wilbur Tennant en Joe Kiger.' Kiger was een leraar uit Parkersburg wiens vrouw onderzoeker was bij DuPont. Tijdens Halloween kreeg hij bij de maandelijkse waterrekening een merkwaardig briefje van DuPont, waarop ze aangaven dat er PFOA in het drinkwater was aangetroffen, maar dat het bedrijf 'beschikt over toxicologische en epidemiologische gegevens om het vertrouwen te ondersteunen dat door DuPont opgestelde blootstellingsrichtlijnen de gezondheid van de mens beschermen'. Die cirkelredenering vond hij bizar, hij belde Robert Bilott en werd hoofdaanklager.
'Het waren ledenvan kleine gemeenschappen die opstonden en zeiden: dit mag nooit meer gebeuren. Dankzij hun inspanningen komt er aangescherpte regelgeving en kunnen we in rechtszaken de verantwoordelijke bedrijven aanspreken', zegt Bilott. 'Het is dus ongelooflijk belangrijk dat we manieren vinden om mensen in staat te stellen op te staan, waardoor de kosten van het schoonmaken van het drinkwater en de bodem niet worden afgewenteld op belastingbetalers en overheidsinstanties.'
De kennisvoorsprong die veelbedrijven hebben, maakt dat ze lastig in een hoek te zetten zijn door beleidsmakers. Belangrijk daarbij is het zogenoemde 'lock-in-effect': het verbieden van een schadelijke stof leidt in de praktijk vaak niet tot een afname, maar juist tot een toename van nauw verwante chemicaliën. Zo schakelde Chemours uit Dordrecht na een verbod op PFOA over op de stof GenX, die ook nauwelijks afbreekt in het milieu. 'In de VS noemen we dat hetwhack-a-mole-spel, bekend van de kermis, waarbij je telkens de mol op zijn kop moet slaan, waarna hij ergens anders opduikt', vertelt Bilott. 'We zien dit ook bij PFAS, waar we nu zo'n twintig jaar steggelen over de stoffen met acht koolstofatomen: C-8. Nu komen we eindelijk op het punt waarop de internationale gemeenschap erkent dat die een probleem zijn en worden ze uitgefaseerd. Maar in de tussentijd namen de bedrijven gewoon die chemische stof, sloegen er een paar koolstofatomen af en begonnen deze vervangers op de markt te brengen. Sommige waren C-6's, zoals de stof GenX, gebruikt in Dordrecht, ook wel wordt genoemd. Sommige waren C-4's. Er zijn zelfs bedrijven die moleculen hebben toegevoegd, waardoor C-9's en C-10's ontstonden. Allemaal met dezelfde giftige eigenschappen.'
De chemiebedrijven claimen dan telkens dat er over die nieuwe stoffen nog geen wetenschappelijke studies zijn en dat ze het tot die tijd gewoon kunnen gebruiken. 'Daarom moeten we deze hele groep PFAS in één keer aanpakken, zoals nu op Europees niveau wordt bepleit.'
Onlangs hebben DuPont en 3M in de Verenigde Staten schikkingen getroffen voor meer dan dertien miljard dollar, geld dat gebruikt kan worden om de watersystemen te zuiveren en te herstellen. Eerder, in 2017 en in 2021, stemde DuPont al in met het betalen van meer dan 750 miljoen dollar vanwege de PFOA-verontreiniging in West Virginia en Ohio, waaronder de zaak van Joe Kiger. Het precieze bedrag dat Kiger heeft ontvangen, is echter niet bekendgemaakt.
Maar Bilott zet door. Het gaat hem niet om het binnenharken van geld maar om het aanzwengelen van regelgeving. 'We hebben nu een grote massaclaim lopen namens miljoenen mensen. Op dit moment vertegenwoordigen we ook meer dan honderd gemeenten en waterleveranciers in de VS die met PFAS-verontreiniging te maken hebben.'
Robert Bilott is 57 jaar en is waarschijnlijk ook de rest van zijn leven bezig met de PFAS-strijd.The New York Timesportretteerde hem eerder als'modern day hero'en als de advocaat die de ergste nachtmerrie van DuPont werd. Nog elk jaar schrijft Bilott stoïcijns brieven aan het Amerikaanse milieuagentschap, waarin hij telkens weer aandringt op regulering van PFAS in het drinkwater. 'We boeken stapje voor stapje vooruitgang en zorgen ervoor dat degenen die het probleem hebben veroorzaakt ook de kosten dekken. Maar het wordt een lange strijd, en die gaat door. Ik hoop dat mensen overal ter wereld kunnen profiteren van wat we de afgelopen twintig jaar hebben gedaan.'
Kristof Vadino | Robert Bilott. De advocaat werd de ergste nachtmerrie van DuPont