Het verstrijken van de tijd Kunst Mark Brusse: 65 jaar kunstenaarschap

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
12 september 2024
Mark Brusse kwam in de jaren zestig naar Parijs en werd daar een kunstenaar van statuur. Hij laat zich nog steeds verrassen door zijn eigen werk.
Ik bezoek de kunstenaarMark Brusse op een zondagmiddag, in zijn atelier in het oosten van Parijs. Voor de deur ligt een dronkaard in zichzelf te mompelen, maar dat is geen voorbode. Brusses atelier is schoon, gestructureerd. Een grote werktafel met twee stoelen, op de achtergrond zoemt een ventilator. De doeken keurig in het gelid. Keramiek, schilderijen, assemblages, minutieus geordend op plankjes en muren. De werken kunnen behoorlijk verschillen: soms kleurrijk met oranje wolken, maar ik zie ook grimmige maskers van keramiek.
Deze maand wordt Brusse in het Centre Pompidou geridderd tot Chevalier des Arts et des Lettres. Waar hij in Frankrijk een kunstenaar van statuur is, is hij in Nederland amper bekend bij het grote publiek. Zijn laatste Nederlandse tentoonstelling wasBeelden aan Zeein 2021. 'Door schilder Klaas Gubbels kwamen we hem op het spoor', vertelde Emma van Proosdij, destijds artistiek leider vanBeelden aan Zee,daarover eerder: 'Het was ondanks corona een goed bezochte tentoonstelling van een kunstenaar die in Nederland niet heel bekend is, terwijl zijn werk in de hele wereld te zien is, van Ecuador tot Zuid-Korea. Wat ik grappig vind: je kunt nog altijd zien dat Brusse op de Vrije School heeft gezeten. Hij maakt eerst het kader, en gaat daarna pas aan het werk.'
Hij werkt nog iedere dag, vertelt ze, 'behalve als het te warm is, zoals afgelopen week toen het 36 graden was.' Een paar weken eerder belde ik hem voor een afspraak, op zijn 87ste verjaardag. Die vierde hij in zijn huis in Bretagne, met zijn vrouw Nobuko, vriend en schilder Klaas Gubbels en Brusses oudere broer Peter.
'Ik kwam in 1960 naar Parijs, met een beurs van het Maison Descartes, ik zou acht maanden gaan. Dat werd iets langer. Toen de beurs was afgelopen, besloot ik te blijven, maar dat was best moeilijk. Ik leefde van niets. En al die klotejobs, bordenwassen, uitladen van groenten in de Hallen, zaken waar je geen diploma voor hoefde te hebben. Je kon zo beginnen in een restaurant zonder dat je papieren hoefde te laten zien. Op een gegeven moment werkte ik bij een Indonesisch restaurant voor tien franc per dag. Dat was mooi, want daar kon ik eten zo veel ik wilde.'
Hij woonde in krakkemikkige hotels bij de Gare Montparnasse, of de Place de la Contrescarpe. 'Overigens las ik daarDe Groene,want die lag daar eens per week in een wikkel op het pleintje. Bestemd voor iemand anders. Ik stond vroeg op, lasDe Groene, en legde hem dan weer terug keurig in de wikkel. Op een dag werd ik aan een man voorgesteld, die zei: o, dus u bent degene die altijd mijnGroene Amsterdammerleest voordat ik hem mag? Dat was Theo Stibbe, die indertijd correspondent was.'
Er is vooral veel vraag naar zijn vroegere werk. 'Ik maakte in die tijd vooral veel assemblages. Maar dat werk is natuurlijk allang verkocht, in musea beland of in collecties. In de jaren zestig heb ik een tijd in New York gewoond, dankzij een beurs die eigenlijk bedoeld was voor Cees Nooteboom - Cees kon zelf niet, want hij was de manager van Liesbeth List. Hij kon zich niet voorstellen dat ik weg wilde uit Parijs, maar ik ben blij dat ik hem kon overtuigen om die beurs aan mij af te staan. Mijn tijd in New York was heel vormend, daar heb ik eigenlijk alles geleerd.'
Ik vraag hem of hij Andy Warhol kende, maar geneer me direct voor die vraag - die stelt natuurlijk iedereen. 'Een vriendin van me kende Andy Warhol, dus ik kwam hem weleens tegen op feestjes, hoewel ik in tegenstelling tot Jan Cremer geen vriend van hem werd. Belangrijker voor mij was de ontmoeting met John Cage, de componist. Die heeft mijn manier van denken gevormd. Een spiritueel leider.
Een paar jaar later kreeg ik de kans om met Cage te werken, in Berlijn. In een galerij speelden vier musici een stuk dat hij voor de gelegenheid had gecomponeerd. Ze speelden twee weken lang iedere avond zijn composities, maar de ene keer duurde het concert vier minuten, de andere keer tweeënhalf uur. Ik ging toen nadenken over hoe je een concert van Cage kunt uitbeelden. Tijd is een belangrijk gegeven in zijn werk en ik kwam op het idee om een reusachtige zandloper in die galerie te zetten - die liep terwijl de muziek speelde. Niet met zand, want dat stroomt niet. We gebruikten marmerpoeder. Zo kon je een muziekstuk van Cage uitdrukken in gewicht. Na twee weken had ik acht kilo en 400 gram muziek van John Cage gevisualiseerd in marmerpoeder.'
Hij laat enkele assemblages zien uit de jaren zeventig. Houten kunstwerkjes, keurig afgeschuurd. 'Dat is inderdaad het idee ja, dat het wel netjes is.'Effort to Non Violence,bijvoorbeeld: een ingesnoerde bokshandschoen in een houten dwangbuisje. Of, mijn favoriet,That Nail on the Back Makes No Sense. Een houten constructie met een keramieken ketting en aan de achterkant een eenzame spijker. 'Je begrijpt, ik heb veel plezier gehad bij het maken ervan.'
Private Clinic,uit 1984, is groter. Een bloedrood langwerpig kastje waarin een fles boven een set reageerbuizen bungelt - omineus. 'Het geestige is dat ik in die tijd zelf ook in eenprivate cliniclag. Ik had last van mijn lever. Bijna mijn ondergang, want ik was een zware alcoholicus. Als je eenmaal goed tegen drank kunt, is het al te laat. In de kliniek vertelden ze me dat ze me geen tweede keer zouden opnemen. Ik ben direct gestopt met drinken.'
Daarna sloeg Brusse een nieuw pad in, en maakte reizen naar Azië. 'In Japan en Korea zag ik de kracht van geschilderd werk. Dat maakte grote indruk op me, en ik kreeg de aandrang om ook te gaan schilderen. In Korea vond ik een schitterende papiersoort. Inmiddels werk ik op linnen, dat ik krijg van een mecenas hier verderop. Die linnenhandel geeft me carte blanche om doeken uit te kiezen. Heel genereus, als dank daarvoor mogen ze gratis werk van me afnemen.
Ik ga niet voor een leeg doek staan, met de gedachte: wat zal ik nu eens maken? Nee, het is uitwerken wat ik heb gezien. Er vormt zich een beeld in mijn hoofd, als een soortflash. Dan wil ik het precies zo uitvoeren als ik het me inbeeldde. De tekening zet ik op het linnen met oliekrijt. Daarna spuit ik het doek nat met water, en werk ik met plakkaatverf als het nog goed vochtig is. Als het nat is, spreidt de verf zich uit; daarom zie je geen borstelstroken.'
Hij vertelt dat de Franse schilder Jean Dubuffet ooit zei dat als hij aan een schilderij werkt, hij aan een tweede werkt. 'Daar ben ik het mee eens. Terwijl ik iets schilder, denk ik: verrek - misschien zijn de wolken wel bladeren, en dan moet ik een nieuwe versie maken. Terwijl ik werk, gebeuren er dingen die ik niet kan voorzien. Dat zie ik als een cadeau.
In mijn werk zit een groot gevoel voor relativiteit. Soms stuit ik op iets wat ik niet begrijp, dan vermoed ik dat ik word geconfronteerd met iets belangrijks: daar waar je de vinger niet precies op kunt leggen, is waarschijnlijk juist de essentie. Bijvoorbeeld het verloop van de tijd, of zwarte gaten. Als onderzoekers een zwart gat ontdekken, kun je hen vragen wat die ontdekking nou betekent. Geen idee natuurlijk. Het onbekende fascineert. Als ik nadenk over tijd word ik krankzinnig. Of over de hoeveelheid ruimte. Waar stopt de ruimte?'
We hebben maar recht op een onbeduidend stukje tijd in een eeuwigheid, zeg ik. 'Ja. Maar hoe klein dat fragment ook is: het heeft wel zin, omdat alles met elkaar te maken heeft. In Azië heb ik animisme ontdekt. Alles om ons heen hoort ook bij ons. Daarom heb ik groot ontzag voor de natuur en de omgeving. Als mens staan we niet centraal, en ik denk dat de coronacrisis die aanname heeft doen wankelen.
Om een voorbeeld te geven, ik maak al heel lang een soort maskers van keramiek. Al sinds ik jong ben zie ik daar beelden van. Toen ik in Benin was, herkende ik precies die maskers in de voodoo-kunst. Dat was voor mij een verrassing, en ook een realisatie dat ik op het goede spoor zat: onbewust is mijn kunst verbonden met die werken.'
Ooit zag ik die keramieken in een galerie, en ik vond ze op een drol lijken, vertel ik Brusse. 'Ik ga niet zeggen: wat jij ziet dat klopt niet. Ik heb wel een idee over mijn werk, maar dat hoeft niet te corresponderen met wat jij ziet. In ons huisje in Bretagne kwamen de buren eens langs voor een aperitief. Ze vroegen een beetje verlegen of ze het atelier mochten zien. Dat mocht. Er hangt van alles, maar die vrouw was diep geraakt door een schilderij. Ik was gevleid. Een paar dagen later zag ik haar weer, en ik groette haar. Ik vroeg of ze een kopje thee wilde en eenmaal binnen bleek dat ze het schilderij wilde kopen, en dat heeft ze gedaan. Ze legde uit dat ze in dat werk alle leden uit haar eigen gezin herkende. Moet ik haar dan uitleggen wat ík met dat doek heb bedoeld?'
Wat hij als zijn belangrijkste werk beschouwt? 'Het volgende werk is voor mij het belangrijkste.' Gelukkig vertelt ook hij over een werk dat hij al wel heeft gemaakt: de serieStrange Fruits. 'Het zijn heldergekleurde kastjes, die ik in 1965 maakte, met aan de binnenkant zware houten klossen. Op het eerste gezicht lijken het vrolijke kastjes, maar als je de context kent, wordt het minder vrolijk want ze zijn vernoemd naar het lied van Billie Holliday.Strange fruits hanging from the poplar trees.Wat je denkt te zien, is niet wat het is. Er zit altijd iets anders achter. Er staat niet wat er staat, zoals Martinus Nijhoff schreef.'
Als ik naar huis fiets, vraag ik me af waarom ik Mark Brusse benijd. Misschien omdat hij een leven lang precies heeft gemaakt waar hij zin in had, en steeds zijn intuïtie heeft gevolgd. Zodra ik thuis ben belt hij me op: 'Je vroeg waar mijn kunst over ging, maar ik heb het niet goed gezegd. Het verstrijken van de tijd en verwondering, daar gaat het over.'