Aruba protesteert tegen de hoge Haagse rente

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
30 november 2023
Oranjestad -Haar stem was zoals altijd zacht en zalvend, maar haar woorden waren hard en duidelijk. Het lijkt erop dat we terug zijn in de koloniale tijd, zei Xiomara Maduro, de Arubaanse minister van Financiën en Cultuur. En die Nederlandse excuses voor het slavernijverleden? Loze woorden! Maduro's uitval heeft te maken met de terugbetaling van een lening die Nederland in coronatijd aan het eiland verstrekte. Aruba vindt de rente van 6,9 procent onacceptabel hoog. Nederland wil best praten over die rente, zegt demissionair staatssecretaris van Koninkrijksrelaties Alexandra van Huffelen, maar dan moet Aruba accepteren dat er vanuit Den Haag toezicht komt op de Arubaanse overheidsfinanciën.
Dat wil Aruba onder geen beding. Nederland ziet ons kennelijk nog steeds als een kolonie, zo stelde Maduro, en als slaven! In de ontstane patstelling nam ze een opmerkelijk besluit: Aruba doet voorlopig niet meer mee aan projecten die in het koninkrijk worden georganiseerd in het kader van het Herdenkingsjaar Slavernijverleden. Maduro's ministerie zal ook geen geld meer vrijmaken voor de commissie Bewustwording slavernijverleden Aruba, een werkgroep die eerder dit jaar werd opgericht.
Anders dan Maduro doet voorkomen is het slavernijverleden geen groot thema op Aruba. Door het droge klimaat waren er op het eiland geen echte plantages en het aantal tot slaafgemaakten was relatief klein. Rond 1850 ging het om zo'n twintig procent van de Arubaanse bevolking, een kleine vijfhonderd mensen. Na 1863 gingen zij zonder veel problemen op in de rest van de bevolking, zo is uit historisch onderzoek gebleken. Duidelijk is wel dat het onderwerp meer aandacht verdient, bijvoorbeeld in het onderwijs.
Miguel Mansur, parlementariër van de kleine oppositiepartij Accion 21, heeft veel kritiek op de reactie van Maduro. Hier was sprake vanignoranciaenhipocresia,zo meent hij.Volgens Mansur bagatelliseert regeringspartij MEP het Arubaanse slavernijverleden en ontkent de partij zelfs dat er op Aruba tot op de dag van vandaag sprake is van discriminatie. Maar, zegt Mansur, aan de andere kant heeft de partij geen enkel probleem met de Nederlandse financiële compensatie voor het slavernijverleden.
Het bommetje van minister Maduro wordt inmiddels besproken op het hoogste politieke niveau. Het op Aruba in gang gezette bewustwordingsproces over het slavernijverleden zal doorgaan, dat is zeker, maar of er in dat proces gebruik gemaakt kan worden van de vele miljoenen die Nederland beschikbaar heeft gesteld voor projecten, is de vraag.