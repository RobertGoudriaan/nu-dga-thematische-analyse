Ferrari's, horloges en Monets Onderzoek Speculeren met kunst

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
14 maart 2024
De kunstwereld is verworden tot een lucratieve business. Veilingopbrengsten zijn verzesvoudigd en begerige miljonairs leggen beroemde werken als beleggingsobject in kluizen. Musea (én de Belastingdienst) hebben het nakijken.
Met kunst heeft hijniet zoveel, vertelt Mario von Bergen (40). Al heeft hij in het Rijksmuseum ooit eens uren naar een Rembrandt gestaard. 'Dat kan ook komen doordat we daarvoor een coffeeshop bezochten', zegt hij met een lach. In een voorstad van Zürich ontvangt de Zwitser ons op een industrieterrein. Steekwagens en vrachtauto's rijden af en aan. Von Bergens linkerhand hangt in de zak van een bruine corduroy broek, zijn rugtas nonchalant over een schouder. Hij schiet zijn sigaret weg en begeleidt ons de goederenlift van een magazijn in.
De liftdeuren openen en tl-licht overspoelt de ruimte, waar stalen scheidingswanden de rest van een loods afschermen. Muren, vloeren, plafond - alles is van beton. Op de grond liggen muizenvallen. In de hoek van de raamloze ruimte staat een houten schildersezel met daarop een klein schilderij.
Mona Lisa's gezicht wordt deels aan het zicht onttrokken door kleurrijke vlindervleugels die als een masker om haar gezicht liggen. Alleen haar mystieke glimlach is te zien, haar indringende ogen kijken ons aan. Het is een bewerking van Da Vinci's beroemde werk, maar dan van plakkaatverf en Oost-Indische inkt op karton. Lange tijd was zelfs deze glimp van het iconische gezicht volledig onzichtbaar. Maar nu staan we eindelijk oog in oog metHidden Faces(1952) van Salvador Dalí. Onze Dalí.
Het schilderij is speciaal voor ons tentoongesteld in een ruimte met de perfecte luchtvochtigheid en temperatuur, zodat niets het kan beschadigen. Op andere dagen ligt het werk goed beveiligd en ingepakt in een stellingkast in het magazijn. En dat is niet zonder reden. We verwachten de Dalí binnen een paar jaar weer van de hand te doen. Althans, als er een koper is die een prijs wil betalen die voldoet aan het beloofde rendement.
De collage van de Spaanse surrealist is sinds vorig jaar in handen van het Zwitserse bedrijf Splint Invest, dat Von Bergen leidt. Het bedrijf heeft het werk laten taxeren en op echtheid gecontroleerd. Dalí's Mona Lisa is verzekerd en ligt onder ideale omstandigheden opgeslagen. De waarde op het moment van instappen? Een slordige vijf ton. En dat bedrag gaat zeker oplopen, zo wordt ons verteld. De verkoop van vergelijkbare werken in de afgelopen twintig jaar leverde een investeringsrendement op van 15,6 procent. Het is volgens Von Bergen'a promising investment'.
Het werk is altijd in privé-bezit geweest, en wij zijn de eersten die het wilden zien. Ook Von Bergen ziet de collage voor het eerst. 'Hopelijk is het ook de laatste keer', vertrouwt hij ons toe. 'Ik verwacht dat het verkocht is tegen de tijd dat ik het nog eens zie.'
Sinds de eeuwwisseling wordtde kunstwereld overgenomen door een gefinancialiseerde kunstmarkt. Veilingopbrengsten zijn verzesvoudigd en topstukken van Picasso, Monet en Warhol brengen honderden miljoenen euro's op. Hyperhedendaagse werken die vers uit een atelier komen zijn geliefde speculatieobjecten en overspoelen de veilingmarkt. Volgens een schatting van zakelijk dienstverlener Deloitte hebben ultrarijken de afgelopen jaren wereldwijd voor ruim tweeduizend miljard euro aan kunst en verzamelobjecten opgepot.
Die megabedragen verleiden een groeiende groep rendementsjagers om ook te investeren. Terwijl in 2014 nog maar de helft van de vermogensbeheerders hun rijke klanten richting kunst bewoog, doet nu negentig procent dat. Financieel adviseurs leiden begerige miljonairs met succes recht in het hart van de tot voor kort gesloten kunstwereld. Schilderijen zijn een gewildeassetgeworden.
Stonden ooit kunsthistorische kennis,gentlemen's agreementsen emotionele beleving centraal, tegenwoordig is de kunstmarkt eenbooming businesswaarbrokersmet termen alsblue-chip artists, fractionalized artenwet-paintsalesstrooien. De kunstwereld is steeds meer op de aandelenmarkt gaan lijken, een groeiend aantal bedrijven verhandelt zelfs kunst per aandeel door heel veel kleine bedragen op te halen bij kleine investeerders, die zo argeloos een compleet ongereguleerde markt instappen.
De Belastingdienst en het ministerie van Financiën tasten in het duister als het gaat om de vraag hoe groot de kunstmarkt is. Uit onderzoek van Investico enDe Groene Amsterdammerblijkt nu dat Nederlandse particulieren voor maar liefst zeven tot negen miljard euro aan kunst bezitten.
Het gebrek aan inzicht veroorzaakt misgelopen belastinginkomsten en groeiende vermogensongelijkheid, concludeert het ministerie van Financiën. De ongebreidelde investeringsmarkt voor kunst maakt het bovendien voor musea lastiger om toonaangevende tentoonstellingen te organiseren. 'Terwijl de prijzen stijgen, dalen onze inkoopbudgetten', zegt een museumdirecteur. 'Dit gaat simpelweg invloed hebben op wat onze bezoekers zien.'
Op een zonnige dag in maartdruppelen zo'n zestig speciale genodigden het Rijksmuseum binnen. Terwijl normale bezoekers hebben moeten vechten om kaartjes voor de'oncein-a-lifetime'Vermeer-tentoonstelling, lopen zij onbekommerd langs hetMeisje met de parelnaar een besloten evenement. Verspreid over lange, bruine, gestoffeerde banken van het auditorium zitten plukjes mensen, smart casual gekleed, te wachten. Het publiek bestaat uit kunstenaars en verzamelaars, maar ook econometristen en tech-ondernemers: de oudere kunstverzamelaars ontmoeten hier een nieuwe wereld.
De Italiaan Adriano Picinati di Torcello had het in 2003 precies zo bedacht. De in Luxemburg woonachtige zakenman is de zoon van een schilderende moeder. 'Ik ben met kunst opgegroeid, het is allemaal zeer persoonlijk', zegt hij. Zelf studeerde hij bedrijfskunde, werd consultant en later bankier. Nu is hij het hoofd van de Art & Financetak bij Deloitte. Begin deze eeuw leefden we volgens hem in een 'financieel unieke periode': de internetbubbel knapte, het vertrouwen in de opbrengsten van aandelen en obligaties daalde, 9/11 lag vers in het geheugen en ondertussen bleef het aantal miljonairs wereldwijd stijgen. Na de financiële crisis van 2008 daalden de rentes tot bijna nul, werden aandelen minder rendabel en gingen beleggers op zoek naar'alternative assets'.Al dat zwevende investeringsgeld moest ergens landen en Picinati di Torcello bedacht een plan om een deel daarvan de kunstmarkt in te loodsen.
'Kunst leek in niets op een klassiek beleggingsobject', zegt hij. Van een aandeel weet iedereen altijd wat het waard is, daarom staat de beursvloer ook vol beeldschermen met tikkende getallen. Het toekennen van waarde aan kunstwerken gebeurt echter via poortwachters zoals kunsthistorici en taxateurs die spreken over ongrijpbare abstracties als 'tijdgeest' en 'de plaats van het werk in een oeuvre'. Daarmee is de waarde onvoorspelbaar. 'Er zat enorm veel geld in kunst', zegt Picinati di Torcello, 'maar het zat vast.'
'Kunst moest liquide worden', concludeerde hij. Er diende een nieuwe markt te worden opgetuigd met nieuwe handelsplaatsen, lagere transactiekosten en banken die kunst als onderpand bij leningen accepteren. 'Er was nog geen ecosysteem voor kunst en financiering', zegt Picinati di Torcello. 'Wij creëerden dat.'
Zestien jaar later proosten kunsthandelaren met blockchain-ondernemers in het Rijks. Corona heeft het laatste zetje gegeven: plots vinden verzamelaars het volslagen normaal om via een scherm naar kunst te kijken. Econometrische formules voorspellen nu de waarde van kunst die te koop is via een app op de telefoon. Picinati di Torcello geeft dekey note. 'Mensen beginnen te erkennen dat wij het goede willen doen', zegt hij erover. 'Dat wij serieus zijn. En dat dit niet zomaar een coup is om winst te maken.'
'Kom verder!'kraakt de intercom van een vrijstaande villa in Wassenaar. De poort zwaait geruisloos open. Langs een tuin met rododendronstruiken leidt een oprit naar de voordeur waar een vrouw ons opwacht. Links van haar leunt een wandvullend schilderij nonchalant tegen de muur. Ook boven de deurpost, achter de voordeur en naast de garderobe hangen kunstwerken. De vrouw wijst trots naar een graffitischilderij in de woonkamer, een Banksy.
Verderop hangen werken van Warhol, Haring en Kusama. De muren, de bank en het tapijt steken wit af tegen de veelal rode, roze en blauwe kunstwerken. Meneer en mevrouw blijven liever anoniem, hun naam willen zij niet verbinden aan een verhaal over kunst en fiscaliteit. Ze zien zichzelf als liefhebbers, niet als investeerders. 'Jullie gaan toch niet schrijven dat kunst moet worden belast in box 3? Dan stort de Nederlandse markt in', zegt meneer de verzamelaar nog voordat mevrouw de verzamelaar koffie inschenkt.
Het echtpaar verzamelt sinds de jaren negentig. Inmiddels hebben ze een paar honderd werken. Het huis is minimalistisch ingericht, op de hoeveelheid kunst aan de wanden na. 'Vroeger stonden hier antieke kasten en hingen er schilderijen met grote gouden lijsten', vertelt mevrouw, 'maar onze smaak is veranderd.' Hun eerste collectie, negentiende-eeuwse kunstwerken, verkochten zij op het hoogste punt van de markt. Met de opbrengsten legden de twee een verzameling aan in lijn met wat populair is op de kunstmarkt, van impressionisten naar streetart. Tegenwoordig verzamelen ze hedendaagse werken. Thuis heeft het echtpaar niet genoeg muren om alles op te hangen; een gedeelte van hun collectie ligt bij kunstopslag Hizkia.
Al pratende toont meneer een album vol foto's met kunstenaars van wie zij werk kochten. Van elk schilderij kent hij de herkomst en achterliggende betekenis. Ze bezoeken beurzen en maken verre reizen, speurend naar aanvullingen voor hun collectie. 'Wij hebben dit nooit verzameld om daar heel rijk mee te worden, wij vinden het mooi om mee te leven', zegt hij. 'Kunst is voor ons geen investering', vult mevrouw aan.
Sinds 1893 stimuleert Nederland kunstbezit- met fiscale regelingen - in de hoop dat verzamelaars hun kunst vervolgens uitlenen of schenken aan nationale musea. Particulieren die kunst 'ter decoratie' bezitten en niet als belegging aanhouden, hoeven daar geen belasting over te betalen. Zo'n kunstwerk wordt niet anders behandeld dan bijvoorbeeld de aanschaf van een designbank.
Maar wat is dan het verschil tussen een liefhebber en een investeerder? Sinds 2001 is het volgens de wet aan de Belastingdienst om te bewijzen dat iemand voor ten minste zeventig procent kunst bezit ter belegging. Die bewijslast is ingewikkeld, omdat de fiscus van diezelfde wet geen werkbare definities krijgt aangereikt. In de praktijk komt het erop neer dat de Belastingdienst niet kan bijhouden wie er kunst koopt en verkoopt, of waar het opgeslagen ligt. In een reactie laat de Belastingdienst weten dat dit ook niet zijn taak is. Of iemand zijn kunst ter investering heeft, weet de fiscus dus pas als iemand dat zelf opgeeft. Wie miljoenen op een spaarrekening of in aandelen heeft, betaalt daar belasting over. Koop je met dat geld een kunstwerk? Dan verdwijnt het vermogen van de radar.
Naast de vrijstelling bestaat er voor kunstbezitters ook een belastingvoordeel bij overlijden: de successieregeling. Nazaten kunnen het bedrag van een kunstwerk met 120 procent van hun erfbelasting wegstrepen als een museum of de staat geïnteresseerd is in het werk. Tussen 2015 en 2022 werden er 74 verzoeken ingediend en werd er voor bijna 25 miljoen euro kwijtgescholden. Welke werken naar musea gaan, is onduidelijk. Onder meer een schilderij van Meindert Hobbema kwam via de familie van baron Willem van Dedem na zijn overlijden terecht bij het Rijksmuseum. Het leidde tot een rechtszaak. Volgens de Belastingdienst was het werk minder waard dan de negen miljoen euro die de taxateur van de familie had ingeschat. De familie won.
In de vrijwel enige kunstloze standop de 36ste editie van PAN Amsterdam  in de rai legt een vermogensbeheerder uit waarom haar werkgever, een Zwitserse private bank, dit jaar de hoofdsponsor van de beurs is. Ze wordt onderbroken door een collega: 'En kunst is vrijgesteld van belasting in box 3!' roept de man enthousiast. Het bier danst in zijn glas, dreigend boven de rug van zijn collega.
Kunst en belasting worden vaak in één adem genoemd. Een belastingadvieskantoor schrijft op zijn website dat het geen kwaad kan om oog te hebben voor de 'fiscale kanten van het beleggen in kunst' en een andere belastingadviseur werpt de vraag op: 'Maar u heeft weleens gehoord dat er meer belasting uit kunst te halen is?' Ook consultancykantoor kpmg wijdt verschillende artikelen aan de vrijstelling en meldt daarbij dat 'de inspecteur aannemelijk moet maken dat het kunstobject als belegging wordt aangehouden', wat 'uiteraard heel lastig' is om te bepalen.
Voor de Belastingdienst is namelijk volstrekt onduidelijk hoeveel kunst Nederlandse verzamelaars bezitten. Anders dan bij bijvoorbeeld huizen, aandelen of auto's blijft het in de kunstwereld gissen naar overzicht.
Eén beroepsgroep heeft die kennis wél: de verzekeraars. Kunstverzekeraars moeten precies weten wat de waarde is van elk werk en waar het opgeslagen ligt. Zij zien taxatierapporten en bezoeken woningen. In Nederland zijn er drie marktleiders: Hiscox, Hienfeld en Liberty. Na maandenlang overleg komen zij voor ons tot een gezamenlijke inschatting: Nederlanders zijn goed voor zeker zeven tot negen miljard euro aan particuliere kunstcollecties. En dan zijn onverzekerde kunst en kleine 'hobbyverzamelaars' die voor minder dan tienduizend euro aan kunst bezitten niet meegerekend.
Volgens Liberty ligt een groot deel van de kunst in handen van Nederlanders'offshore'opgeslagen. De verzekeraar ziet in zijn systeem dat zes Nederlandse particuliere collecties bij elkaar opgeteld voor maar liefst 1,2 miljard euro verzekerd zijn. Hiscox zegt dat de top-500 particuliere verzamelaars circa vier miljard aan kunst verzekert. De afgelopen jaren zien alle drie een toename van het kapitaal dat zij verzekeren.
Op dit kunstbezit heeft de Belastingdienst dus geen zicht. Op hoeveel daarvan rendementsheffing zou moeten worden geheven al helemaal niet. De fiscus schrijft in een reactie dat 'het maar incidenteel voorkomt dat kunst als belegging wordt aangemerkt'. Daar komt bij dat het overgrote deel van de kunst volgens de fiscus niet rendeert. Maar cijfers uit de kunstwereld laten iets heel anders zien.
Deloitte jubelt in rapporten dat de aanschaf van naoorlogse of hedendaagse kunst meer rendement oplevert dan de aandelen van de vijfhonderd waardevolste beursgenoteerde bedrijven van de Verenigde Staten zoals Microsoft of
Amazon. Picasso's, Warhols en Monets brengen recordprijzen op. Onderzoeksbureau ArtPrice toonde dat kunstveilingen in 2022 ruim zestien miljard euro omzetten, meer dan zes keer zoveel als twintig jaar eerder. En wat veilingen opbrengen is slechts de helft van het geld dat omgaat binnen de markt. Rendementen te over, maar in Nederland is je kunst veilig. Een fiscus die niets bijhoudt, kan immers ook geen belasting heffen.
Hoeveel de schatkist misloopt door de fiscale regelingen weet niemand. Maar afgelopen zomer schreef het ministerie van Financiën in een rapport dat de vrijstelling van kunst in box 3 voor 'grotere vermogensongelijkheid' zorgt. Volgens het ministerie is er geen sprake van 'fiscale neutraliteit' en veroorzaakt de regeling 'budgettaire derving', oftewel misgelopen belastinginkomsten.
We zijn niet de enige eigenarenvan onze Dalí. Een factsheet op de app van Splint Invest leert ons dat Dalí op veilingen een goedetrack recordheeft. En het werk blijkt gebruikt te zijn als omslag van zijn enige boek en daarmee extra culturele waarde te hebben. Om het behapbaar te maken heeft Splint Invest de Mona Lisa opgeknipt in bijna tienduizend stukjes van elk vijftig euro.
Na de aankoop krijgen we informatie toegestuurd, verzekeringspapieren en een brief waarin valt te lezen dat het werk in Zwitserland is opgeborgen. Mario von Bergen heeft het allemaal geregeld. Hij verliet zijn baan bij accountantskantoor PwC nadat hij al filosoferend tijdens lunchsessies bedacht dat er geld te verdienen viel met het optuigen van een handelsplatform voor luxegoederen. Nu runt hij samen met een vriend Splint Invest: een platform waarop klanten aandelen kunnen kopen in schilderijen, horloges en Ferrari's. 'Kunst verkoopt het beste', zegt Von Bergen.
Toen hij hoorde dat hij voor vijf ton een Dalí kon kopen, was hij meteen enthousiast, vertelt hij in de lift van de beveiligde loods nabij Zürich. 'Dalí verkoopt doorgaans voor hogere prijzen. En werken met vlinders doen het extra goed volgens de data. Vijf ton was een koopje.' Zelf spreekt Von Bergen over 'het democratiseren van de kunstmarkt'. Je hebt geen zakken geld meer nodig, maar kunt instappen in een schilderij dat Splint Invest voor je weglegt in een kluis. Als het na een paar jaar weer wordt verkocht, delen de investeerders in de winst.
In de loop van de jaren zijn verschillende manieren bedacht om aandelen uit te geven in een kunstwerk. Dat begon met beleggingsfondsen, maar dan specifiek voor kunst. Investeerders leggen allemaal een groot bedrag in, en een aangewezen beheerder zoekt kunstwerken die goed zullen renderen. Masterworks, een van de internationaal bekendste aanbieders van aandelen in kunst en een concurrent van Von Bergens Splint Invest, werkt weer net anders. Zij richten een bv op, stoppen daar één werk in en verdelen de aandelen van de bv onder kopers.
Tussen 2017 en 2022 gaf Masterworks aandelen uit voor meer dan 160 kunstwerken, ter waarde van in totaal meer dan 540 miljoen dollar. Op dit moment heeft het bedrijf bijna een miljoen klanten die via hen een aandeel in een fysiek werk hebben. Bij Splint Invest vindt alle handel, via blockchaintechnologie, binnen de eigen app plaats. Er zijn een paar honderd Nederlandse klanten, onder wie enkele grote investeerders die maandelijks voor een paar duizend euro aan aandelen kopen, zegt Von Bergen.
Met deze fractionalized art kwam de droom die Adriano Picinato di Torcello begin deze eeuw bij Deloitte had uit. Zo verdienden de aandeelhouders van een werk van Claude Monet, via Masterworks, in een kleine twee jaar in totaal bijna anderhalf miljoen dollar. Daarnaast kun je via het bedrijfje Artex (in handen van een Liechtensteinse prins) eigenaar worden van stukjes van een drieluik van Francis Bacon en is een Picasso door Splint Invest opgeknipt in meer dan zesduizend partjes. En onze Dalí? Die was met drie dagen uitverkocht. Naast wijzelf zijn nog 761 investeerders eigenaar van het werk van de Spaanse surrealist.
'Home is where the art is',staat op de sleutelhanger van het kluisje waarin wij onze jassen opbergen. We staan in een gigantische loods waarin met stalen tussenschotten een labyrint is ontstaan. Het is aangenaam warm, overal schijnt precies hetzelfde gedimde licht. 'Ik zal je alvast voorbereiden op een kleine vorm van teleurstelling: jullie gaan niet veel kunst zien', zegt art storage consultant Elmar Kramer van Imming Logistics Fine Art.
Imming Logistics is een van de grootste kunstopslagen van Nederland. Bijna alle Nederlandse musea stallen hier een deel van hun 'slapende collecties', net als toonaangevende galeries en particuliere verzamelaars. Het is niet per se een glamoureuze plek: de loods deelt een industrieterrein in het Noord-Hollandse Zwaag met vier fastfoodketens en een windmolenpark.
De Rembrandts en Picasso's die hier soms achter de schotten verborgen liggen, krijgen zelfs de meeste medewerkers niet te zien. Zo onzichtbaar als de kunst is, zo zichtbaar zijn wij. De pasjes met onze namen erop bevatten een tracker zodat de beveiliging constant weet waar we lopen en welke deuren wij openen. 'Zorg dat je tag steeds goed zichtbaar is', drukt Kramer ons op het hart. Trots vertelt hij dat ze hier het hoogste inbraakbeveiligingsniveau hebben. 'Wij zien elke beweging.'
De afgelopen tien jaar is het aantal Nederlandse kunstopslagen van acht naar dertien gegroeid. Uit gesprekken met de kunstopslagen blijkt dat de hoeveelheid particuliere kunst die zij beveiligen is toegenomen. In een uiterste hoek van het gebouw van Imming Logistics staan houten kisten opgestapeld. 'Eigenlijk is alle ruimte die je hier ziet onder offerte', zegt Kramer. 'Over een paar maanden is het depot vol.'
Twee van de grootste kunstopslagen van Nederland, Hizkia en Kortmann, hebben het predicaat 'douane-entrepot'. Daarmee zijn het opslagplaatsen waar je geen btw of invoerrechten betaalt. Handig voor bijvoorbeeld kunsthandelaren die internationaal werken. Maar wat er verder gebeurt blijft voor de buitenwereld onduidelijk: de deuren blijven hermetisch gesloten.
Als we Hizkia bellen is de directeur kort van stof. 'Voor ons voegt het niks toe om openheid te geven, we willen geen kijkje in de keuken geven', zegt hij. 'Onze klanten willen ook helemaal niet dat mensen weten waarom zij hier hun kunst opslaan.' De telefoonverbinding wordt abrupt verbroken. Later mailen ze: 'Wij bedienen wereldwijd de top van de kunstwereld. Alles wat wij doen staat onder toezicht van de Nederlandse Douane en Belastingdienst, en is dus vanzelfsprekend volledig rechtmatig.'
Ook Frans Kortmann van Kortmann Art Packers & Shippers B.V. geeft geen toegang, maar hij wil telefonisch wel het een en ander uitleggen. 'Douane-entrepots worden voornamelijk gebruikt door buitenlandse klanten en galeries die via ons hun kunst doorvoeren naar andere plekken in de EU.' Tegelijkertijd is het mogelijk om kunst hier heel lang op te slaan. Een klant kan bijvoorbeeld kunst in Amerika kopen, in een douane-entrepot zetten en dan weer doorverkopen zonder ooit belasting te betalen. 'Het gebeurt niet vaak', zegt Kortmann. 'Maar in theorie kan dat natuurlijk wel.'
Deze praktijk kent de kunstwereld al langer. Met de intrede van zogehetenfreeports,onder meer in Luxemburg en Genève, is het makkelijk geworden om kunst veilig, anoniem en belastingvrij op te slaan én te verhandelen. Deze vrijhandelszones bleken extreem gevoelig voor witwassen en belastingontduiking. De Europese Unie besloot daarom dat anti-witwasrichtlijnen sinds 2020 ook opgaan voor deze plekken.
Hoewel er praktisch gezien geen verschil is tussen een freeport en een douane-entrepot, valt bij een douane-entrepot particulier kunstbezit nog niet onder de witwasregels van de Europese Unie. Wat iemand met zijn kunst doet in zo'n opslag, weet dus niemand. Er is één uitzondering: als je als douane-entrepot een showroom ter beschikking stelt en daar bijvoorbeeld koffie schenkt, verschuiven de werkzaamheden van opslagplek naar die van bemiddelaar. In die rol word je door de Belastingdienst wel aan de anti-witwasregels gehouden. Maar wanneer een ontvangstruimte precies een showroom is, blijft een grijs gebied.
Kortmann is niet op de hoogte van de desbetreffende regelgeving. 'Volgens mij hoef ik niet aan anti-witwasregels te voldoen. Ik ben er in ieder geval nooit op gecontroleerd.' Het witwasteam van de Belastingdienst bevestigt dat het kunst van particulieren in douane-entrepots niet controleert. De Douane laat weten dat het niet haar taak is.
En dat is precies het probleem. 'De regels zijn niet eenduidig', stelt Ron Korver, voorheen beleidsanalist bij de onderzoeksdienst van het Europees Parlement, in een studie naar witwasrisico's in freeports. 'Over freeports is iedereen het eens: dat is een potentieel gevaar. Maar douane-entrepots, waar dezelfde anonimiteit en fiscale voordelen bestaan, die blijven buiten schot. Terwijl daar dezelfde risico's op witwassen en belastingontwijking bestaan.'
'Terwijl de prijzen stijgen,dalen onze inkoopbudgetten', zegt directeur Rein Wolfs van het Stedelijk Museum in Amsterdam. Hij is kritisch over wat de kunstwereld overkomt. 'Het gaat invloed hebben op wat onze bezoekers zien.' Dat merkt ook Museum Boijmans Van Beuningen: 'Wij zullen niet snel een David Hockney-tentoonstelling organiseren, omdat het aanschaffen van een Hockney in deze tijd niet meer voor ons is weggelegd.'
Wie niet kan kopen, kan altijd nog lenen. Maar ook die kosten rijzen de pan uit. De verzekerings- en transportkosten worden berekend aan de hand van de huidige waarde van een werk. 'Bij onze huidige Beckmann-tentoonstelling is ongeveer tachtig procent van het budget voor transport en verzekering', zegt Daniel Koep, hoofd tentoonstellingen van Kunstmuseum Den Haag. Ook het uitwisselen van kunst tussen musea onderling gaat steeds vaker niet door. 'We krijgen weleens een aanvraag, die later wordt teruggetrokken omdat het niet te financieren is', zegt Wolfs van het Stedelijk.
Hierdoor zijn musea vaker afhankelijk van de goede wil van verzamelaars. Die hebben altijd een grote rol gespeeld. Zo is Boijmans Van Beuningen in Rotterdam ontstaan uit een 'lappendeken' van schenkingen van particuliere verzamelaars. 'Hiermee liepen we wel op de kermis vooruit', zegt de woordvoerder. 'Maar vandaag de dag kan geen enkel Nederlands museum meer bestaan zonder donateurs of particuliere verzamelaars. Onmogelijk.'
'Wij merken dat verzamelaars het vaak leuk vinden om een werk uit eigen collectie uit te lenen', zegt Jeroen Hermens van Museum De Lakenhal in Leiden. 'En het kan voor hen ook slim zijn. Een werk dat in een museum heeft gehangen stijgt in waarde.' Kunst die tentoongesteld wordt via een bruikleenconstructie, zorgt zo voor prijsopdrijving die musea juist in de problemen brengt. 'Alles wat in een museum te zien is, wordt onderdeel van het economische systeem van waardevermeerdering', zegt Wolfs van het Stedelijk. 'We willen als museum daarom zo min mogelijk die proactieve speler zijn.' Het Stedelijk doet dit onder meer door strenge eisen te stellen aan schenking of bruikleen. 'Zodat we baas in eigen huis blijven. Maar of we dat over dertig jaar nog kunnen zijn? Geen idee.'
Wolfs verwacht dat het mogelijk gevolgen gaat hebben voor bezoekers en de prijs van toegangskaartjes. Musea bevinden zich in een vicieuze cirkel. Ze zijn afhankelijk van een markt die zij door mee te doen aanjagen, tegelijkertijd zet diezelfde markt hen steeds vaker buitenspel. 'Dit systeem is enkel te doorbreken als je als museum een grote stap terug zou willen doen', zegt Wolfs. 'Maar, dan kun je minder kunst én minder belangrijke kunst tentoonstellen.'
Voor Museum de Fundatie in Zwolle betekent deze zoektocht dat ze verder kijken dan de grote namen. 'Maar het blijft een dilemma', vertelt directeur Beatrice von Bormann. 'Je wilt ook een groot publiek aantrekken.' In het veld ziet ze daarom steeds vaker modetentoonstellingen, en tentoonstellingen over musici. Zelf organiseerde de Fundatie in 2015 een Nick & Simon-tentoonstelling.
Terwijl musea de eindjes aan elkaar moeten knopen om toonaangevende tentoonstellingen te organiseren, ontvouwt zich de laatste jaren ook een nieuwe trend: particuliere verzamelaars openen eigen musea. Zoals bijvoorbeeld Museum Voorlinden of Museum MORE. Sinds de eeuwwisseling zijn er in Nederland zeven private musea opgezet uit particuliere moderne en hedendaagse kunstcollecties. Daarvoor was er maar één, en die opende in 1994.
Bert Kreuk bezit eenvan de wereldberoemde waterlelies van de Franse impressionist Claude Monet. Het werk staat gestald in een freeport in Zwitserland. En daar blijft het ook: 'Ik kocht het werk van de eerste bezitter, die hem altijd in een kluis heeft bewaard. Het heeft iets exclusiefs.'
Zelfs toen The Grand Palais in 2010 in Parijs een overzichtstentoonstelling van Monets werk organiseerde, wilde Kreuk zijn schilderij niet uitlenen. Zo blijft het werk mysterieus en hoopt hij dat de prijs zal stijgen. In de tentoonstellingscatalogus werd een zwart-witte afbeelding van het werk opgenomen. Kreuk moet erom lachen. 'Die Monet heeft het daglicht nooit gezien!' schatert hij. 'Kunst is als lucht. Zonder kunst kan ik niet ademen. Daarom verzamel ik ook. Ik moet het gewoon om mij heen hebben.' Hij woont in Luxemburg, Zwitserland en Marbella. Als hij in Nederland is, logeert hij bij familie in Capelle aan den IJssel. Ook dat huis staat vol sculpturen en schilderijen uit zijn collectie. Het hek dat de woning omringt, is volgens het bijgevoegde bordje in de stijl van Piet MondriaansBloeiende bomenen zelfs in het matte glas van de ramen zijn bekende schilderijen uit zijn eigen collectie gegraveerd.
Kreuks collectie telt zo'n 650 werken, ter waarde van honderden miljoenen. Hij verdiende zijn vermogen met de verkoop van kammetjes, tandpasta en handdoeken aan luchtvaartmaatschappijen. Een van de eerste werken die hij kocht was van de negentiende-eeuwse Nederlandse schilder B.C. Koekkoek. Het kostte hem een slordige half miljoen gulden. Inmiddels bezit hij werken van grote namen als Willem de Kooning, Anselm Kiefer en Paul Cézanne. 'Hier hangen niet de duurdere werken', zegt hij terwijl hij om zich heen wijst. 'Die mogen van de verzekering niet in een huis hangen en staan dus in een freeport.'
In 2017 schreef hij het boekArt flipperover zijn ervaring met het kopen en verkopen van kunst. Het leverde hem een slechte reputatie op in de kunstwereld, waar hij zichtbaar van geniet. 'Ik was ook wel klaar met al die hypocriete mensen. Iedereen verkoopt kunst om zijn collectie beter te maken, maar omdat ik het openlijk doe, ben ik ineens gek?'
In de kunstwereld praat men niet over geld, maar uiteindelijk draait het gewoon om winst, zegt Kreuk. 'Dat merkte ik bijvoorbeeld toen ik in de board van een museum in Londen zat. Toen kwamen er geregeld handelaren naar mij toe om te vragen welke kunstenaars binnenkort een expositie kregen. Dan konden ze alvast wat inkopen, omdat de prijzen dan gingen stijgen.' Een normale gang van zaken in de kunstwereld. 'Maar daarbuiten noemen we dat gewoon handelen met voorkennis, niks meer en niets minder!'
De app waarmee we ons stukjevan de Dalí aanschaften, biedt ook nog een ander investeringssegment van de kunstmarkt. Niet alleen kunnen we grote namen als Chagall en Picasso kopen, in jargon 'blue-chip artists', maar ook de zogenoemde 'wet-paint-kunst'. 'Wet paint' omdat de verf op de kunstwerken nauwelijks is opgedroogd: binnen drie jaar nadat het gemaakt is gaat het onder de hamer.
Normaal gesproken verkoopt een beginnende kunstenaar zijn kunst via een galerie. Samen werken de kunstenaar en zijn vertegenwoordiger aan een carrière: de kunstenaar maakt meer werk en ontwikkelt een eigen stijl, de galerie werkt aan naamsbekendheid en regelt exposities. De meeste kunstenaars bereiken zo hun hoogtepunt pas op latere leeftijd met een rijk oeuvre. Maar in de afgelopen jaren slaan steeds meer recent gemaakte kunstwerken die stap over en verschijnen ze meteen op de veiling.
Dat blijkt uit cijfers die Investico opvroeg bij onderzoeksbureau ArtPrice, over hoeveel wet paint er elk jaar op de veiling komt. In 2023 werd er wereldwijd voor bijna 140 miljoen euro van dit type kunst geveild, dat is 21 keer zoveel als in 2000. ArtPrice ziet in zijn cijfers dat steeds meer jonge werken snel worden verhandeld, 'waarschijnlijk om speculatieve redenen'.
Zo is het op onze Splint Invest-app mogelijk om te investeren in het werk van de Vlaamse kunstenaar Albert Willem, het pseudoniem van de Belgische kunstenaar Martijn Wauters (44). Hij omschrijft zijn werk als 'naïef' en zegt geïnspireerd te zijn door Pieter Bruegel. Het levert in ieder geval veel geld op.
NeemThe Beach Promenade,zijn veilingdebuut uit 2022. Een imposant linnen doek, anderhalve meter breed, dat de kijker meeneemt naar een dagje strand. Aan het strand wordt yogales gegeven, gedanst en gebaad in de zon. De kleuren zijn fel, de boodschap is eenvoudig. Een walvis wordt vervoerd in een groot aquarium. Sotheby's schatte de opbrengst van het werk ergens tussen de twaalf- en achttienduizend euro. De hamer sloeg af op bijna 95.000 euro. Veilinghuizen zijn wel vaker conservatief in hun schatting - laag inzetten brengt het bieden op gang - maar een werk gaat niet vaak acht keer over de kop. Martijn Wauters, voorheen ambtenaar bij de gemeente Beersel in Vlaams-Brabant, gaat pas sinds enkele jaren door het leven als Albert Willem. In het voorjaar van 2021 heeft hij zijn eerste tentoonstelling in de Hide Gallery in Moskou. Een maand na zijn debuutveiling staat zijn werk op de Masterpiece-beurs in Londen en in hetzelfde jaar wordt zijn werk tentoongesteld in Seoul, Miami en Parijs.
In de afgelopen twee jaar zijn er 54 werken van zijn hand geveild. Geen van de schilderijen is ouder dan drie jaar. Meer dan de helft van de hamerprijzen eindigt ver boven de geschatte marktwaarde. Doordat zijn werk een aantal keer over de kop is gegaan, oogt hij plotseling succesvol. Gehaaide kunsthandelaren verspreid over de wereld willen plots allemaal een graantje meepikken.
'Er zijn kunstenaars die komen en gaan, Albert Willem is er zo een', zegt Miety Heiden. Heiden is het hoofd van de internationale private salesafdeling van Phillips, een van de grootste veilinghuizen ter wereld. Ze werkt al dertig jaar in de kunstsector, de afgelopen jaren zag ze dit soort 'eendagsvliegen' steeds vaker de markt op komen. Het veilinghuis verkocht zestien van zijn werken.
Inmiddels vindt het veilinghuis het verdacht dat de schilderijen van de Vlaamse kunstenaar zonder duidelijke aanleiding zo ver boven de geschatte prijs werden verkocht, vertelt Heiden vanuit haar woning in New York. Albert Willem is inmiddels'geflagged'bij de juridische afdeling van het bedrijf. Dat betekent dat er intern onderzoek wordt gedaan om te achterhalen of de markt voor Albert Willem'rigged'is, oftewel gemanipuleerd. 'Het is lastig te bewijzen, maar het is eengut feeling. Er klopt gewoon iets niet. Maar het gebeurt allemaal zo geraffineerd dat wij niet weten wat er nou precies plaatsvindt.' In Heidens carrière kwam dat niet veel voor. Het is iets van de afgelopen vier jaar.
Investico probeerde meermaals met Albert Willem in contact te komen, maar hij was niet bereikbaar voor commentaar. Veilinghuizen Sotheby's en Christie's, die allebei werken van zijn hand veilden, wilden niet antwoorden op vragen van Investico of zij de twijfels van Phillips delen.
'Dit is helemaal nieuw voor veilinghuizen', zegt Rachel Pownall, hoogleraar Finance aan de
Universiteit van Maastricht en gespecialiseerd in de kunstmarkt. 'Vroeger was hetnot doneom het werk van jonge kunstenaars op de veiling te verkopen. Maar door mondialisering is de competitie tussen galeries heel intens geworden.' Om zichtbaar te blijven moeten sommige jonge kunstenaars al vroeg in hun carrière op de veiling terechtkomen, zegt ze. 'Het is onderdeel van de marketingstrategie.'
Maar verkoop op een veiling brengt gevaren met zich mee. Wanneer een kunstwerk niet wordt verkocht, verliest de kunstenaar ook net zo snel weer zijn waarde. 'In onze wereld noemen we dat eenburned artwork',zegt Pownall. 'Daarom wordt er bij bekende, gevestigde kunstenaars een zogenoemde"non-resale"-clausule in het contract gezet.' Zo'n clausule verbiedt de nieuwe eigenaar het binnen een paar jaar te verkopen om speculatie en waardeverlies in toom te houden.
In een wereld van eendagsvliegen hebben die clausules nog een ander eﬀect. Wanneer de markt inzakt, blijft de laatste die het werk aanraakt ermee zitten. Dat gebeurde ook afgelopen najaar: na zijn stormachtige opkomst lijkt Albert Willem opeens spaak te lopen.Liberation Day, after the Quarantine(2020) slaat in december 2023 af op achtduizend euro. Tweeduizend euro minder dan het geschatte minimum.
'This work is shit!'schreeuwt een manager van een Londense galerie door de telefoon. Hij voelt zich bedonderd. Het afgelopen jaar kocht hij twee werken van Albert Willem via 'investeringsgalerie' Maddox Gallery voor veertigduizend euro per stuk, met een non-resale-clausule voor twee jaar. Maar nu de markt voor Albert Willems inzakt, komt hij er niet meer vanaf. 'Ik kan het nu voor maximaal dertigduizend euro verkopen', zegt hij, 'maar zelfs dat mag niet.'
'Ping', er komt begin februari een e-mail binnen van Splint Invest.'Albert Willem is back!'Terwijl de veilingresultaten teruglopen en de juridische afdeling van een veilinghuis onderzoek doet, zijn er toch weer twee nieuwe werken beschikbaar. Gewaardeerd op 150.000 euro met een geschatte waardeverdubbeling in vier jaar. Hiermee staat de teller van het aantal Albert Willems bij Splint Invest op elf. Wie 1/3000 wil bezitten van een tafereel van een kerstdorp vol ronde glimlachende hoofdjes, aangebracht met grove zwarte penseelstreken, kan nu toeslaan. Wij slaan ditmaal over.
Aan de Universiteit van Maastrichtbreken onderzoekers zich het hoofd over de wereldwijde verstrengeling van geld en kunst. Christoph Rausch is een van de oprichters van het Centre for Arts and Culture, Conservation and Heritage. 'Kunst is mooi en onschuldig. Dat is hoe veel mensen erover denken', zegt Rausch. 'De oude kunstwereld was bovendien heel gesloten.' De sector hing aan elkaar van erecodes, sociale controle en gentlemen's agreements. 'Dat was lang geen probleem, en als er eens iets misging, dan namen we dat voor lief. Het leverde ons immers prachtige musea op.'
Maar die wereld bestaat niet meer en dat heeft volgens Rausch geleid tot een systeem waarin kunst is verworden tot een 'onderpand voor ﬁnanciële waardespelletjes'. Hij bepleit daarom veel steviger ingrijpen van de overheid. 'Op andere markten gelden strenge regels om woekerwinsten in te perken en handel met voorkennis te voorkomen. Maar bij kunst zien we het door de vingers.'
'De rijke Nederlanders proﬁteren van deze gekte terwijl de onderkant van de samenleving helemaal niet kan meedoen aan deze praktijken', zegt Rausch. Hij vergelijkt het met de huizenmarkt, waar een huis een ﬁnancieel product is geworden in plaats van een levensbehoefte. 'Ook met kunst zien we nu hoe de kloof tussen arm en rijk groeit, en niemand die er wat aan doet.'
Strengere controle op de kunsthandel zou het einde kunnen inluiden voor kunst als ideaal beleggingsobject. Kunst is nu aantrekkelijk omdat het belastingtechnisch, ﬁlantropisch en wettelijk alles kan zijn dat een eigenaar ervan maakt: genotsobject, onderpand of toekomstige belastingkorting in de vorm van een schenking. 'Zolang de overheid dat niet erkent', zegt Rausch, 'zal het vermogen in kunst, en daarmee het risico op misbruik, alleen maar toenemen. En uiteindelijk gaat iemandbust:dat zullen dan de kleine beleggers van Masterworks en Splint Invest zijn. Dus ik zou er maar niet aan meedoen.'
Met onze Dalí in de Zwitserse kluisblijkt ook iets geks aan de hand: de waardebepaling schiet alle kanten op. Wie een kunstwerk via een veilinghuis wil kopen, krijgt van tevoren een conditierapport. En als je ernaar vraagt, kun je na aankoop een echtheids- of taxatierapport ontvangen. Via de app van Splint Invest hebben we slechts de verzekeringspapieren gekregen, alle andere rapporten delen ze niet. In de app staat wel een document, gemaakt door de Zwitsers zelf, waarin we lezen dat het werk gekocht is voor bijna vijf ton, er is geen spoor van bewijs dat het werk ook daadwerkelijk vijf ton heeft gekost of waard is. Maandenlang proberen we via Mario von Bergen bewijsstukken in te zien. En als we tijdens ons bezoek het nog één laatste keer vragen stuiten we op de grenzen van 'de democratisering van de kunstmarkt'. Von Bergen begint wat te hakkelen, wordt zichtbaar nerveus. 'Als ik een taxatierapport deel, geef ik ook onze manier van werken prijs', legt hij uit. De taxatie noemt hij zijn'secret sauce'.
Pas als we de conceptversie van dit artikel naar hem toesturen, komt hij over de brug. Binnen een dag hebben we het echtheids- en conditierapport in de mail. Het werk is echt, en de conditie is goed. Uit het ene taxatierapport blijkt dat we het voor ruim anderhalve ton onder de marktwaarde gekocht hebben, het werk zou 645.000 euro waard zijn. Een tweede taxatierapport zit daar ver boven: de Dalí zou ruim één miljoen euro moeten kosten.
'No fucking way',schampert Willem Baars. 'Dit is echt geen vijf ton waard hoor, sorry.' De kunsthandelaar is druk, dus een interview moet telefonisch. 'Wat zei je nou? Dalí? Uit 1952 toch? En op cardboard?' Hoorbaar geklik en getik aan de andere kant van de telefoon. 'Tja, eerdere veilingresultaten zijn wisselend. Dus echt veel zegt dit niet', licht hij toe. Toch is een half miljoen volgens de uitgesproken kunsthandelaar een slechte koop. 'Ik denk dat het misschien twee-, hooguit driehonderdduizend euro waard is.' Hij is niet de enige die tot deze conclusie komt. We spraken vijf experts, van wie er vier zeggen dat het werk geen vijf ton waard is - laat staan dat het in de aankomende jaren meer waard zal worden.
Slechts één taxateur, die liever anoniem blijft, ziet wel wat in onze Dalí. Het zit hem vooral in de combinatie van Dalí en deMona Lisa. 'Dat is zo herkenbaar dat ik denk dat het vrij makkelijk is om zo weer te verkopen.' In zijn database staan vergelijkbare werken voor meer dan een half miljoen. Volgens hem heeft de Dalí zeker 'potentie'.
'De markt is tegenwoordig wel vaker niet te begrijpen', zegt Willem Baars net voor hij ophangt. Hij wil nog één ding kwijt over het werk. 'Even los van alle veilingresultaten, data, of hoe goed dit werk is. Als het echt een koopje is, zoals die Von Bergen stelt, waarom zou je het dan in aandelen uitgeven? Waarom verkoop je het dan niet meteen met dikke winst?'