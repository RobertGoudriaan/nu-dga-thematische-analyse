Pharoah Sanders 13 oktober 1940 - 24 september 2022 Het einde

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
6 oktober 2022
Hij praatte niet veel. Maar het geluid dat hij uit zijn saxofoon haalde was als een natuurkracht: stuwend en allesomvattend. 'Hij zei altijd tegen me: "Speel." Dat is wat ik gedaan heb.'
Charlie 'Bird' Parker. Julian 'Cannonball' Adderley. Armando 'Chick' Corea. William James 'Count' Basie. Edward Kennedy 'Duke' Ellington. Nat 'King' Cole. Jean-Baptiste 'Toots' Thielemans - in de jazzmuziek hebben de groten een bijnaam. Zo ook Farrell 'Pharoah' Sanders, die de zijne toebedeeld kreeg van Sun Ra, die hem begin jaren zestig, vers aangekomen in New York, een plek om te wonen gaf en liet meespelen in zijn avant-garde-ensemble Arkestra.
Het waren de jaren van decivil rights movement.John F. Kennedy was net vermoord. Lynchen gebeurde nog gewoon in het openbaar. In het Zuiden van de Verenigde Staten golden de rassenwetten van Jim Crow nog en de eerste klarinet waarop Farrell Sanders speelde nam hij voor zeventien dollar over van een overleden man die de nadagen van de slavernij had meegemaakt. Tegen die achtergrond probeerde Sanders er in New York simpelweg het beste van te maken, levend van de verkoop van zijn bloed en met hier en daar een nachtelijkegigwaar hij zijn houten saxofoonkoffer naartoe zeulde.Zijn carrière kwam in een stroomversnelling toen John Coltrane hem in 1965 uitnodigde om zich bij zijn vaste groep aan te sluiten, een jaar nadat hij met zijn kwartet een van de meesterwerken in de jazz, het albumA Love Supreme,had opgenomen.
Waarom Coltrane (veertien jaar ouder) specifiek Sanders vroeg heeft hij nooit helemaal begrepen. 'Ik denk niet dat hij mij of een andere saxofonist nodig had', zei Sanders in 2020 tegenThe New Yorker. Een verklaring gaf Coltrane ook niet toen ze eenmaal veel samen speelden. 'Hij zei altijd tegen me: "Speel." Dat is wat ik gedaan heb.'
Lang niet iedereen was te spreken over de uitbreiding van Coltrane's formatie en de nieuwe weg die hij insloeg. Sommige luisteraars vonden dat hij jonge muzikanten te veel op het schild hees. Sceptici die zijn muzikale progressie niet konden bijbenen betoogden zelfs dat Sanders Coltrane op het pad naar de ondergang zou leiden met zijn vrijzinnige spel. Het was té vernieuwend, té experimenteel. Achteraf beschouwd zouden ze tot aan Coltrane's dood, twee jaar later, breken met de wetten van de traditionelere jazzmuziek en de basis leggen voor wat de hoogtijdagen van de spirituele freejazz waren. Gek genoeg deden ze dat vrijwel zonder onderlinge communicatie. 'Ik heb hem nooit iets over muziek gevraagd', zegt Sanders. 'Ik vond het heerlijk om bij hem in de buurt te zijn, omdat ik ook niet zoveel praat. Hij zou nooit een gesprek beginnen. We speelden gewoon.'
Sanders' kijk op wat we later 'spirituele jazz' zijn gaan noemen was geworteld in zijn inspiratie uit religieuze concepten alsTawhidenKarma,de titels van twee van zijn best verkochte albums (respectievelijk 1967 en 1969). Maar de jazz van Sanders was een kerk met open deuren. Toegankelijk voor iedereen die zich meldde en met concepten, mantra's en principes uit allerlei religies. Het ging hem om innerlijke spiritualiteit en transcendentie; welke naam je daaraan gaf was van ondergeschikt belang. Veel van zijn bandleden, onder wie John Coltrane's weduwe Alice Coltrane, aanbaden andere goden, gezamenlijk geschaard onder de noemerThe Creatorin de 32 minuten durende krachttoerThe Creator Has a Masterplan(1969).Het is freejazz op z'n mooist: bezeten van kracht, diep vloeiend en zwanger van intensiteit en devotionele passie, altijd intuïtief en fris in uitvoering.
Sanders' uitbundige spel stond in schril contrast met zijn spreken. In de spaarzame interviews die hij door de jaren heen gaf valt vooral zijn beknoptheid of de schijnbare desinteresse bij het beantwoorden van vragen op. Meestal sprak hij in frustrerende algemeenheden, rechtdoorzee en zich weinig bewust van zijn legendestatus. Waarom ben je nog aan het toeren, vraagt deNew Yorker-journalist. 'Gewoon, om rond te komen', antwoordt Sanders droogjes.
Farrell 'Pharoah' Sanders werd geboren op 13 oktober 1940 in Little Rock, Arkansas, als enig kind met een schoolkok als moeder en een vader die werkte op het lokale stadhuis. Hij studeerde klarinet op school maar pakte al snel de tenorsax op, het instrument dat hij misschien wel als een van de beste ooit beheerste. Een uitspraak waar hij het overigens zelf chronisch mee oneens was. 'Ik ben er nog niet. Soms ben ik tevreden met een paar noten, maar dan klinkt de rest gewoon niet goed.I'm still working on that.'
In 2021 maakte Pharoah Sanders, inmiddels de tachtig gepasseerd, samen met de Britse elektronicaproducer en neurowetenschapper Sam 'Floating Points' Shepherd en het London Symphony Orchestra op de valreep en na zo'n twee decennia van muzikale droogte nog dé jazzplaat van het jaar, het negendeligePromises.Een glinsterend vredig concerto waarop hij met een prachtige beklijvende terughoudendheid reageert op deambientcomposities van Shepherd.
Pharoah Sanders was niet alleen een van de grootste jazziconen die ooit een podium betrad. In veel opzichten oversteeg hij als weinig anderen de conventies van de jazzmuziek. De geluiden die hij uit zijn tenorsaxofoon haalde waren als een natuurkracht: stevig, stuwend en allesomvattend, doordrenkt van diepe blues als middernachtelijke vloedgolven. Hij kon fel, kronkelig of gekweld klinken, maar ook zachtaardig en innemend. De jazzlegende was een man van weinig woorden. Vaak kwam hij binnen, nam een album op zonder gerepeteerd te hebben en vertrok zonder veel te zeggen. Maar zijn uitgebreide, virtuoze, uitbundige spel zei alles. 'Hij zei altijd tegen me: "Speel." Dat is wat ik gedaan heb.'
'Ik vond het heerlijk om bij Coltrane in de buurt te zijn'
Manfred Roth / Ullstein bild / Getty Images | Op een jazzfestival in Frankfurt am Main, 2013