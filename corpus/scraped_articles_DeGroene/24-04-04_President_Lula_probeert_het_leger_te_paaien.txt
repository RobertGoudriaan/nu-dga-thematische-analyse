President Lula probeert het leger te paaien

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
4 april 2024
Rio de Janeiro- Met zijn befaamde fijngevoeligheid ontbond de extreem-rechtse president Jair Bolsonaro twee jaar geleden de onderzoekscommissie naar de slachtoffers van de militaire dictatuur: 'Alleen honden zoeken naar botten, verdomme!'
Deze paasdag is het precies zestig jaar geleden dat de staatsgreep plaatsvond die op 31 maart 1964 een militaire dictatuur inluidde. 21 jaren van martelingen, executies en verdwijningen volgden. Landen als Chili en Argentinië lokaliseerden later de slachtoffers en berechtten de daders. Maar Brazilië deed niets. 'Om geen wonden te openen', luidde de officiële verklaring.
'31 maart is verleden tijd', verklaarde de huidige linkse president Lula da Silva vorige maand. 'Ik wil er niet in blijven roeren.' Lula verbood alle herdenkingen. Zelfs zijn zwarte minister van Mensenrechten moest een tentoonstelling over de dictatuur afblazen. Veel van Lula's partijgenoten waren verbaasd en kwaad. 'We kunnen niet zwijgen over het verleden', zei de machtige Rui Falcão van Lula's Arbeiderspartij. 'Juist als het zich net weer herhaalt.' Het scheelde niet veel of het leger had een authentiekebisvan 1964 gedaan, ontdekte de federale politie vorige maand. Onder aanvoering van Bolsonaro was er een ouderwetse bananencoup in de maak. Met tanks en zelfs plannen voor de openbare ophanging van een opperrechter op het grote plein van de hoofdstad.
'De militaire staatsgreep is geen verleden', schrijft ook de centrum-rechtse columniste Miriam Leitão, die zelf als jonge vrouw gemarteld is, 'als honderdduizenden mensen gezeten voor legerkazernes om zo'n coup schreeuwen en er binnenskamers nog aan gewerkt wordt ook.' Maar Lula blijft onwrikbaar. 'Nee', zegt hij. 'We kijken nu alleen vooruit!'
'De president loopt op paaseieren', vat de krantO GloboLula's precaire positie samen. Alleen in ruil voor een totaalverbod op herdenkingen zou het leger zijn eigen 'feestelijkheden' rond de 'patriottische revolutie', zoals het leger zelf de staatsgreep van 31 maart noemt, in de kazernes opgeven. Op Witte Donderdag beloofde Lula de militairen dat hij de onderzoekscommissie naar hun slachtoffers niet opnieuw zou instellen. Op Goede Vrijdag benoemde hij een omstreden legergeneraal tot nummer twee van de strijdkrachten. De man bleek betrokken te zijn bij de moord op het zwarte raadslid Marielle Franco.