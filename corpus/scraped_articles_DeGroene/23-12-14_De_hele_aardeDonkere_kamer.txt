De hele aarde Donkere kamer

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
14 december 2023
Van een krant naar een groot en compromisloos leven. Hoe concrete dingen bij Tina Modotti leiden naar abstractie.
Wat zie je eerst? Die krant of die hoeden? Pas daarna, verborgen in de schaduw, de mensen zelf. Het licht dat op een neus valt. De gestreepte shirts van jute of katoen. Een tuinbroek. Bestaat daar ook een grotemensenwoord voor? (Een collega suggereert 'salopette', en voordat ik er erg in heb weet ik dat dat de naam is die het kledingstuk in 1844 kreeg van zijn uitvinder, een textielwinkelier uit Lyon; en ook dat de naam is afgeleid van een woord dat ooit 'vuil' betekende, maar tegenwoordig 'slet'.)
Waar was ik? O ja, die hoeden. Dat was wat ik het eerst zag. Niet een Mexicaans cliché maar prachtige ronde vormen die, als de bladeren van een waterlelie in de zon, zweven in de duisternis. Elders in Foam hangt een andere foto van Tina Modotti van enkele rozen. Precies diezelfde zachte ronde lijnen. Precies datzelfde gevoel van concrete dingen die ergens een weg richting de abstractie zijn ingeslagen.
Laat het levensverhaal van Modotti zich samenvatten? Dit is een ingedikte versie van de ingedikte versie op de muur van het museum. Geboren in Udine aan het einde van de negentiende eeuw. De schoolbanken snel verlaten om in een fabriek te gaan werken en een paar jaar later een al eerder naar Amerika geëmigreerde vader achterna gereisd. Een dichter ontmoet en met kunstenaars in aanraking gekomen. Fotograaf geworden en de dichter weer kwijtgeraakt toen hij plotseling overleed tijdens een bezoek aan Mexico. Daarheen vertrokken om zijn begrafenis te regelen en blijven plakken. Samen met Edward Weston een fotostudio geopend in Mexico City. Een reeks verhoudingen met vooraanstaande communisten gehad, waaronder een met de Cubaanse rebel Julio Antonio Mella, die in 1929 werd vermoord. Het land uitgezet en teruggekeerd naar Europa. Moskou, Berlijn, Parijs en toen, zoals dat hoorde, naar Spanje. Na Franco's overwinning onder een valse naam teruggekeerd naar Mexico. In 1942 overleden aan een hartaanval.
Die foto. Ik zag eerst de hoeden, toen de krant en daarna dat er iets was met het contrast van de koppen.'¡Toda la Tierra, no Pedazos de Tierra!'is zo zwart. (En wat is 'De hele aarde, geen stukjes aarde!' een heerlijk compromisloze eis.) Meteen daaronder, minder donker, iets over de arbeiders die schaamteloos gekort worden. Maar dan, wat staat daaronder? Heel duidelijk iets scherper dan de rest van de krant:'¿Donde esta la Justicia en el caso Mella?'Inzoomend zou ik zweren dat de afdruk of het negatief geretoucheerd is.
De foto is gedateerd op 1927. Maar zou dat een vergissing kunnen zijn? Verwijst de roep om 'rechtvaardigheid in de zaak-Mella' niet naar de moord op 10 januari 1929?
Ik val opnieuw een konijnenhol in en nu kom ik niet meer boven. Op een Spaanstalige Wiki over Mella staat een lange uiteenzetting over de harde feiten en de botsende verhalen over wat er die nacht gebeurde. Over getuigen die vertelden dat ze hadden gezien hoe twee mannen en een vrouw op straat druk in gesprek waren en dat een van de twee mannen de ander neerschoot. Over Modotti die in de rechtbank op tegenstrijdige verklaringen zou zijn betrapt en die een relatie kreeg of al had met de hoofdverdachte. Maar waren dat feiten of verhalen? De Mexicaanse overheid wilde toch ook graag van haar af? Uiteindelijk ging een ander relaas de geschiedenisboeken in, een relaas over een huurmoord in opdracht van de Cubaanse dictator Machado. Maar kort voor haar dood zou Modotti hebben gezegd dat de hoofdverdachte een moordenaar was en dat ze hem nooit zou vergeven dat hij haar had meegesleurd in een monsterlijke misdaad en dat ze hem haatte met heel haar ziel.
Uit het portret dat ze na zijn dood van Julio Mella maakte spreekt, zo schijnt het me toe, liefde. Of wil ik dat er gewoon in zien?
Sommige levens worden zo compromisloos en groot geleefd dat de werkelijke omstandigheden nooit meer kunnen worden achterhaald. Er schijnt een bijzondere roman over Modotti te zijn geschreven. Misschien heeft iemand daarin aan het gebrek aan feiten een grotere waarheid kunnen ontworstelen?
Tina Modotti: Artist and Activist,Foam, Amsterdam, t/m 31 januari
Ik val opnieuw een konijnenhol in en nu kom ik niet meer boven
Tina Modotti / Coleccióny Archivo de Fundación Televisa,Ciudad de México | Tina Modotti, Men Reading 'El Machete', ca. 1927