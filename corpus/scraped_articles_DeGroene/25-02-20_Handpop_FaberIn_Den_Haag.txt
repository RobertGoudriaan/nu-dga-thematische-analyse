Handpop Faber In Den Haag

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
20 februari 2025
Tijdens het lezen van de adviezen van de Raad van State over de 'asielnoodmaatregelenwet' en de invoering van een 'tweestatusstelsel' voor vluchtelingen moest ik plots denken aan het kleed van Penelope, de vrouw van Odysseus. Odysseus keert, zoals omschreven door Homerus, na de oorlog in Troje jarenlang niet terug naar Ithaka. Het is voor het thuisfront onduidelijk waar hij is. Penelope spendeert haar dagen door ijverig een kleed te weven, nadat ze heeft beloofd de dood van haar man te erkennen zodra het kleed af zou zijn. Maar iedere nacht maakt ze haar inspanningen weer ongedaan door het kleed stiekem te ontknopen. Ze wíl niet dat het kleed afkomt, omdat ze dan met iemand anders moet trouwen; het verhaal van het kleed is een truc.
De kernkritiek van de Afdeling advisering van de Raad van State op de wetsvoorstellen van minister Faber (Asiel & Migratie, PVV) is dat niets aantoont dat ze zullen bijdragen aan het behalen van de doelstellingen die in de wetten genoemd staan: ten eerste het ontlasten van de asielketen, ten tweede het beperken van het aantal asielzoekers dat naar Nederland komt. Het helpt daarbij niet, schrijft de Raad van State, dat de wetgevingsprocedures 'onzorgvuldig voorbereid' zijn. Verschillende instanties, waaronder adviesorganen maar ook uitvoeringsorganisatie IND, hebben van de minister nauwelijks de tijd gekregen om hun zienswijzen op de voorstellen te geven.
Bovendien verwijzen de wetsvoorstellen naar geen enkel wetenschappelijk onderzoek of inzicht uit de asielpraktijk dat aantoont dat de voorgestelde maatregelen zouden bijdragen aan een beter functionerende asielketen of minder instroom. Terwijl er, merkt de Raad van State op, juist wel van dergelijke onderzoeken en signalen bestaan die wijzen op het tegendeel. Zo zullen de voorstellen ertoe leiden dat de IND meer (bewerkelijke) beslissingen moet nemen, waarover ook meer geprocedeerd zal worden. Dit zal de huidige problematische druk op de asielketen en rechtspraak alleen maar doen vergroten, met als gevolg nog meer grondrechtschendingen dan er nu al zijn. Bijvoorbeeld doordat asielzoekers nog langer in overvolle opvanglocaties zullen moeten verblijven.
De Raad van State benadrukt dus vooral dat de voorstellen niet de resultaten zullen hebben die de minister zélf zegt dat ze zullen hebben. Als de minister had gezegd: 'Deze voorstellen hebben als doel bij te dragen aan een verdere escalatie van de overbelasting van de asielketen, terwijl niet aangetoond is dat dit moedwillig creëren van chaos enige invloed heeft op het aantal asielzoekers dat naar Nederland komt', dan zou dit een stuk correcter zijn geweest. Dit is een belangrijk inzicht, omdat het duidelijk maakt wat er op het spel staat.
Wie de huidige Nederlandse politiek wil begrijpen, moet doorzien dat regerende politici in Nederland geen enkel belang hebben, of denken te hebben, bij constructieve, kostenbesparende en meetbaar adequate maatregelen met betrekking tot migratie, asielopvang en bredere diversiteitsvraagstukken. NSC en BBB lijken steeds meer uitgespeeld, maar zowel de PVV als de VVD ziet incidenten en problemen op die dossiers als hun electorale zuurstof - waar tragisch genoeg uitsluitend de PVV gelijk in heeft. Het doel van de maatregelen is het bestendigen van media-aandacht, talkshowgesprekken en verkiezingsdebatten over migratie en met name asiel. Of anders gezegd: er is geen redelijk meningsverschil, zoals dat vaak genoeg wel bestaat rondom publiek beleid, over wat de effecten zullen zijn van de voorgestelde plannen, waarbij Wilders - via zijn handpop Faber - werkelijk gelooft dat ze 'de asielketen zullen ontlasten'. Hij wéét dat ze de misère zullen vergroten, het systeem zullen stagneren en de kosten zullen verhogen; dat is precies de bedoeling.
Het grote verschil tussen Penelope en Faber is uiteraard dat hun strategisch handelen, verborgen agenda en bedrog uit onvergelijkbare motieven voortkomen. Waar Penelope uit liefde handelt en hoopt dat Odysseus nog zal terugkeren, is Fabers doel - nogmaals, als pion van Wilders - de geloofwaardigheid van de rechtsstaat te schaden en de PVV te doen groeien. In de Tweede Kamer deed ze rechtsstatelijke kritiek op haar wetsvoorstellen af als 'fratsen en verzinsels', met als doel wat 'Nederland' wil te dwarsbomen. Wilders zette de Raad van State, een belangrijk adviseur van regering en parlement binnen de bredere democratische rechtsstaat, weg als 'onverkozen bureaucraten'.
Oftewel, alles en iedereen die oog houdt voor de ondergrenzen van onze rechtsorde wordt weggezet als vijand van wat 'het volk wil'. De volgende in de rij is de Eerste Kamer, die de taak heeft de rechtsstatelijkheid en uitvoerbaarheid van wetsvoorstellen te toetsen. Voor de PVV kan het niet op: aanhoudende aandacht voor asiel, terwijl rechtsstatelijke instituties onbestraft verdacht kunnen worden gemaakt. Het is onvoorstelbaar dat de coalitiepartijen Wilders zo faciliteren bij het organiseren van zijn eigen succes. Penelope's plan werkte. Vooralsnog dat van Faber ook.
Iedereen met oog voor de rechtsstaat wordt weggezet als vijand van wat het volk wil