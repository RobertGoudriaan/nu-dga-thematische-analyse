Jonge garde Paardenbloemen

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
13 juni 2024
Het werk van Afra Eisma nodigt uit om te gaan zitten, te liggen, te luisteren, je te laten omarmen. Vooral niet springen.
Het Engelse woord'dandelion'heeft iets vlinderigs, alsof het hoort bijpapillon. Dat klopt een beetje, het betekent paardenbloem, en vlinders komen op bloemen af. Dandelion komt wel van het Frans, maar dan van'dent de lion',leeuwentand, vanwege de getande vorm van de bladeren.
De paardenbloem is een bloem van tegenstrijdigheden. Iets lichtvoetigers en breekbaarders dan deze pluizenbollen is moeilijk denkbaar, tegelijk is het een plant die, als hij eenmaal geworteld is, niet snel meer verdwijnt.
De tentoonstellingdandelions milkvan kunstenaar Afra Eisma (1993) heeft dezelfde tegenstelling. Aan de kunstacademie in Den Haag ontdekte ze het tuftpistool, een apparaat waarmee je draden in lusjes door gaas schiet en waarmee je zo kleden kunt maken. In 2018, een jaar na haar afstuderen, werd ze genomineerd voor de Koninklijke Prijs voor Vrije Schilderkunst met haar wandkleden. Ze gebruikt mierzoete felle kleuren, zachte stoffen. Ze maakt wandkleden waar je het liefst aan zou zitten en tapijten waar je - schoenen uit - op mag zitten en liggen, je wordt uitgenodigd om je te laten omarmen. Er zijn omhelzingen, mensen en vooral dieren die soms schattig maar soms ook kwaadaardig lijken. Er zijn terugkerende karakters die soms voor Eisma een bijzondere betekenis hebben. Bij haar tentoonstelling in het Fries Museum, in 2021, maakte het publiek kennis met Knoopje, een geel wezen met vijf harten in plaats van voeten, en er was een metersgrote 'moeder der magen', waarin je werd aangezet om alle gevoelens, het knorren van de maag, woede en liefde, te laten horen. En nu is haar werk te zien in haar thuisbasis, de No Man's Art Gallery in Bos en Lommer in Amsterdam.
De titeldandelions milkis gebaseerd op een Engelstalige tekst die Eisma schreef. Een gedicht, misschien, met een zin als'do not be afraid of your own heart jumping'.Het gaat, zo stelt de toelichting, over'the potential of radical imagination',een verbeelding van een nieuwe wereld, waarin zorg, solidariteit en vertrouwen voorop staan.
Een tuftwerk van een enorme boom, schematisch als een stamboom, wordt bevolkt door beesten op lange poten. Ze helpen elkaar of lijken het soms oneens te zijn over de richting die ze uit willen lopen. Ertegenover gist het in de gigantische fles vol bloemen, dieren en werelden. Op de bovenverdieping hangt dedrip drop boobie spider,een spin met enorme handen aan de uiteindes van de poten, en een bos borsten met grote tepels als lijf. Eronder nodigt een kleed met ogenkussens uit om even te gaan liggen en te luisteren naar het druppelen.
In de dependance van de grote galerieruimte, de kiosk, hangt een nog groter wandkleed,hold heart jumpingheet het. Op de voorgrond zit een groene kikkerachtige vrouw, klaar om weg te springen, een hartvorm gloeit op haar onderbuik. Achter en om haar heen zijn meer gezichten, een groot hurkend wezen en veel spinnen, slangen en mieren. Diezelfde mieren zijn ook verzameld op de prachtige ronde schalen die Eisma maakte tijdens een residency in Arita, Japan. Ze was op zoek naar dezelfde felle kleuren glazuur als de kleuren die ze in haar tuftkleden gebruikt, en die vond ze, met dank aan de Japanse meesterpottenbakkers. Het idee van springen, of van welke ongecontroleerde beweging ook, is griezelig tussen al dat glimmende aardewerk. En dat maakt het spannend.
Die spanning gaat verder in de groepstentoonstellingOutside the Soup,die Eisma samen met kunstenaar Hend Samir maakte voor kunstruimte W139. Een groep van vijftien internationale jonge kunstenaars toont haar visie op de complexe wereld van nu. Er zijn interactieve kunstwerken: een computerspel gebaseerd op Slavische borduurtradities waarin je als bruid niet mag stoppen met huilen, en een hangmat waarin je kunt luisteren naar een interview met een fruitvlieg. Hend Samir laat op haar schilderijen de vrouwfiguren uit de vloeibare verf ontstaan, Tessa Mars schildert droombeelden waarin mensen en landschappen in elkaar oplossen. En Eisma toont hiercelestial dreams,een vaasvormig wandkleed waarin groene wezens samenwerken aan een machine die prachtige paarse bloemen met ogen uit de vaas laat ontsnappen. Een geest die onmogelijk terug in de fles is te krijgen. Net als de pluisjes van de paardenbloem, die nooit meer terugkeren naar de steel.
Afra Eisma,dandelions milk,tot 21 juli in No Man's Art Gallery, Amsterdam. De groepstentoonstellingOutside the Soupis tot 21 juli te zien in W139, Amsterdam
Een verbeelding van een nieuwe wereld, waarin zorg, solidariteit en vertrouwen voorop staan
Gert Jan van Rooij | Schalen: Fuwa fuwa, 2022. Porselein, gosu, glazuur, ca. 50 x 50 x 18 cm; wandkleed: hold heart jumping, 2024. Acrylgaren, latex, 235 x 367 cm