Er blijft altijd iets achter Film Past Lives

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
5 oktober 2023
Nora vertrok op haar twaalfde naar het Westen, Hae-Sung bleef in Korea. Na 24 jaar staan de jeugdvrienden ineens weer oog in oog. InPast Liveslaat Celine Song mooi ingetogen zien wat er dan (niet) gebeurt.
Ze weten niet wat ze willen zeggen.Of misschien juist wel, misschien is er te veel tekst die zich tegelijk opdringt, en zwijgen ze daarom nog even. Onwennig staan ze tegenover elkaar, op een paar meter afstand, in Madison Square Park in New York. Oogcontact, giechel. De zon schijnt, om hen heen lopen mensen met ferme tred naar volgende afspraken, naar huis, naar een concrete bestemming. Zij tweeën, twee Zuid-Koreanen van midden dertig, verroeren zich nog niet. Zij woont hier vlakbij, al jaren. Hij is vanuit Zuid-Korea hierheen gevlogen voor een kort bezoek. Vakantie, noemt hij het zelf. Maar hij is hier natuurlijk voor haar.
Wat zeg je tegen iemand die ooit de meest nabije persoon was die je had maar die je 24 jaar niet in het echt hebt gezien? En: wat zie je?
De intieme, geslaagde filmPast Livescirkelt rondom onder andere deze vragen. Het verhaal is op hetzelfde moment groot en klein opgezet: het ontvouwt zich in hoog tempo en met soms grote tijdssprongen, is gesitueerd op verschillende continenten. De hoofdpersonen Nora en Hae-Sung staan centraal in hun vroege en hechte Koreaanse jeugd, er wordt getoond hoe Hae-Sung twaalf jaar later online contact zoekt en ook krijgt met zijn jeugdvriendin Nora, waarna intensief en uiteindelijk ook bruusk afgekapt videobellen volgt, en weer twaalf jaar later zoekt hij haar op, daar in New York.
De kiem van hun relatie staat in het eerste deel van de film centraal. Echt kinderen zijn ze nog, twaalf jaar oud, en eigenlijk gaan ze non-stop met elkaar om. Tot Nora's ouders - zoals veel Zuid-Koreanen in de jaren negentig - besluiten weg te gaan, op zoek naar meer kansen, meer geld, meer geluk. Ze gaan naar Toronto. Later verhuist Nora naar Amerika. Wáárom ga je weg, vragen onbegrijpende klasgenoten. 'Ik ga de Nobelprijs winnen', antwoordt Nora: iets tussen een grapje, een voornemen en een losse flodder in. Het afscheid met Hae-Sung voltrekt zich stiller. In hun laatste Koreaanse scène samen staan de twee kinderen ook al onwennig tegenover elkaar. 'Dag', is uiteindelijk hun voornaamste tekst. Waarna zij een trap op loopt, rechts in beeld omhoog, terwijl hij links rechtdoor loopt, een vervallen steegje in.
De symboliek van die scène is niet te missen, maar verder is deze debuutfilm van de Zuid-Koreaans-Canadese Celine Song (1988), ook wonend in Amerika, juist prettig ingetogen. Grote gebaren ontbreken. De scènes zijn kalm, leunen op (geloofwaardige) dialoog. De tijdssprongen zijn effectief: er wordt weinig context gegeven, maar toch krijg je net genoeg mee van waar we ons bevinden, hoe die verschillende levens ervoor staan.
'Als je iets achterlaat, krijg je er ook iets voor terug', zegt Nora's moeder tijdens hun reis naar Canada. Ze krijgen nieuwe namen: eigenlijk heet Nora Na-Young, maar die naam schudt ze dan en daar voorgoed van zich af. Ze steken de halve wereld over, alles heeft de frisse geur van een nieuwe start. Al is het niet helemaal duidelijk wat Nora voor deze oversteek exact terugkrijgt, behalve de belofte van voorspoed. En vooral blijft het de vraag wat ze na haar vertrek allemaal achterlaat.
En dan staat daar opeens,in je nieuwe wereld, iemand die hoort bij je vroegste jeugd. Iemand die een taal spreekt die je allang achter je hebt gelaten. Een getuige van delen van je leven die niemand hier in Amerika verder kent.
'Waarom heb je me gezocht?' vraagt Nora op zeker moment, kort nadat ze Madison Square Park hebben verlaten en door New York slenteren.
Ook hier: geen ronkend antwoord, geen aanzwellende strijkers, maar een rustige reactie, omringd door stiltes. Hij wilde haar gewoon nog één keer zien, zegt hij. Zijn leven is verder weinig tot bloei gekomen, hij woont nog bij zijn ouders, heeft weinig geld, en nooit is zij helemaal uit zijn hoofd verdwenen. Wat hij daarmee verder wil? Tja. Weet-ie zelf ook niet. Moet zulk onbestemd gemis überhaupt worden gevolgd door zo'n online speurtocht als hijzelf optuigde en daarna deze reis, kun je je afvragen.
Wat heel goed werkt, is datPast Livesnergens gaat om een concrete foute keuze of om het klassieke 'de boot missen'. Nora's huwelijk was weliswaar handig voor haar verblijfsvergunning, maar het kwam voort uit oprechte liefde, en haar Amerikaanse echtgenoot blijkt vriendelijk, talentvol, aantrekkelijk, hij doet zijn best, kookt, geeft haar ruimte, probeert met haar mee te denken en te voelen als die jeugdvriend verschijnt. Ze hebben hun eigen appartementje in New York, Nora kan haar dagen vullen met toneelstukken schrijven, precies zoals ze wil en waar ze jaren hard voor heeft gewerkt. En toch borrelt onder de oppervlakte voortdurend die vraag, soms terloops, soms niet te missen: is dit werkelijk waar ze naar verlangde? Die Nobelprijs is nog even ver uit zicht als in haar kindertijd. Wil ze hier nu echt zijn, op deze plek, met deze man, in dit leven?
Bijna altijd als die laatste vraag in een film gethematiseerd wordt, ligt het antwoord er al in besloten: nee, natúúrlijk wil je dit niet echt. Want ze voelt toch veel voor Hae-Sung, kijk hoe makkelijk ze die onwennigheid in Madison Square Park van zich afschudden, hoe vertederd ze elkaar aankijken nu ze half New York doorlopen, kijk naar die glans in haar ogen als ze samen bij een pretpark belanden, of als ze samen varen langs het Vrijheidsbeeld (iets wat ze met haar man nooit deed, vertelt ze) - wanneer keek ze nou voor het laatst zo opgetogen? Of is het vooral nostalgie die haar blik stuurt? Zeker romantische films hebben een mal geschapen waarin zulke ontmoetingen bijna automatisch voorspel blijken van een grootse climax: een op het nippertje afgeblazen huwelijk, een impulsieve sprint naar een vliegveld, en ten slotte de onvermijdelijke, definitieve romantische hereniging van de twee jeugdliefdes.
Zo'n verhaal verteltPast Livesniet, en dat geeft de film glans. Levenskeuzes worden in film doorgaans toch heel binair voorgesteld, zoals in sommige computerspellen: keuze a leidt tot levensloop a, keuze b doet je belanden in bestaan b. Het punt is dat de werkelijkheid uiteraard nooit zo afgebakend werkt. Wie eenmaal keuze a heeft gemaakt, kan keuze b nooit meer maken onder dezelfde omstandigheden, dus in zekere zin kun je die keuzes ook nooit echt vergelijken. Vaak is het bovendien helemaal geen echte keuze, mensen doen gewoon maar iets, ze tuimelen halfbewust een leven in. Nora koos er zelf niet voor om Zuid-Korea te verlaten, dat deden haar ouders. Haar echtgenoot leerde ze toevallig kennen in een schrijfresidentie, toen ze na hun eerste breuk heel veel videobelde met Hae-Sung. Dat besloot ze af te kappen - te ver weg, te digitaal, te ingewikkeld, ze wilde zich richten op haar Amerikaanse bestaan.
Die verschijning van Hae-Sung, jaren daarna, in dat voor hem onbekende Madison Square Park, raakt natuurlijk aan iets heel rudimentairs: de bruuske scheiding van haar bestaan in een westers deel en een Koreaans deel. Of, breder: tussen haar vrij kansarme Koreaanse jeugd en alles wat daarna kwam, wat zij in de Amerikaanse welvaart zelf van haar leven maakte en nog altijd probeert te maken.
Zo bezien moet ze zich niet alleen verhouden tot twee verschillende mannen, maar ook tot twee tegenovergestelde werelden. Gelukkig wordt deze allegorische laag nergens te vet aangezet,Past Livesdraait van begin tot eind om het menselijke aspect: twee of eigenlijk drie welwillende figuren die zich tot elkaar moeten verhouden. Effectief is de terugkerende scène waarin ze met zijn drieën aan een bar zitten. De mannen aan weerszijden van Nora kunnen elkaar niet verstaan: haar man spreekt Engels, Hae-Sung alleen Koreaans. Vanaf de andere kant van de bar kijken twee passanten hun aan, en ze proberen in te schatten wat de verhoudingen zijn: een echtpaar dat aan de praat is geraakt met een vaste bargast, drie vreemdelingen die solitair reizen, een broer en zus met een tourgids?
Het zou allemaal kunnen, is de impliciete boodschap - en Nora's echtgenoot vraagt haar zelf nota bene op een gegeven moment of ze wel echt met hem getrouwd wil zijn, niet toch met die plotse verschijning uit haar vroegste jeugd.'In this story I would be the evil white American husband, standing in the way of destiny',zegt hij, overigens een goedzak eersteklas, allesbehalveevil. Wat niet leidt tot een meta-bespiegeling of getheoretiseer over de liefde, Nora knikt niet, ze verzucht alleen kort: 'Shut up.'
Wat op hetzelfde momenten twee dingen lijkt te betekenen: houd op met zulk verhaaltechnisch geneuzel over iets wat zo'n woordeloos, diepgeworteld gevoel raakt, dit valt niet in zo'n oneliner te vangen. En ook: je kunt gedeeltelijk best gelijk hebben, maar ik wil niet dat alles verandert want stel dat ik dan gelukkiger word, dan moet ik aan mezelf toegeven dat ik allang een leven in ben gewandeld waar ik eigenlijk niet helemaal wil zijn.
In een van de mooiste passagesuitDe ondraaglijke lichtheid van het bestaanschreef Milan Kundera: 'Er bestaat geen mogelijkheid om na te gaan welke beslissing beter is, want er is geen vergelijking. Wij maken alles zomaar voor het eerst en onvoorbereid mee, net als een acteur die voor de vuist een stuk speelt. Maar wat kan het leven waard zijn, als de eerste repetitie voor het leven al het leven zelf is?'
Die vraag had het motto vanPast Liveskunnen zijn van. Het bestaan waar Nora en Hae-Sung in verzeild raken, heeft altijd iets weg van een oefening, een voorbereiding zonder zeker te weten of ze met iets andere parameters wél een liefdesrelatie hadden gekregen, samen oud waren geworden.
In dit verband gebruikt Nora het concept'In-yun',wat zoiets betekent als voorzienigheid of lotsbestemming. Zelf lijkt ze daar niet zo in te geloven, maar het is opvallend dat ze niet het Amerikaanse woordfategebruikt; dat ze voor dit gevoel op meerdere plekken in de film terugvalt op het Koreaans. Alsof er wordt benadrukt dat je nooit, hoe ambitieus en jong je ook vertrekt, hoe groot je voornemens ook zijn, alles kunt meenemen van waar je vandaan komt. Er blijft altijd iets sluimerends achter wat je niet helemaal kunt doorgronden of overstemmen.
Courtesy of Twenty Years Rights / A24 Films | Teo Yoo als Hae-Sung (l) en Greta Lee als Nora (r) in  Past Lives