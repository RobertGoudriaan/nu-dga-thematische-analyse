Schilderen als teken van bezit Jonge garde

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
7 december 2023
Negen kunstenaars exposeren in de tentoonstellingHoeders van het land,over de 'voortdurende culturele machtsstrijd' op en rond het Nederlandse platteland.
De twee mannen in de film van Jos de Putter praten met elkaar in het Zeeuws-Vlaams. Onverstaanbaar voor de buitenstaander. De camera zoomt in op hun gezicht vol rimpels, hun neus, hun bril. En op hun benen, die precies op dezelfde manier in het gras staan. Hun gras. Jos de Putter is de zoon van een van de twee mannen. Zijn vader heeft besloten het boerenbedrijf te sluiten. De regels voor het gebruik van pesticiden zijn strenger, de graanprijzen zijn te laag. Het land wordt verkocht.
Fragmenten van de filmHet is een schone dag geweestzijn te zien in de tentoonstellingHoeders van het land.Gastcurator Lieneke Hulshof (1993, Winterswijk), voormalig hoofdredacteur van het kunsttijdschriftMister Motley,koos werk van negen kunstenaars voor de drie grote ruimtes van Kunstenlab in Deventer. De tentoonstelling gaat over de 'voortdurende culturele machtsstrijd' op en rond het Nederlandse platteland. De Putter maakte de film in 1993, het geboortejaar van Hulshof. De vijand is sindsdien een paar keer van naam veranderd, de verdedigende partij ploegt voort en oogst.
Een andere vorm van territoriumstrijd is te zien in het werk van Bita Razavi (Teheran, 1983). Bij de laatste Biënnale van Venetië leende Nederland het Rietveldpaviljoen in de Giardini uit aan Estland. De tentoonstelling die er te zien was ging over Emilie Rosalie Saal, een Estse kunstenaar die het door Rusland gekoloniseerde Estland ontvluchtte. Ze kwam op Java terecht, waar ze botanische tekeningen zou maken die ze vermenigvuldigde met behulp van de door haar echtgenoot Andres Saal ontwikkelde druktechniek. In Deventer staat een kleinere, 'ongecensureerde' versie van de installatie die Razavi maakte voor Venetië. Het lijkt een drukpers, met bovenin de papierrollen met de prenten van Saal van de maanorchidee. Razavi presenteert de bloemen zonder de tekening van de achtergrond, de gekoloniseerde omgeving wist ze uit.
Op de onderste etages van de machine zijn papierrollen te zien met archieffoto's van de landbouwprojecten die de Nederlanders op het eiland lieten uitvoeren. Foto's van het kappen van bossen, met honderden Javaanse landarbeiders als landbouwmachines. Het zijn deze foto's die volgens Razavi van de Estse organisatie niet getoond mochten worden in Venetië, omdat het niet gepast zou zijn om de nadruk te leggen op de koloniale uitbuiting van de Nederlandse gastheer. De Estse organisatie ontkent de censuur. Eerder liet Razavi de installatie met de foto's al zien in Teheran en Helsinki. Nu toont ze de installatie voor het eerst op écht Nederlands grondgebied.
Bart Lunenburg (1995) verkende voor deze tentoonstelling de gebruiken en beeldtaal in luiken en schuren in Oost-Nederland, in het gebied waar zijn voorouders vandaan komen. Verspreid door de ruimte staan vierkante beschilderde palen. Zo'n paal heet een stiepel, het is een rechtop staande balk in de deurpost van een schuur. Het geometrische teken dat er in die schuren op is geschilderd, moest de bewoners beschermen tegen 'vreemden', boze geesten en ziektes. 'Een symbool waarmee het huis kon worden afgesloten van de buitenwereld, als een zegel op een envelop', schrijft Hulshof. Anders dan in de schuren heeft Lunenburg zijn nieuwe stiepels aan vier kanten voorzien van een stiepelteken. Binnen en buiten, eigen territorium en de bedreiging van buiten lopen zo door elkaar.
Ook op de luiken werden eeuwenlang kleurcodes geschilderd. Luiken waren bescherming en afweer tegelijk. Sterker: een schilder noemen we in het Nederlands schilder omdat die persoon op een schild het wapen afbeeldde van de drager van dat schild. Tot en met de negentiende eeuw lieten die codes in Oost-Nederland zien aan welk bisdom of welke heer de grond, de balken, de inventaris, de veestapel en de werktuigen behoorden. Schilderen is in het Nederlands een teken van bezit.
Voor de tentoonstelling maakte Lunenburg een hele serie luiken met grafische patronen die verwant zijn aan de kleuren die op de luiken stonden. Ze hangen in een rij, haaks op de muur. Zo vormen ze beschermingslinies voor elkaar.
Hij noemde zeWarding Window,afwerend raam. Ook het woordwindowheeft te maken met de bouw van hetlös hoes,een type boerderij dat tussen 1100 en 1900 in heel Oost-Nederland werd gebouwd. In het hart van het gebouw brandde de haard, de ontluchtingsgaten waren de enige plekken waardoor het licht naar binnen kon komen. Het waren de ogen van het huis, schrijft Lunenburg in een fraai essay bij de tentoonstelling. 'Windogen', ofvindaugain het Noors, werdenwindowsin het Engels. Windogen, net wat mooier nog dan het raam, de omlijsting waarop iets gespannen wordt.
Hoeders van het landis tot en met 7 januari te zien in het Kunstenlab in Deventer.
Een schilder noemen we zo omdat die op een schild het wapen toonde van de drager ervan
https://kunstenlab.nl
Hanna Jansen | De drukpers van Bita Razavi met het werk Erased Images of a Work about Historical Erasure, daarachter en rechts de werken van Bart Lunenburg