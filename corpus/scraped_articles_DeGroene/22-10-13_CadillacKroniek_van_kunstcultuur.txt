Cadillac Kroniek van kunst&cultuur

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
13 oktober 2022
POPMUZIEK Dropkick Murphys
In 2005 werd Ken Casey, een van de twee frontmannen van Dropkick Murphys uit Boston, uitgenodigd door de familie van folklegende Woodie Guthrie. Casey mocht een blik werpen in de uitgebreide archieven van Guthrie, ook de nooit gebruikte songteksten. Hij gebruikte de tekst over een matroos die zijn houten been kwijtraakt, en dat werd het nummerShipping up to Boston. Het nummer kreeg in 2006 een zeer prominente plek in Martin Scorsese's filmhitThe Departed,en werd de grootste hit die de band ooit heeft gehad.
Voor het nieuwe album van de band gebruikten ze alleen maar teksten van Guthrie, en voor het eerst namen ze een akoestisch album op:This Machine Still Kills Fascists,vernoemd naar de iconische tekst op Guthrie's beroemde gitaar:This Machine Kills Fascists.
De gebalde-vuisten-arbeidersfolkrockpunk van de Murphys past uitstekend bij de lyriek van Guthrie: zijn nazaten hadden zijn werk niet in betere handen kunnen leggen. En Dropkick Murphys hadden ook dringend behoefte aan nieuwe inspiratie: hun laatste albumTurn up That Dailwas hun op afstand zwakste, en live bleek de tijdelijke afwezigheid van de andere frontman, Al Barr, die voor zijn zieke moeder zorgt, een grote aderlating. Niet alleen vanwege het gebrek aan zijn rauwe stem en charisma, maar ook omdat Barr op het podium een punker is en Casey een volksmenner, en precies die combinatie de kracht van de band. Zonder Barr zijn de Dropkick Murphys een feestband met een hang naar makkelijke covers.
Barr ontbreekt weliswaar op dit album, maar het engagement en heilige vuur bepaald niet - Guthrie was een trefzekere tekstschrijver, met een zeer helder wereldbeeld: leve de vakbonden, weg met de fascisten. Heerlijk opzwepend, bijna ronduit opruiend, en een treffende illustratie van zowel de effectiviteit van Guthrie en de Murphys, isTen Times More,een nummer als het startschot van een manifestatie tegen welk onrecht ook:'When the bullies go hidin', we go findin' / Not once, not twice, but ten times more / When the rats win battles, we must win battles / Not once, not twice, but ten times more.'Tegenovergesteld in gemoed en prachtig isWaters Are A'risin,opnieuw over een matroos, nu van een door een torpedo getroffen zinkend schip.'One boy passed his jug around/ We couldn't strike no lights/ But the liquor kept my belly warm/ And fixed my business right.'Niet alleen hier, maar vaker, blijkt sterke drank een grote verleider. Een andere verleider is inmiddels gedateerd:Cadillac, Cadillacis een verlangende liefdesode aan het ooit prestigieuze Amerikaanse automerk, ook de lievelingsauto van Elvis. Guthrie heeft niet meer hoeven meemaken dat het automerk alleen in leven kon worden gehouden door miljardensteun.
Leon Verdonschot
Dropkick Murphys,This Machine Still Kills Fascists.Live: 17 februari 2023, Ziggo Dome
Mojo | Dropkick Murphys nam voor het eerst een akoestisch album op