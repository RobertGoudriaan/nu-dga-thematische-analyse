Vergeten reus In medias res Marian Donner

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
3 november 2022
Elke dag wordt de wereld opnieuw geschapen. Niets dringt tot ons door en alles glijdt van ons af. Het vergeten zit verandering in de weg.
Als het nieuws op televisie werkelijk tot kijkers zou doordringen, schrijft Neil Postman inAmusing Ourselves to Death(1985), dan zou dat voldoende zijn voor weken van slapeloze nachten. Maar het dringt niet door, al die rampen, tragedies,'murder and mayhem',ze glijden van ons af, door de manier waarop de informatie wordt gebracht. In een beeldenstorm trekt elke dag opnieuw een brij van gebeurtenissen voorbij, zonder context, zonder oorzaken of oplossingen, het is allemaal heel belangrijk, maar nooit belangrijk genoeg om meer dan twee minuten aan te besteden. Ergens stierven duizenden mensen, ergens was een overstroming, een bosbrand, ergens werd een kind vermoord, en dan nu het weerbericht, nog een prettige avond en tot morgen!
Het lijkt of het erger wordt, het gevoel van vervreemding overvalt me in ieder geval steeds vaker als ik het journaal of talkshows kijk. Alsof het allemaal gespeeld is, niet echt, en ik bovendien vastzit in eenloop. In een herhaling van een herhaling van een herhaling, want ik heb deze opvoering toch al eens eerder gezien en gehoord, maar waar en wanneer was het ook al weer, en wat is het verband?
Ik had het laatst weer, toen ik toevallig een aflevering vanKhalid & Sophiezag, en er gediscussieerd werd of er nu wel of geen Nederlandse delegatie naar het WK voetbal in Qatar moet, en iemand iets zei over de dialoog aangaan en standpunten die je alleen duidelijk kunt maken als je erheen gaat, en het waren exact dezelfde zinnen als die uit 2008 toen het over de Olympische Spelen in Beijing ging, maar waarom maakte niemand die vergelijking? En waarom zei niemand daarna tegen Jasper Krabbé, die honderd zelfportretten had gemaakt, dat hij een aantal jaar geleden toch ook al honderd portretten had gemaakt, alleen dan van zijn ex-geliefde, en of hij soms steeds weer dingen in honderdvoud maakte omdat hij wist dat media dol zijn op dit soort zogenoemde 'haakjes'?
De onderwerpen doen er niet toe, het gaat om de vorm. Het gaat erom dat het in journaals en talkshows altijd lijkt of er geen verleden bestaat en de wereld elke dag opnieuw wordt geschapen. Gebeurtenissen hebben geen wortels en daardoor geen gewicht, alles wordt even gelijkvormig gebracht, gepropt in items van een paar minuten, of, want daar geldt hetzelfde, op sociale media in 280 tekens.All That Is Solid Melts Into Airluidt de prachtige titel van een standaardwerk over postmodernisme uit 1982, dat ik niet gelezen heb, maar wel moet doen, want zo voelt het inderdaad, alsof er een continue wind blaast die alles verandert in stuifzand.
Of misschien is het wel een mist. Een mist zoals in de romanVergeten reusvan Nobelprijswinnaar Kazuo Ishiguro, waarin het verleden 'op een of andere manier opgegaan was in een mist die even dicht was als die boven de moerassen'. De ijzige adem van een vrouwelijke draak vertroebelt hier het geheugen van mensen, af en toe flikkert bij iemand een flard van een herinnering op, maar verder leeft men bij de gratie van de dag. In deze omgeving, vol trollen en demonen, dwaalt een bejaard echtpaar over het land, op zoek naar hun zoon van wie ze het bestaan alleen vermoeden. Ze weten niet hoe hij heet, hoe hij eruitziet of waar hij woont, maar, zegt de vrouw: 'Onze zoon wacht op ons.' Pas helemaal aan het einde van de roman, als de mist eindelijk optrekt, herinneren ze het zich weer: wie hun zoon was, wat er met hem is gebeurd en, dat ook, het onvergeeflijke dat ze elkaar ooit hebben aangedaan.
Deze zinnen: 'Veerman. Laat ons heel even alleen.' Zonder context zijn ze niets waard, maar voor de lezer die een verleden van 362 pagina's heeft opgebouwd vormen ze een vuistslag.
Om door te kunnen gaan op dezelfde weg, zeker in relaties, is het noodzakelijk om te vergeten, dat is wat ik voornamelijk las in deze roman. De ruzies, de pijn en al het verdriet, ze moeten verdwijnen om in de liefde te kunnen blijven geloven. Maar in dat geval geldt het tegenovergestelde dus ook. Dat wie een andere weg in wil slaan, een nieuwe weg, zich het onvergeeflijke moet blijven herinneren, en het ook werkelijk moet laten doordringen.
Misschien is het vergezocht, maar opeens zag ik het heel helder. Misschien kwam het ook door alle klimaatactivisten die zich aan kunstwerken en tafels vastlijmden in een poging om heel even, als een schim, door de mist heen te breken en kijkers te herinneren aan dat wat onvergeeflijk is. Het kwam me voor dat we tegenwoordig zo bij de gratie van de dag leven, in angstige afwachting van alle rampen, tragedies, trollen en demonen die volgens de voorspellingen op ons liggen te wachten, dat we helemaal vergeten achterom te kijken. Naar het verleden en alles wat daarin verborgen ligt. Alle kennis en inzichten van mensen die voor ons kwamen, al die oude ideeën over hoe te leven, hoe met de natuur om te gaan, hoe met elkaar, afkomstig uit een tijd van voor de mist, voor televisie en internet. Misschien, dacht ik opeens, is dat wel de manier waarop we een nieuwe weg kunnen inslaan, door op zoek te gaan naar de vergeten reus.
We leven bij de gratie van de dag en vergeten achterom te kijken