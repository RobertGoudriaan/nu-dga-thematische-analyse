Uit zicht Kerstverhaal

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
19 december 2024
I
Hij zegt: moet je zien, en ineens ziet ze het. Lea loopt naar zijn hoekje van de uitgraving en kijkt hoe de borstel in zijn hand een serie keramieken potten blootlegt. De meeste zijn gebarsten, sommige lijken nog heel. Zijn brede vingers sorteren de scherven, ze tasten ertussen en vissen kleine langgerekte dingen uit het zand. Moet je zien, zegt hij weer. Dit zijn de zaden van een dadelpalm.
Ze zijn grijsbruin en gruizig, als steen. Hij pakt er een op, krabt het laatste zand uit het spleetje. Ze kijkt naar zijn vingertoppen, zijn nagels, het spleetje. Mooie ronde platte nagels, intelligente vingertoppen, ze heeft het nog niet gedacht of ze voelt hoe het bloed in haar lijf onzichtbaar van richting verandert. Als hij het zaadje naar zijn mond brengt om erop te blazen, gaat er een scheut door haar bekken. Ze weet niets meer te zeggen, maar ze wil weten wat zijn vingers weten, wil weten wat ze in haar zouden blootleggen als ze haar zo zouden aanraken als hij nu met deze scherven, met deze zaden doet.
Ongelofelijk toch? Zegt hij. Tweeduizend jaar oud en nog helemaal gaaf.
Ze kijkt toe hoe hij opstaat en de opgraving doorkruist. Een kort, gedrongen lichaam, grote neus, brede handen. Eikenhout zonder fineer. Zijn kleren zijn net te krap, de spijkerbroek spant, het houthakkershemd trekt bij de knoopjes. Ze hoeft alleen maar te vragen of hij diep inademt en zijn borstkas zal tevoorschijn knallen. Hij moet bloot. Nee! Waar is ze mee bezig? Normaal doen.
Hij keert terug met een collega, opgewonden pratend, en ze wendt haar gezicht af, maar als hij weer naast haar hurkt, ruikt ze aftershave, zweet, tabak, en ademt diep in.
De volgende ochtend staat ze te kleumen in het betegelde binnentuintje, met koffie en een sigaret. Het hele team is ondergebracht in een verlaten vakantiepark. Ze slapen er in grote, witte bungalows met dunne muren, niet gebouwd op dit seizoen. In de elektriciteitsdraden hangt een vlieger te verbleken, wiegend in de wind.
Het badkamerraam gaat open. Iemand gooit een shirt over het kozijn, geblokt katoen dat ze meteen herkent.
Door de kier van het raam ziet ze sproetig vel, borsthaar, een stevige arm die de kraan aanzet. Ze blijft staan zonder te bewegen, met afgewend gezicht, steekt alleen een nieuwe sigaret op, ze moet een extra ticket kopen om te mogen blijven staan. Heel af en toe draait ze haar hoofd en ziet een reepje huid. Daarna gaat de douche uit, de douchedeur klapt dicht. Maar het shirt hangt er nog.
Wat is het aan deze mens, juist deze, dat haar ertoe brengt om te ruiken aan dat shirt, de oksels ervan, de kraag? Hij ruikt te goed. Hij ruikt als een probleem. En nu is het te laat, nu is het al in gang gezet: een kettingreactie in haar hersenen, dopamine, adrenaline, feromonen, oestrogeen, ze heeft drugs genomen op een dinsdagochtend, fizzz fizzz fizzz doet het en verandert de samenstelling van haar bloed.
Straks knipt ze haar haar, krijgt nieuwe stopwoordjes, nieuwe hobby's, nieuwe meningen, zoals haar moeder bij elk nieuw vriendje. Bij begeerte kun je verder nergens meer op rekenen. Hop, Dafne werd een laurier, en hop, Medusa werd een monster. Zeus nam de gedaante aan van een zwaan om vrouwen te verleiden, of hij werd regen, druppelde op hun schoot en kroop waar hij niet gaan mocht.
En dan had je nog Pasiphaë, die verliefd werd op een stier. Dat kon niet, stieren vallen niet op vrouwen, en dus liet ze een beeld ontwerpen van een prachtige koe, een beeld dat hol was, zodat ze er zelf in kon kruipen.
Een kleine, donkere ruimte is het, waar het geluid van haar eigen ademhaling van vlakbij wordt teruggekaatst en ze het ruisen van haar eigen bloed kan horen. De houten wanden zijn bekleed met leer dat nog geurt naar de koe die het ooit droeg, maar die nu binnenstebuiten is gekeerd. Kleine gaatjes laten hier en daar licht en lucht naar binnen. Ze voelt aan het trillen dat hij dichterbij komt, dat gigantische dier, een witte stier, de nek alleen al is twee keer zo breed als zij. Op het moment dat hij de houten koe bestijgt, kraakt haar skelet, en zij duwt in doodsangst en opwinding haar billen tegen de achterwand, daar zit het gat, nu, daar, misschien: ze heeft zich met speeksel bevochtigd, het moet soepel gaan, het moet in een keer lukken, het is een liefde die van niemand mag bestaan. Een vloek van de goden.
Wat zou er mis mee zijn, een beetje méér liefde. Maar ze denkt ook aan de manier waarop haar vriend soms huilt, hoe hij zijn grote handen tussen zijn knieën klemt. Ze denkt aan de rimpeltjes die ze de afgelopen jaren heeft zien ontstaan langs zijn oren. Aan wat ze zou moeten vertellen. Als ze hem een spraakbericht stuurt, een welterusten zoals gewoonlijk, is haar stem zacht van de troost.
II
In de branding ligt een beest. Grijs, bol, het heeft een rugvin en een bult op z'n kop, zoals een dolfijn, maar zeker weet ze het niet, want van dichtbij blijkt de kop weggevreten, en de blauwgrijze huid is gebarsten als oud rubber. Door de barsten zie je de witte speklaag eronder. Misschien hebben de touwen van een net de huid zo gerasterd.
Niet in een net blijven hangen, denkt ze, terwijl ze verder loopt. Maar wat bindt haar meer, wat knelt er harder: de man thuis, of de man hier? En kan ze ook los? Kan ze ook helemaal los. Naar niemand verlangen. Aan niemand denken.
De vlieger gevangen in stroomdraden, dat is zij nu. Precies dit alarmeert haar: alles wat ze ziet, lijkt nu over die jongen te gaan. Ze loopt verder en denkt aan hem, denkt de hele fucking dag aan hem, en het eerste wat ze denkt als ze 's nachts wakker wordt, is:hij bestaat. En dan begint haar hart te bonzen, hijbestaat,waar is hij, ze wil daarheen, ze wil ook bestaan.
Ze moet hem wegspoelen, afblussen, uitbannen, op dit verlaten strand, terwijl de zon nog nauwelijks op is.
Ze stroopt haar kleren af en rent het water in. Elke keer dat een golf haar optilt en het koude water haar haar naar achter trekt, heeft ze zin om te schreeuwen. Kijk nou, wie is dit: uitbundig en roekeloos, een vrolijk vrouwtjesdier. Ze loenst vandaag al meer dan gisteren, zo slecht heeft ze geslapen. Elke dag kijkt ze meer langs de dingen.
Wanneer ze terugloopt, zijn twee brandweermannen bezig om het aangespoelde dier met een schep in een grote zwarte lijkzak te wippen. Elke keer komt er een golf en dan springen ze terug, ze willen hun schoenen drooghouden. Maar nattigheid hoort erbij. Nattigheid is het punt.
Nog anderhalve week, dan pas mogen ze naar huis. Tot die tijd is ze een zandkasteel in afwachting van de vloed, niet wetend hoever die zal reiken, of er daarna nog iets van haar rest.
III
De uitgraving ligt op een heuvel boven zee, tussen de vakantievilla's en een enkele olijfboomgaard.
Het terrein is tijdelijk afgezet met bouwhekken, en daarachter hebben de zwerfhonden postgevat, allemaal op een vaste stek, op tientallen meters van elkaar. Ze hebben kale plekken en opgezette buiken, wie weet hoeveel plastic daarin zit. Lea heeft ze zien vreten aan de vuilniszakken die overal langs de weg liggen. Tijdens de lunch komen ze dichterbij, hopend op de restjes, en daarna sjokken ze weer naar hun post.
De beste vriend van de mens, hondstrouw, maar geen ervan heeft een meester. Ze bewaken hun eigen domein. Is dat de trouw waarin zij zich bekwamen moet? Zij die zich weer uit het midden van haar wereld heeft laten drukken. Het ging moeiteloos, het was niet eens een kwestie van druk, enkel van mooie handen.
Een twintigtal mensen scharrelt met gebogen rug over het terrein, geroezemoes in meerdere talen, en tussen al die mensen weet ze telkens precies waarhijis. Van op een afstand kijkt ze hoe hij aan zijn haar plukt als hij nadenkt, rode krullen die hij uitrekt en weer terug laat veren. Hij heeft fletsblauwe ogen en een grof gezicht, met diepe lijnen, al kan hij niet ouder zijn dan dertig. Nu al heeft ze elke plooi gevuld met karakter, achter elk ingesleten gebaar een verhaal gezocht. Nog even, en ze heeft het einde van hun nooit begonnen relatie voorvoeld. Misschien dat ze hem dan los kan laten.
Kijk toch, hoe hij zich kleedt. In een flanellen hemd en een spijkerbroek, met zware zwarte schoenen met verfvlekken erop want hij heeft in de bouw gewerkt en dat zullen ze weten ook. Ze heeft hem al meer dan eens horen vertellen dat hij de eerste was in zijn boerenfamilie die ging studeren: landbouw in Wageningen, waar hij onderzoek deed naar oude gewassen, en zo is hij per toeval in dit soort projecten gerold, tussen de decadenten, de mensen die de start van een bouwproject vertragen om te graven naar oude rommel.
Een van de Franse vrouwen komt naast hem staan en legt een hand op zijn schouder. Hij heeft ze zover dat ze hem allemaal bemoederen, en de mannen intussen doen joviaal, ze vinden hem onbedreigend omdat hij af en toe de koelkastdeur zo hard opentrekt dat er een fles kapot valt. Oeps! Zien ze dan niet dat zijn voet voortdurend op en neer wipt, er zit iets klem in dat gedrongen lijf dat via de tenen naar buiten wil. Hij luistert mild, maar als hij lacht, dan verdwijnen zijn ogen, en is hij een en al tand.
Ze bijt op haar hand, proeft zout.
Hoe langer ze hier zijn, hoe meer ze teruggaan in de tijd. Een deel van hen is inmiddels hoogstens achttien. 's Avonds, in het bungalowpark, komen de flessen op tafel: gin-tonic, bacardi-cola, mixdrankjes voor het soepel vermengen van lichaamsvocht.
Denk je dat die-en-die me leuk vindt, vraagt haar kamergenote haar op een avond, en als Lea dat bevestigt, jammert zij dat ze toch niets durft te ondernemen, ze heeft geen enkel setje presentabel ondergoed meegenomen.
Wil je iets van mij lenen? vraagt Lea, en ze kijkt toe hoe haar kamergenote haar enige kanten bh probeert. Ja, het past, ze hebben bijna precies dezelfde maat. Wat denk je, vraagt ze hoopvol, terwijl ze voor de spiegel staat. Zij vult de cups iets beter.
Hij zou gek zijn om je te laten lopen, zegt Lea.
Ze heeft al eerder met deze man samengewerkt, en toen gebeurde er niets. Hoogstens vond ze hem timide. Hij passeerde, hij gleed gewoon voorbij, zonder dat hij zich in haar vastzette.
Misschien is zij veranderd. Ze was glad afgesloten en nu kiert ze. En dat merkt hij. Onbewust, waarschijnlijk, zoals de kamperfoelie die zelfs de kleinste kier in de serre vindt en zich naar binnen wurmt in de spleet tussen muur en glas. Het is niet eens een dierlijke, het is een plantaardige intelligentie.
Ineens kijkt hij terug naar waar ze zit te staren, en lacht zijn tanden bloot. En ze glimlacht terug. Natuurlijk.
De lunch eten ze aan picknicktafels, aan de rand van het terrein, want het is overdag nog bijna twintig graden. Hij schuift op de lege plek tegenover haar.
Wat een spot, hè, zegt hij, met een gebaar naar de blauwe zee die onder hen ligt te fonkelen. Dat hadden ze goed bekeken.
Ja, stemt ze in, het moet hier mooi zijn geweest. Huis, schuur, voorraadkamers. Zouden ze het niet allemaal opnieuw op kunnen bouwen? En in de tuin komen dan palmen. Misschien wel exact dezelfde, de directe nakomelingen van wat er hier ooit stond. Het is weleens gebeurd, zegt hij, dat er zaden ontkiemden die uit antieke ruïnes waren gehaald.
Stel je voor. Buiten de tijd te liggen wachten op een aanwijzing. Duizenden jaren zo volhouden en toch niet dood, toch ergens broeiend op bloei. Duizenden jaren zonder enige beweging, maar toch blijft er iets vasthouden aan leven. En dan naar het licht worden gehaald en besproeid met water.
Tegenover haar heeft hij een net iets scherpere toon, een net iets langere blik. Het stelt allemaal weinig voor, maar het is precies genoeg om een idee te krijgen van zijn geheime gezicht.
Als je een lichaam toelaat, al is het maar tot je mond, tot je handen, als je de warme binnenkant ervan betast hebt met je tong en je ogen hebt gesloten om te voelen hoe het aan je ingewanden trekt - en dan weer kijkt: dan is het helemaal anders, gevlekt, verward, bezweet, met starende ogen. Het is jaren geleden dat ze die transformatie heeft gezien of ondergaan, jaren geleden dat ze voelde hoe er bij de eerste aanraking in haar lijf iets werd gewekt, een magnetisme of krachtenveld dat nooit meer helemaal loslaat, ook al stap je naar achteren. Ze wil zijn geheime gezicht.
Maar ze blijven achter de onzichtbare lijn. Heel soms naderen ze die, bijvoorbeeld op de ochtend dat zij uit de keuken komt met twee cappuccino's en vraagt of hij er eentje wil. Hij kijkt naar de kopjes en zegt: Een met een hartje en een met een blaadje. Welke is voor mij?
Welke denk je, zegt ze, en geeft hem die met het hartje.
Later roept hij haar, dwars door de drukke woonkamer, van een afstand toe: De lekkerste cappuccino van de week.
Ze zal nog vaak terugkeren naar dat moment. Zoals ze ook weleens terugdenkt aan de plekken die ze uitgroef bij routineklussen, voorafgaand aan de aanleg van een snelweg, plekken die allang onder asfalt zijn verdwenen, omdat niemand er iets verwachtte maar waarvan zij dacht: hier was ooit, hier ligt het fundament van iets, stel je voor dat je dit uitdiept, wat je dan zou vinden, en in haar geestesoog verrijst het al, een dorp, een omheining met een varken en paar kippen, binnen een bed van hooi en schapenvachten en in dat bed zijn lijf. Stro in zijn haar. Zij haalt toekomst en verleden vaker door elkaar. Dat zei haar begeleider ook al.
Op de voorlaatste dag wandelt ze weg van het werkterrein om een sigaret te roken, en daar, net uit zicht van de rest, staat hij, te roken, aan de rand van een veld met koeien. Hij wenkt haar dichterbij.
De grote, romige dieren komen vanzelf naar hem toe, en hij strijkt over de zachte snuit, vlak langs de vochtige neusgaten. Koeien doen hem denken aan vroeger, zegt hij, aan de boerderij in de Achterhoek. Die hele zachte neuzen, de grote vochtige ogen, glanzend, begrijpend.
Wist je dat de Grieken koe-ogig echt een enorm compliment vonden?
Zijn mouw raakt de hare terwijl ze allebei reiken naar het dier. Wat ben je prachtig, zegt hij.
Haar hart bonst zo dat haar handen meedoen; ze deinen vlak voor de koeienneus op en neer op de golven van haar bloed. Ze moet het doen, nu.
Zodra hij het begin maakt van een beweging, schiet ze weg, zo abrupt dat de koeien wegdraven.
IV
Op de ochtend van vertrek vraagt hij haar: Heb je zin om naar huis te gaan?
Ze twijfelt. Ja is niet waar. Nee is niet toegestaan. Daarom zegt ze: Ik ga het missen om ergens te douchen waar rode krullen aan het douchehokje kleven.
Hij kijkt verschrikt. God, nee, ze heeft het weer gedaan, weer eens binnen en buiten verward, en iets blootgelegd dat verborgen moest blijven.
Ten slotte zegt hij: Ja, mijn haren doen dat. Het maakt me ongeschikt voor een buitenechtelijke affaire.
Daarna knikt hij en zet een stapje achteruit.
Een paar van die haren heeft ze verzameld. Papieren envelop, datum erbij, coördinaten.
V
Als ze thuiskomt loopt haar vriend in een korte broek door het huis, op zijn stevige benen. De man die altijd warm is.
Hoe het was, wil hij weten, en daarna vertelt hij uitgebreid over zijn eigen week, en ze voelt zich onmiddellijk weer zijn dampkring in gezogen, onderhevig aan een bepaalde zwaartekracht. Vanzelf glijdt ze het spoor op dat hij voor haar klaarlegt, en ze volgt met vertraging zijn gang door het huis, verzamelt de gebruikte koffiekopjes in de vensterbank en op het bureau, de propjes uitgetrapte sokken op de trap en naast het bed. Ze kijken 's avonds de serie die hij voorstelt, en ze past nog precies onder zijn arm.
Maar er klopt iets niet. Het lukt haar niet om thuis te komen, ze blijft zweven, vindt geen vaste grond onder haar voeten. Misschien moet ze de meubels verschuiven, de kast herinrichten, iets doen om zichzelf terug te brengen naar deze plek. Ze begint aan de kast, ze zet muziek op, en als haar vriend weer beneden komt, zet hij die zonder een woord weer uit.
Het is precies wat ze zo aantrekkelijk vond: hij nam gemakkelijk ruimte in. Ze dacht dat ze dat van hem zou leren.
Ze woekert wel, zij ook, maar dan naar binnen. Ze schept geheime ruimtes waarin ze zich uitstrekt. En nu pas, nu pas ziet ze hoe gevaarlijk dat was. Ze probeert haar gewone gang te gaan, ze is aanwezig, ze geeft de planten water, ze neuriet terwijl ze het doet. Maar in de onzichtbare ruimte, de wijdogige en ademloze, in die wereld is ze al bijna uit zicht.
Weet je hoe vijgen bloeien, vroeg de jongen haar. Het was een van de vele plantenfeitjes die hij die maand had opgesomd. Wist je dat een vijg een schijnvrucht is? Een normale vrucht ontstaat nadat een bloem gebloeid heeft, bestoven is en verdord. Maar het vruchtvlees van een vijg, die rode vlezige lobben, dat is de bloem zélf, naar binnen gegroeid, opgevouwen in een schil.
Niemand die het ziet maar ze bloeit, en bloeit en bloeit. Tonen is splijten.
Ze zou op de bank willen liggen en voelen hoe de winterzon over haar lichaam schuift, van haar hoofd over haar schouders buik en benen, ze zou daar dagen willen liggen en zich laten aaien door de zon. Gewoon wachten, wachten, wachten, tot er iets gebeurt, tot het leven haar weer oppakt en meeneemt, en de tijd haar weer de goede kant uit draagt.
Pas na twee weken pakt ze haar werkkoffer uit, en dan pas vindt ze tussen de vuile kleding een envelop. Hij draagt geen enkele markering, maar hij bevat drie zaden.