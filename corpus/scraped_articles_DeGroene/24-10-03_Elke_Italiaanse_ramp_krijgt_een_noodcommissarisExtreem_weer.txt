Elke Italiaanse ramp krijgt een noodcommissaris Extreem weer

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
3 oktober 2024
Rome--Op Sicilië is het gebrek aan water zo groot dat de bewoners van Caltanisetta zich moeten wassen met flessen mineraalwater. Het water dat alleen op bepaalde uren uit de kraan komt is bruin. De situatie is nijpend omdat het al twee jaar niet heeft geregend op Sicilië. Landbouw, dieren, flora en fauna, de mens, alles lijdt eronder. Als er niets verandert, zal Sicilië voor 2030 voor een derde woestijn zijn, net als Libië en Tunesië.
Op de Po-vlakte stond Emilia-Romagna in september voor de tweede keer volledig onder water. De acht miljard euro aan schade van de gigantische overstroming in mei 2023 zijn nog lang niet uitbetaald, de nieuwe overstroming komt daar overheen. Bewoners staan opnieuw modder te scheppen.
In Italië zijn de kosten van natuurrampen de afgelopen dertien jaar verdrievoudigd van 1 miljard naar 3,3 miljard per jaar. Veel heeft te maken met klimaatveranderingen, die extreem voelbaar zijn in een land dat zich uitstrekt vanaf de Alpen tot aan bijna het Afrikaanse continent. Maar minstens net zo veel heeft te maken met het al decennialange wanbeheer van de waterhuishouding. Alles wat iedereen uit het blote hoofd kan bedenken en dat elders ook gebeurt, gebeurt in Italië niet. Aanleg van 'uitloopgebieden' voor het water, uiterwaarden, opvang van het water dat uit de bergen naar beneden komt in een land waar 91 procent van alle gemeentes risico loopt op aardverschuivingen en overstromingen. Je kunt het zo verzinnen, maar het gebeurt niet.
De regering van Giorgia Meloni doet liever aan klimaatontkenning en aan 'noodcommissarissen'. Iedere overstroming, aardverschuiving, de droogte op Sicilië, het feit dat in hele stukken van Italië de normale landbouw niet meer mogelijk is; het zijn allemaal 'noodsituaties' die een noodcommissaris krijgen, en dan weer door met het zorgeloze CO2-leven als voorheen. Ontkenning van de grote klimaatveranderingen hoort bij extreem-rechts. De regering-Meloni verzet zich tegen de Europese Green Deal en vraagt om een 'niet-ideologische aanpak van de omgevingsproblematiek.'
Zestig noodcommissarissen zijn er het afgelopen jaar benoemd. De watercommissaris, de vluchtelingencommissaris, de aardbevingscommissaris en de droogtecommissaris. Uiteraard is er niets verbeterd of opgelost, het gaat om het ontkennen van wat er gaande is.
...