'Wij stonden aan de kant' Bij de moord op Navalny

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
22 februari 2024
Aleksej Navalny gaat, met zijn lijden en dood, als een grote figuur de Russische geschiedenis binnen. 'Symbolen leven langer dan mensen.'
'Een schok, angst, walgingjegens de daders, een gevoel van hopeloosheid.' Zo beschrijft Nafis, uit Rusland naar Istanbul gevlucht, zijn gevoelens over de dood van Aleksej Navalny. Hij is een van de tientallen Russische burgers die op de website van het onafhankelijke Russische persbureau Meduza hun hart luchten over de tragische dood van Ruslands bekendste oppositieleider.
Die, afgezien van voornaam en plaatsnaam, anonieme brieven geven een idee van de invloed van Navalny's dood op de gemoedsgesteldheid van Russen. Zo'n inkijkje lijkt niet zonder belang, waar wij ons in het Westen regelmatig verkijken op de stemming in dat land: in weerwil van voorspellingen dat de oorlog tegen Oekra√Øne en het Westen en de overschakeling naar een oorlogseconomie een groot politiek risico voor Poetin waren, lijkt Rusland een stabiel land. 'Passief conformisme', in de woorden van de Russische politicoloog Andrei Kolesnikov, heeft de overhand.
De brieven van Meduza laten iets zien van een nauwelijks zichtbare onderstroom in die Russische gevoelswereld - dezelfde stemming die duizenden Russen in tientallen steden er de afgelopen dagen toe heeft gebracht om bloemen te leggen - ondanks honderden arrestaties, de aanwezigheid van leden van het de laatste jaren geweldig uitgebreide repressie-apparaat, en draconische worgwetten die ieder vertoon van oppositie de kop moeten indrukken.
De al genoemde Nafis is Navalny persoonlijk dankbaar, omdat hij als student aan een militaire universiteit door hem begreep dat Rusland op de verkeerde weg was. Zo kon hij in 2022 de benen nemen naar Turkije voordat hij voor de oorlog zou worden opgeroepen. In veel van de teksten in Meduza klinkt echter voornamelijk hopeloosheid door, evenals wroeging over de eigen passiviteit.
Kirill uit Moskou voelt zich een 'verrader', omdat hij niet heeft meegedaan aan betogingen en daarmee Navalny 'eenzaam heeft laten doodgaan'. Masja uit Moskou schrijft: 'Wij stonden aan de kant, bevreesd voor ons comfortabele leven.' Aljosja uit Moskou weet niet meer wat je zou kunnen doen om van Rusland een beter land te maken. 'Een beter leven is iets voor een volgende generatie. Ons is die mogelijkheid afgenomen.'
Katarina uit Sint-Petersburg denkt terug aan haar eigen gedwongen opsluiting in een psychiatrische inrichting, die haar 'ten kwade veranderd' heeft, terwijl Navalny zich zelfs in het strafkamp nog volop staande hield. 'In ons deel van de wereld is de duisternis gevallen', concludeert zij.
Navalny, voormalig zakenjurist,heeft zich in de 47 jaar van zijn leven steeds als politicus willen profileren: door zich kandidaat te stellen voor ambten - hij zou zich zeker tegen Poetin hebben willen kandideren als de regerende groep dat had toegelaten; door met zijn fonds ter bestrijding van corruptie tal van grote gevallen van vriendjespolitiek en misbruik van publiek geld aan de orde te stellen; en niet in de laatste plaats door met zijn niet geringe charisma grote groepen demonstranten te overtuigen dat het anders moet in Rusland.
Al die toespraken en YouTube-video's lijken achteraf toch een beetje in het niet te vallen bij een martelaarschap dat zich in de openbaarheid heeft voltrokken en grote indruk heeft gemaakt. Navalny gaat, met zijn lijden en dood, als een grote figuur de Russische geschiedenis binnen. 'Symbolen leven langer dan mensen', meent Jegor uit Vladivostok. Vasilii uit Saratov stelt zich voor hoe hij later zijn zoon zal vertellen over deze legendarische held. Een Russisch-orthodoxe priester vertelt hoe hij als student op het seminarie onder de indruk raakte van Navalny. Hij wenst hem toe dat hij 'het prachtige Rusland van de toekomst' - een van de bekendste slogans van Navalny - in het hiernamaals al kan beleven.
Het fysieke martelaarschapvan Navalny heeft zo'n zeven jaar geduurd. In 2017 wierp een onbekende een bijtende vloeistof in zijn gezicht, behandeling in Barcelona verhinderde dat hij een oog verloor. In 2019 zat Navalny een maand gevangenisstraf uit en werd toen ernstig ziek, zelf meende hij vergiftigd te zijn. Na de mislukte aanslag met novitsjok in 2020 en zijn terugkeer naar Rusland en onmiddellijke opsluiting in 2021 begon de martelgang die tot zijn dood zou leiden: een hongerstaking, zeventig vergeefse klachten bij de rechter over zijn behandeling in de gevangenis, 27 overplaatsingen naar een strafcel, leidend tot in totaal 308 dagen volstrekte isolatie. Dit alles culminerend in de overplaatsing naar kamp IK-3, bijgenaamd 'poolwolf', een van de zwaarste en zeker koudste kampen van het Russische gevangeniswezen, waar hij is overleden.
Het heeft er alle schijn van dat Poetin nu de drie voornaamste mannen die hem als leider naar de kroon konden steken heeft laten ombrengen: de politicus Boris Nemtsov, in 2015 vlak bij het Kremlin doodgeschoten, de ongezeglijke vechtersbaas Jevgeni Prigozjin, na zijn muiterij met vliegtuig en al opgeblazen in de lucht, en nu dan Aleksej Navalny. 'Poetin sluit elke weg naar een vreedzame wisseling van de wacht af, verandering in Rusland kan alleen nog maar van een revolutie komen', merkt de in ballingschap levende Russische succesauteur Boris Akoenin op in een vraaggesprek met de bbc.
De tijd van verandering lijkt sowieso nog niet gekomen. Eerder ligt verdere verharding op de loer, meent de Amerikaanse politicologe Nina Chroesjtsjov in de Russische krant in ballingschapNovaja Gazeta. Haar grootvader is sovjetleider Nikita Chroesjtsjov, de man die in 1956 de stalinistische terreur durfde te benoemen. Van hem heb ik geleerd, schrijft zij, dat een leider die zijn toevlucht neemt tot terreur om zijn macht veilig te stellen, zich genoopt voelt tot steeds meer terreur omdat hij anders zwak lijkt. Nu de prominente opposanten op zijn, moeten bredere lagen van de bevolking voor hun leven gaan vrezen. Zo bezien is de dood van Navalny geenszins een ontknoping, maar een begin.
In veel teksten klinkt hopeloosheid door evenals wroeging over de eigen passiviteit
'Zelfs in het strafkamp hield hij zich nog volop staande. In ons deel van de wereld is de duisternis gevallen'