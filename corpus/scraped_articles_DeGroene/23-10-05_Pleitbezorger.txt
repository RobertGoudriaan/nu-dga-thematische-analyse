Pleitbezorger

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
5 oktober 2023
KLASSIEK Florence Price
Florence Price (1887-1953) geldt als de eerste vrouwelijke Afro-Amerikaanse componist van de Verenigde Staten. Opmerkelijk genoeg heeft het haar in een toen diep racistisch land niet aan erkenning ontbroken. Muziekuitgever Schirmer geeft haar werk uit. In 1933 speelt het Chicago Symphony Orchestra haar Eerste symfonie, die een jaar eerder de eerste prijs in de Wanamaker Competition had gewonnen in een programma met grotendeels zwarte componisten onder de neerbuigende titel The Negro in Music. In 1939 zingt Marian Anderson in Lincoln Memorial een lied van Price voor 75.000 luisteraars.
Interessant is hoe Price aan haar culturele wortels refereert. In haar Eerste en Derde symfonie, een tweede ging verloren, kom je de juba tegen, een dans uit de Afrikaanse slavencultuur met wortels in Congo. Overal hoor je haar schatplichtigheid aan de spiritual. Grootheden als Anderson en later Leontyne Price zingen haar spiritual-bewerkingen. Na de oorlog vraagt dirigent John Barbirolli Price om een suite voor zijn Hallé Orchestra. In het Amerikaanse muziekleven krijgt ze desondanks geen poot aan de grond. 'Helaas wordt de muziek van vrouwelijke componisten gezien als licht en onbetekenend, zonder diepte, logica en mannelijke kracht', schrijft ze in 1943 aan de wereldberoemde dirigent Serge Koussevitzky. 'Voeg daarbij de rassenkwestie - ik heb gekleurd bloed - en u begrijpt iets van de moeilijkheden die iemand in zo'n positie tegenkomt.'
Deze eeuw groeide de aandacht voor haar oeuvre. Sterdirigent Yannick Nézet-Séguin speelde met het Philadelphia Orchestra een belangwekkende reeks vergeten werken van zwarte Amerikaanse componisten. Voor Deutsche Grammophon nam hij in 2021 de Eerste, Derde en Vierde symfonie van Price op. Eén en drie verschenen eerder, deze week volgt - alleen in digitale vorm - vier, in combinatie met de Negro Folk Symphony van William Dawson (1899-1990), monument voor de slachtoffers van de slavernij en een poging de zwarte muziek op een symfonisch plan tot verdere ontwikkeling te brengen. Stilistisch zijn beide componisten verbluffend conventioneel. Schönberg en Stravinsky lijken ver weg. Bleken de eerdere symfonieën van Price al Dvorák-achtig, het andante van de Vierde lijkt een parafrase van diens Nieuwe wereld-symfonie, ironischerwijs een van de eerste stukken die de geest van de spiritual-cultuur absorbeerden.
In Dawsons Negro Folk Symphony, in 1934 voor het eerst met succes gespeeld door het Philadelphia Orchestra onder Leopold Stokowski, tapt het orkestrale cement voor de spiritual-thema's uit dezelfde Europese vaten. Maar het stuk heeft vuur en de allure van symfonisch drama. De Vierde van Price kabbelt stuurloos voort. De componiste componeert er melancholiek welluidend en getalenteerd op los zonder zich om symfonisch evenwicht te bekommeren. De lengte van de delen is net als in de eerdere symfonieën dramatisch uit balans. Anderzijds is er nu wel een superieure referentie-opname voor als dat oordeel prematuur mocht zijn gebleken. Dat is grote muziek wel vaker overkomen, en in die zin kan deze uitgave een machtig instrument tegen historisch onrecht worden. Je wenst de wegkwijnende Nederlandse muziek zulke pleitbezorgers toe.
Bas van Putten
Philadelphia Orchestra & Yannick Nézet-Séguin, Florence Price: Symphony No. 4