Laatste bloei

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
2 juni 2022
KLASSIEKE MUZIEK Klaus Mäkelä
De zeven symfonieën van Sibelius zijn tussen de Mahlers en Bruckners door weer eens Volledig Opgenomen, ditmaal door de 26-jarige Finse dirigent Klaus Mäkelä. Nu leidt hij de Filharmonie van Oslo, over een week of halve eeuw ongetwijfeld Amsterdam, Berlijn of Wenen. Overal zal dit wonderlijk begaafde joch eens chef zijn.
Wat een geweldig klinkende, gloeiende cyclus. Mäkelä's grootste verdienste is zijn zesde zintuig voor de vreemdheid van dit oeuvre. Wat een bizarre muziek! Dat begint al met de klarinetsolo in de openingsmaten van deEerste symfonie.Het is de autobiografie van deloner. Die ligt daar maar zo'n beetje lyrisch stik-alleen te zijn, verdwaald object waarmee het alle kanten op kan. Je hoort het dirigent en solospeler aandachtig bezien en betasten, waarna hetallegro energicomet zijn lichtgevende tertstremolo in de violen beide als een dolkstoot lijkt te treffen. Vervolgens hoor je met de aan alle eerste symfonieën opwindende onbestendigheid een componist zijn transitie van Tsjaikovski tot Sibelius aanvatten. Het hele stuk is een aanval van een hongerig, vers ik op een nog niet helemaal verteerd groot voorbeeld. Het andante-thema is puur Tsjaikovski, daarna barsten de blazers fermdecisouit in kruidig Sibeliusdialect. Deze taal verstaat Mäkelä als landgenoot. Hij vindt precies de balans tussen passief en actief, laat zich dankbaar overrompelen en kaatst uitdagend terug met bliksemend koper, fel lentelicht en wilde balts, de strijkers jagend op de bal.
Alles wat Sibelius moet worden is er al. De steenachtige druïdenkoralen, de aanrollende pauken, de behaaglijke blazerstertsen, die versmelting van het volkse en pathetische, de mistige overgangspassages die gebalsemd materiaal onzichtbaar met zich meedragen tot het zich op de open plekken in het woud weer mag ontpoppen met bevrijdend schetteren en zingen. Zo hoor je het alleen wanneer het wordt gedirigeerd door een ontdekker. Die moet in de eerste twee symfonieën geduld kweken. De componist weet van geen ophouden, zijn inspiratie is een tube die hij helemaal uitknijpt. Maar het loont. Tijd, het maakbare en het manipuleerbare van tijd, wordt zijn levensmerk. Zijn kunst wordt de kunst van de overgang per se, de zoekende tussentoestand, estafette van zingende, zoemende, tikkende, dreinende, stromende tussentijden, overgangstijden, seponeertijden. Sibelius vindt de tijd die tijd verdrijft en in de laatste meesterwerken, deZevendeenTapiola,een droefgeestig en gewichtig zweven wordt, de uitgestelde hemelvaart van een groot berkenhouten ruimteschip. In deZesdeweet je al niet meer waar je bent. In het slot graaft eendoppio piu lentoeen kuil voorbij het zegbare. Het is een afgrond maar geen graf, er is nog licht in hout en strijkers. Het is er lente en winter tegelijk, bevriezing en laatste bloei, al sterft de laatste d in de violen. Daar wordt muziek literatuur; met bekende woorden vreemde, nieuwe dingen zeggen. En poëzie, want het geheimste ontsnapt je. De Parsifal-sfeer van deZevendeis al naspel.
Bas van Putten
Klaus Mäkelä,Sibelius,Complete Symphonies (Decca)