Voorbijgestreefd door Slovenië De Britse obsessie met 'verval'

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
11 juli 2024
Het zinkende gevoel is terug: de angst bij de Britten dat hun land bezig is aan een lange achteruitgang naar middelmatigheid, of erger. 'Je voelt dat er mensen zijn die wíllen dat ons land faalt.'
Het is een warme, prachtigemiddag in Londen als Lord Moore, Baron of Etchingham, verbaasd omkijkt naar St. James' Park, dat achter de perfect onderhouden tuin ligt waar hij onder een hoge kastanje zit. Koning Charles woont in dit park, in Buckingham Palace, en het is geen plek waar je als alcoholist of dakloze rustig je gang kunt gaan. Maar dit klinkt toch - zou het echt? - als zingendehooligans.
Het is nog waar ook: Engeland speelt vanavond op het EK en het indrinken en ronddolen is begonnen. 'Je hoorde het veel in de jaren zeventig en vroege jaren tachtig', zegt Charles Moore, 'en daarna raakte het een tijdjeout of fashion. Toen kwam het weer terug, door de financiële crisis van rond 2010, en nu is het een heel vaak gebruikt woord. Mensen denken er van alles bij: de vreselijke staat van onze publieke diensten, verloederde straten, rellen. Het wordt vaak aan de economie verbonden, soms aan Brexit - helemaal onterecht trouwens, volgens mij.'
Charles Moore, nu lid van het House of Lords, filosofeert ontspannen over de stemming in zijn land, gestoken in maatpak in de tuin van het conservatieve weekbladThe Spectator,waar hij ooit hoofdredacteur was. Een eekhoorn - zo'n bedreigde rode, als ik me niet vergis - daalt een boom af en kijkt ons strak aan. 'Er zit een gevoel van onheil in het woord, onrust over de toekomst. En een ondertoon die je nu sterker voelt in het debat dan vroeger: zelfhaat over ons rijk, onze geschiedenis en onze cultuur. We hadden vroeger meer culturele homogeniteit. Er waren meer gedeelde verhalen, sentimenten. Zoals over ons rijk: imperialisme was nooit iets groots in het Britse leven, maar dat we een rijk hadden werd gevoeld als uitdrukking van ons succes, van de vitaliteit van onze cultuur. Dat is nu anders. Er zijn mensen waarvan je voelt dat ze wíllen dat Groot-Brittannië faalt.'
Het woord waar Charles Moore over spreekt is een term die bij de meeste Britten direct een gevoel oproept over de staat van hun land:decline,achteruitgang. Dat is zeker niet pas sinds kort. 'Het knagende geloof in de Britse economische en strategische overvleugeling is het krachtigste politieke idee sinds de Tweede Wereldoorlog', oordeelde het weekbladThe Economist. Brexit heeft een ernstige uitbraak van het sentiment veroorzaakt, meent het blad. 'Declinisme isboomingin Brittannië', kopte het.
'Decline' was ook niet weg te denken in de voorbije verkiezingscampagne. Labour-leider Keir Starmer haalde het woord voortdurend aan: het land jakkerde de afgelopen jaren onder Rishi Sunak en de Conservatieven 'op een snelweg richting achteruitgang', stelde hij bijvoorbeeld. De radicaal-rechtse kandidaat Nigel Farage had het voortdurend over 'culturele achteruitgang', waarmee iets met immigratie werd bedoeld.
En de Britten voelen het. 'Deze week was ik in Londen om bestuurders en magnaten uit de Britse heersende klasse te ontmoeten', schreef de hoofdredacteur vanPolitico Europein april. 'Ik was gefascineerd door hun moedeloosheid en mate van wanhoop. Het voelde extreem, zelfs voor de gewoonlijk sombere Britten.' Dat eindigt niet bij magnaten: in een peiling eerder dit jaar gaven zeven op de tien Britten aan te denken dat hun land'in decline'is.
'Uren voor een ambulance, maanden voor een visum, jaren voor een rechtszaak', vatte een commentator de staat van het land samen. 'Onze periode van stagnatie is van zo'n lengte en ernst dat we ons loskoppelen van de rijke wereld', meende een ander. Voor- en tegenstanders van Brexit beschuldigen elkaar van 'een perverse obsessie met het verlies van het Britse wereldrijk'. Het buitenland levert ondertussen veel schrikbarende vergelijkingen: volgens deFinancial Timeswordt een gemiddelde Britse familie in welvaart weldra voorbijgestreefd door die uit Slovenië, volgens Keir Starmer door die uit Polen, terwijl de Britten volgensThe Telegraphweldra 'schouder aan schouder' staan met de Argentijnen.
En al zitten we nu misschien in een periode vanpeak-decline,het woord is nooit weggeweest. In de zogenaamd neergang-luwe jaren negentig had Charles Moore, een van de meest zichtbare en op links meest gehate rechtse stemmen van het land, bijvoorbeeld de eer om als 'een van de meest invloedrijke personen in de geschiedenis van het Britse conservatisme' te spreken op een Conservatief partijcongres. 'Het lijkt mij dat aan de basis van hoe de meeste mensen denken over de politiek in dit land een gevoel ligt dat voortdurend en pijnlijk wordt gevoeld', zei hij. 'Dit is dat
Groot-Brittannië een geweldig land is, maar een land dat betere dagen heeft gekend.'
Het woord hing ook al ruim voor de jaren zeventig dreigend boven het land. Al in 1895 beschreef een geleerd boek,The Law of Civilization and Decay,bewonderend hoe Brittannië 'in de laatste grote versnelling van het stoomtijdperk de wereld in bloed had gebaad van de Mississippi tot de Ganges', maar dat het helaas aan zijn verval was begonnen. 'Achteruitgang is een spook dat dit land al minstens honderd jaar achtervolgt', schreef het tijdschriftThe National Interestin 1994.
Er zijn wetenschappelijke studies over de term, over de oorzaken, over de angst. Je kunt een kleine bibliotheek samenstellen over het thema. Met betrekking tot bijna elk facet van het Britse leven blijk je met passie over achteruitgang te kunnen spreken: er is polemiek over de neergang van de Britse economie, de Britse staat, de Britse invloed in de wereld. Over het verval van de industrie, de gezondheidszorg, de bibliotheken, de treinen, het gevangenisstelsel. Over de aftakeling van de Britse winkelstraat, de Britse zeevakantie, de Britse voortuin. Achteruitgang, kun je veilig stellen, is een Britse obsessie.
In een andere achtertuin,een kwartier met de metro van St. James' Park naar het noorden, legt David Edgerton, een autoriteit op het gebied van historische achteruitgang, uit hoe het allemaal zit. Zijn huis ligt in Camden Town, bekend van het nachtleven, de toeristenmarkt en Amy Winehouse. In de mooie straten maken buren hier en daar een praatje, maar er patrouilleert ook een buurtwacht die vanwege de vele daklozen rond Camden Market voor het gemak maar iedereen boos aankijkt die niet in zijn eigen voortuin zit.
Edgerton is historicus aan King's College en schreef onder meerThe Rise and Fall of the British Nation: A Twentieth-Century History.Hij debatteerde ooit in een veelbekeken tv-uitzending met Charles Moore over de historische lessen van Brexit. 'Een ten diepste oneerlijk man', kan Edgerton niet nalaten te zeggen. Onder een dak van druivenbladeren en gekwetter van vogels analyseert hij de Britse obsessie met achteruitgang, stompend in zijn hand en roffelend op de metalen tafel.
'Wat de Britse achteruitgang betreft, zijn er gewoon historische feiten die helder zijn', zegt hij. 'Brittannië was een supermacht en wordt al een hele tijd relatief minder machtig en minder rijk ten opzichte van andere landen. Sinds de jaren vijftig is het gemeengoed om daarover te weeklagen. Meestal heeft dat een politieke bedoeling. Als het over achteruitgang gaat, wil links daar iets mee zeggen over de staat van de economie en van de politiek. Rechts over het gebrek aan patriottisme op links en over het herstellen van de condities uit de tijd van Britse wereldmacht.'
Het debat erover ging over de oorzaken van de neergang, aldus Edgerton. 'De werkelijke oorzaak is heel simpel, namelijk de prestaties van andere landen die Brittannië voorbijstreefden, zoals de VS en China. Maar het is een breed gedeelde opvatting dat de Britse neergang aan Britse fouten ligt - een overtuiging die we "declinisme" noemen. Een breed geloofde uitleg is dat de Britse elite al twee eeuwen lang wordt onderwezen in de klassieken en de kunsten, op Oxford en Cambridge. Als dat technische en industriële opleidingen waren geweest was al die neergang niet gebeurd. Een andere verklaring zoekt het probleem in koloniaal bestuur: de elite werd opgeleid en ingezet voor bestuur overzee, en dat verzwakte Brittannië. Weer een ander verhaal: de elite heeft nooit een echte revolutie ondergaan. De elite heeft land en zoekt daarom niet naar groei. Maar het probleem ligt altijd bij de elite.'
Er zijn linkse en rechtse varianten op deze verklaringen, maar uiteindelijk kijken links en rechts fundamenteel anders aan tegen de Britse neergang, meent David Edgerton. Links wil de neergang vertragen en stoppen -managing decline,in de op rechts gehate term. Via lidmaatschap van de EU bijvoorbeeld, omdat het ooit zo sterke Brittannië anders maar verder weg blijft zinken. Dat leidde links naarremainin het Brexit-debat. Het spiegelbeeld op rechts is de overtuiging dat de neergang kan worden omgebogen naar een nationale hergeboorte.
Als de condities waaronder Brittannië het zo goed deed opnieuw worden gecreëerd, zo is het rechtse droombeeld, kunnen het Britse fortuin en de Britse kracht weer terugkeren. Dat leidde rechts in het referendum naarleave- de overtuiging dat de EU Brittannië insnoerde, dat de Britten op eigen houtje de Europese landen voorbij zouden groeien in plaats van andersom. 'Het ironische is dat links door het hameren op de Britse neergang de ruimte schept voorrevivalismop rechts', zegt Edgerton. 'Dat was het idee van Thatcher, Johnson en anderen: dat de voorspoed van vroeger kan terugkeren als de juiste voorwaarden worden geschapen.'
Naast de intellectuele wortelsvan de Britse obsessie met neergang zijn er ook harde aanwijzingen dat het land op sommige terreinen met ernstige achteruitgang kampt. Britten die op de slechte staat van hun land wijzen, richten hun pijlen vaak op de National Health Service. De nhs leverde lange tijd gezondheidszorg van verbluffende kwaliteit. Op de vraag wat hen trots maakt Brit te zijn, noemt 54 procent van de Britten de nhs, met de Britse geschiedenis (32 procent) en cultuur (26) op ruime afstand.
Maar de nhs loopt vast. Vorig jaar liep het aantal Britten dat wacht op een ziekenhuisbehandeling op tot boven de tien miljoen: vijftien procent van de bevolking wacht op behandeling. De dienst voor spoedeisende zorg schat dat vorig jaar 270 Brittenper weekstierven omdat ze moesten wachten op een bed, meestal nadat al besloten was dat ze spoedeisende hulp nodig hadden. Als 16-tot 24-jarigen ziekenhuisbehandeling nodig hebben, loopt hun wachttijd regelmatig op tot boven een jaar. Het is dus geen wonder dat de nhs een centrale rol heeft gekregen in verhalen over nationale achteruitgang.
Een ander nationaal zorgenkindje is de economie, en dat is niet omdat iedereen maar wat roept. De financiële crisis van 2008, de hardeausterity-politiek daarna, de covid-pandemie en Brexit hebben de Britse economie hard geraakt en in stagnatie gebracht.Stagnation Nation,een rapport van de Resolution Foundation, bracht de gevolgen in kaart. Een greep: in 2007 lag het inkomen van een gemiddeld huishouden boven dat van Nederland, Duitsland en Frankrijk. In 2019 verdiende dat Britse huishouden vijftien procent minder dan in Duitsland en Nederland.
Lonen dalen licht, maar het probleem zit vooral in stilstand en ongelijkheid, zowel regionaal als qua inkomensklasse. In de rijkste Britse gemeente ligt het inkomen vierenhalf maal zo hoog als in de armste; in Nederland minder dan veertig procent hoger - en het probleem ligt aan de onderkant, niet de bovenkant. Als Brittannië zijn ongelijkheid zou rechttrekken naar Nederlands niveau, zou de armste twintig procent van het land veertig procent meer gaan verdienen. Een uitkering is negentig euro onder de 24 jaar, 106 daarboven; veertig procent van wat het in Nederland is. Het systeem steekt op talloze punten slecht af tegen vergelijkbare landen: zo krijgt de helft van alle mensen die in flexibele roosters werken minder dan een week van tevoren zijn werktijden door.
De stichting die deze feiten op een rij zette, zetelt in een prachtig Victoriaans pand, ook al gelegen aan St. James' Park. In de pub tegenover de ingang is een beleefde mamibo begonnen. Hoofdonderzoeker Gregory Thwaites doet open en gaat voor - het mag geen verrassing meer zijn - naar de achtertuin met vogels en een kastanje. Thwaites, een afgetrainde, gespierde veertiger in strak T-shirt, begint met het relativeren van de alarmerende gegevens in zijn eigen rapport.
'Kijk, het is super belangrijk om de goede context te geven', zegt hij. 'Brittannië heeft inderdaad relatieve achteruitgang geboekt ten opzichte van andere geïndustrialiseerde landen, maar het is qua inkomen een middenmoter en niet alles is vreselijk. Ons rapport wil een alarmbel zijn, maar het wordt een debat over nationale achteruitgang ingetrokken. Mensen die ons koloniale verleden veroordelen, vinden vaak dat alles kapot is aan ons land, en mensen die voor Brexit waren willen soms gewoon niet horen dat we een midden-groot en geen groot land meer zijn. Mensen wier wereldbeeld werd gevormd in een tijd waarin nationale grootheid nog de norm was, met een identiteit die draaide rond de Tweede Wereldoorlog, staan soms totaal anders in een debat over economisch beleid.'
Stagnation Nationtrok veel aandacht, maar de titel van het boek is niet bepaald omstreden, aldus Thwaites. 'Het is een term waarvan de meeste Britten denk ik zullen zeggen: ja, daar ben ik het mee eens. Ze zullen er andere redenen voor aanwijzen: dat het geld naar de banken gaat, naar immigranten, naar bedrijven in plaats van mensen, of wat dan ook. Maar dat ons land economisch stilstaat, dat het structurele problemen heeft en dat opeenvolgende regeringen geen structureel plan hadden voor economische groei en het repareren van economische problemen, is geen controversieel standpunt. Er is denk ik een groeiend gevoel dat het Verenigd Koninkrijk het slecht doet en de cijfers vertellen dat ook. Het inkomen per hoofd daalde vorig jaar, en op allerlei punten doet het land het slechter dan drie, vier jaar geleden.'
Die drie, vier jaar zijn de post-Brexit-jaren. Maar daar ligt niet alles aan. 'Ik denk dat Brexit een ramp was voor de Britse economie, maar geen catastrofe', zegt Thwaites met een glimlach. 'Als het over Brexit gaat, verliezen mensen al snel eensense of proportion. Onze economische problemen duren langer en gaan dieper dan wat we eraan hebben toegevoegd door uit de EU te gaan. Mensen fixeren zich daarop, alsof teruggaan naar de EU alles weer zou oplossen.
De kern van het probleem is dat inkomens, productiviteit en groei al vijftien, twintig jaar stilstaan, terwijl in die tijd de overheidsuitgaven zijn afgenomen, de belastingen zijn gestegen, de kwaliteit van openbare diensten en openbare ruimte is gedaald, de bevolking is vergrijsd, de immigratie toegenomen, en de ongelijkheid is blijven bestaan of verergerd. In principe bestaan er twee wegen omhoog: via overheidsuitgaven of via economische groei. Het eerste gaat niet gebeuren, want de rente is gestegen, het vredesdividend is weggevallen en de vergrijzing beperkt de mogelijkheden. En voor het tweede zien we geen strategie. Dat is wat we in de kern willen zeggen.'
In die context moet deverkiezingsoverwinning van Labour afgelopen week worden gezien: van een land met aantoonbare problemen dat niet lang geleden een stuk machtiger was, waarvan de bevolking en de elite verschillende verhalen omarmen die neerkomen op nationale achteruitgang, en waarvan de plannen voor vooruitgang worden begrepen als antwoorden op die achteruitgang.
Labours probleem is dat zijn plannen voor herverdeling en sociale gerechtigheid vaak worden gezien als ambitieloos en defaitistisch, een acceptatie van Britse onbeduidendheid en achterstand. Keir Starmer praatte daar voortdurend tegenin met even vage als ambitieus klinkende leuzen. 'Als je één ding van vandaag meeneemt, laat het dit zijn: we zijn pro-business en pro-arbeider. Welvaartsgroei is onze prioriteit', zei hij bij de presentatie van het Labour-manifest in juni. Hij gebruikte de aanvalslijn van de Conservatieven tegen henzelf, met beschuldigingen dat Sunak doet aan 'managen van de achteruitgang'.
De Conservatieven moeten juist altijd de indruk wekken dat ze de weg inslaan richting wedergeboorte en herstel van alles waar Brittannië groot in was, maar hebben logische moeite om daar elke paar jaar nieuwe beloftes voor te vinden. Boris Johnson had het tot vervelens toe over 'het Britse potentieel ontketenen', kennelijk via streefdoelen in plaats van plannen, en Sunak hanteerde de slogan 'Helder plan, gedurfde actie' voor iets wat duidelijk geen van beide was.
Hij kon niet voorkomen 'dat het zinkende gevoel is teruggekeerd', zoalsThe Spectatorvorig jaar vaststelde. En hoewel Boris Johnson daar tegenin schreeuwde, met beloftes over 'de dageraad van een nieuw tijdperk', of dat hij Brittannië vóór 2030 'het grootste land ter wereld' zou maken, kreeg hij geen vat op dat zinkende gevoel.
Misschien moet je daarvoor ook juist de achteruitgang weten te gebruiken, in je voordeel ombuigen. Zoals de Conservatieve premier David Cameron deed in 2010, in een monument van Britse vergane glorie: Battersea Power Station. Het 'station' is een van de grootste en mooiste bakstenen gebouwen ter wereld en een van de (voor miljonairs) hipste plekken van Londen. Het een kolossale ode aan de art deco-stijl, met rode muren, versierde ramen en interieur en vier hoge witte schoorstenen. Het ligt in de zuidelijke knik van de Thames, waar het centrum van Londen ophoudt, en vormde decennialang een herinnering aan de armzalige staat van de Britse economie voor iedereen die vanuit Londens financiele wolkenkrabbers naar het zuidwesten keek.
In de enorme hallen werden ovens gestookt die elektriciteit leverden. De eerste steen werd in de jaren twintig gelegd, maar pas in de jaren vijftig was het gebouw klaar. Een kolencentrale midden in de Britse hoofdstad, die direct loosde op de Thames, was toen al achterhaald. In 1975 werd de eerste fabriekshal uit gebruik genomen, drie jaar later de tweede. De fabriek werd tot monument verklaard, maar een hele reeks voorstellen, van pretpark tot sportstadion, ketste af. Het dak werd weggehaald en decennialang stond Battersea Power Station langzaam te vervallen.
Het vormde daarmee een perfect decor - voor de filmThe Dark Knight,of voor de band Pink Floyd, met het enorme opblaasvarken. En voor David Cameron. Hij presenteerde hier in 2010 zijn beruchteBroken Britain-manifest en nam bij de presentatie steeds opnieuw het woord 'kapot' in de mond. De economie: kapot. De samenleving: kapot. Maar hij ging het maken. Een paar jaar later keerde hij terug, triomfantelijk met ontwikkelingsplannen in de hand. Hij mocht het niet meer meemaken om het als premier te openen, als bewijs van zijn succes.
En nu ligt het daar te glanzen en een 'hegemonisch cultureel narratief' te bieden (volgens een wetenschappelijk artikel) met zijn winkelketens enart hotel,kantoren van Apple en andere ooit-start-ups; zo'n gegentrificeerd 'rauw' gebouw waar je eerder Chinees zult horen dan Cockney en waar je eerder een chai latte zult vinden dan een worstenbroodje.'Can Battersea Station power London's revival?'vraagt gesponsorde content zich af. Het onderstreept dat niet alleen achteruitgang een krachtig narratief is, maar ook het tegenovergestelde: achteruitgang stoppen en tegengaan, en ombuigen naar een heropleving. 'Decline' is een somber concept, maar het is ook een idee dat volop mogelijkheden geeft voor dramatiek: een verhaallijn, mensen die je de schuld kunt geven, anderen die in de bres springen, de mogelijkheid van nationale verlossing.
En anders is er altijd nog ontkenning. Vorig jaar beschreef Phil Tinline, schrijver van onder meerThe Death of Consensus: 100 Years of British Political Nightmares,inThe Spectatorhoe hij met de twintigste-eeuwse bijbel van achteruitgang en grauwheid door Londen liep: de spionageromanTinker, Tailor, Soldier, Spyvan John le Carré. Hij traceerde de stappen van de spionnenjager George Smiley, die door een smerig, vervallen en onveilig Londen achter een dubbelspion aan jaagt en hem vindt. De mol blijkt eenOxford golden boyte zijn die uit walging over het vernederende Britse afglijden naar middelmatigheid het land dan maar uitverkoopt aan de sovjets.
In plaats van de vervallen huizen, onveilige straten en smerige hotels vindt Tinline een opgelikte stad met Ferrari's voor de deur en frisse, jonge mensen, en plotseling sloeg het in als een bom: 'Vandaag ziet niemand er meer fysiek of economisch bedreigd uit.' In plaats vanmanaging declinebeheren de mensen nu onroerend-goedportfolio's, speculeert Tinline. Hij loopt opgelucht weg, 'in het type stad dat nergens te vinden is in John le Carré's welgestelde, ooit gekwelde Engeland. Het zou zo maar kunnen: dat je naar de Britse neergang zoekt - waarom ook niet? - en het opeens niet meer kunt vinden.'
Met hulp van Henri Keuter