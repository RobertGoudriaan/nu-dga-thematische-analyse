Argentinië koopt het toestel van de dodenvluchten

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
8 juni 2023
Buenos Aires −Een vliegtuig dat door de Argentijnse kustwacht is gebruikt om tegenstanders van de junta (1976-1983) te vermoorden, keert terug naar Argentinië. De regering koopt het toestel waarmee het bestaan van de 'dodenvluchten' werd bewezen. Het regime vermoordde indertijd zo'n vijfduizend mensen door ze levend uit vliegtuigen te gooien voor de Argentijnse kust.
'Dit vliegtuig is een stukje geschiedenis', zegt 'Dwaze Moeder' Taty Almeida. Zij lobbyde jarenlang om het toestel naar Argentinië te halen. 'De enige strijd die je verliest, is de strijd die je opgeeft', zegt de 92-jarige Almeida.
Ze opent de tentoonstellingDestino Finalvan Giancarlo Ceraudo (53). De Italiaanse fotograaf vond samen met onderzoeksjournalist Miriam Lewin in 2010 het vliegtuig. Zijn indrukwekkende foto's tonen de gruwelijke gevolgen van de dodenvluchten.
'Indertijd leek het me onzin', geeft de 65-jarige Lewin toe. Ze was niet enthousiast toen Ceraudo enkele jaren daarvoor voorstelde de vliegtuigen te zoeken. 'Waarom speuren naar een object als we zoeken naar verdwenen mensen?' De fotograaf antwoordde resoluut: 'Als we de vliegtuigen opsporen, vinden we de daders. Dat raakte Lewin, die zelf was ontvoerd door de junta.
De twee vonden de 'Skyvan' in het Amerikaanse Fort Lauderdale. De nieuwe eigenaar, zich van geen kwaad bewust, had het originele logboek van het transportvliegtuig bewaard. Een cruciale stille getuige.
Door kruising met andere bronnen kon justitie aantonen dat het kleine toestel op 14 december 1977 drie Dwaze Moeders, twee Franse nonnen en zeven andere mensenrechtenactivisten vervoerde. Vastgebonden, naakt en gedrogeerd werden ze boven de Atlantische Oceaan uit het toestel gegooid. Door de 'verkeerde' stroming spoelden hun verminkte lichamen enkele dagen later aan. Die werden anoniem begraven, maar niet voordat een arts bij de autopsie vaststelde dat ze van grote hoogte in het water waren gevallen.
In een historisch vonnis kregen de piloten eind 2017 levenslang, de eerste veroordeling vanwege de dodenvluchten. Julio Poch, de Argentijns-Nederlandse vlieger die ook verdachte was, werd vorige maand definitief vrijgesproken.
De Skyvan is het enige toestel van de dodenvluchten dat intact werd teruggevonden. Het vliegtuig is in etappes onderweg naar Buenos Aires, waar het vanaf eind juni wordt tentoongesteld in het voormalige concentratiekamp esma, als symbool van de staatsterreur. Enkele andere Dwaze Moeders maken nog bezwaar: zij willen dat het vliegtuig wordt omgesmolten tot een witte hoofddoek: het symbool van hun strijd voor herdenking, waarheidsvinding en gerechtigheid.