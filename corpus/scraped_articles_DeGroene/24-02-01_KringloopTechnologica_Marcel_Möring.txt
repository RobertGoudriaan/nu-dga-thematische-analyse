Kringloop Technologica Marcel Möring

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
1 februari 2024
'Leefde Magritte nog maar', zegt mijn vriend terwijl ik tweedehands lijmklemmen hoop te vinden.
'Ik ken weinig dingen die zo ontroerend zijn', zeg ik tegen de vriend met wie ik in een kringloopschuur ben beland. We kijken naar een in Indonesië of Vietnam geproduceerde opbergkist waar het woord 'Antiques' op staat.
We zijn hier omdat ik tegen een schappelijk prijsje tweedehands lijmklemmen hoop te vinden. Op de een of andere manier heeft zich het idee in mijn hoofd gevestigd dat er een heleboel oude timmerlieden zijn die zaag en hamer aan de wilgen hebben gehangen en de inboedel van hun werkplaats naar de kringloop hebben gebracht. Tot nu toe valt het tegen.
'Het is alsof je een sticker met "Auto" op je auto plakt', zegt mijn vriend met een blik op de kist.
Ik herinner me een aflevering vanDexter's Laboratorywaarin Dexter een lettertang krijgt en alles in zijn omgeving, tot aan de huisdieren toe, labelt. Dat is een ordeningsbehoefte die ik ken. Ik heb een kastje met boxershorts, sokken en T-shirts waarvan mijn vrouw de lades heeft gelabeld omdat alles in dat kastje zwart is en ik maar niet ophield te kankeren dat ik geen donder kon zien.
'Dat woord kan alleen maar het tegenovergestelde betekenen. Leefde Magritte nog maar', zegt mijn vriend.
Hier staan we, te midden van oude schaatsen, meubelen van het Oisterwijk-type en kratten met schoenen, over semiotiek te kletsen.
'Hoezo eigenlijk "aan de wilgen hangen"?' zegt mijn vriend.
We hebben de afdeling tweedehands en oudere kleding bereikt terwijl een lichte schaamte zich van mij meester maakt. De meeste bezoekers komen hier vanwege geldgebrek en wij lopen een beetje nuffig over semiotiek te praten.
'Aan de rivieren van Babylon', zeg ik, 'daar zaten wij neer en treurden en dachten aan Zion. Wij hingen onze lieren aan de wilgen op de oever. Zoiets.'
'Hallo Boney M.'
'Hallo Frank Farian.' Ik blijf staan bij een massief mahoniehouten linnenkast. Negentiende-eeuws, schat ik, afgaand op de verbindingen en de schaafsporen op de achterwand. 350 euro voor een oerdegelijke kast van echt hout. Bij de grote flatpack-leveranciers krijg je daar een nachtkastje van gelamineerd karton voor. 'Vanwaar lijmklemmen?' zegt mijn vriend.
Het lange verhaal is dat ik rond mijn twintigste mijn eigen meubels maakte. Vier loodzware eetkamerstoelen - frame van twintig millimeter staalprofiel, zittingen en rug van even dik multiplex - zijn ervan overgebleven. Het korte verhaal is dat ik afleiding nodig heb en dat koken en strijken niet genoeg is. Bij gebrek aan fantasie ben ik antieke meubeltjes aan het restaureren.
'Maar waarom tweedehands? Zijn die dingen zo duur?'
Ik heb een zwak voor oude ijzeren lijmklemmen die het een en ander hebben gezien. Maar dat zeg ik niet. In plaats daarvan mompel ik iets over de circulaire economie.
Ik weet niet waarom mijn handen bezig moeten zijn en ik iets tastbaars moet maken. Heel vroeger vond ik, op zoek naar iets te doen, een halve heggenschaar in de garage. Drie dagen later had ik met dat schaarblad een ronde broodplank uit een plank berken gehakt. Toen ik in een wolk van houtsplinters en zaagsel, het zweet op de kop, stond te hakken als het laatste oordeel, wees mijn vader erop dat we ook een zaag hadden en dat dat een stuk makkelijker was. Maar ik wilde geen zaag. Ik wilde atavistisch op die plak berken inhakken.
Ik geloof dat ik op dat moment dicht bij een leven in de wilde natuur was: konijnen vangen met mijn tanden, banjeren door het hakhout, water drinken uit een suspecte poel. God weet waarom.
Op de afdeling elektronica kijken we naar stereosets die veertig jaar geleden benijdenswaardig waren. Alan Sugar, de baas van het Britse elektronicabedrijf Amstrad, was de bedenker van de alles-in-een-set, die al gauw door het leven ging alshifi tower.Er was niets hifi aan. Zijn gedachte was dat mensen geen zin hadden om losse componenten te kopen en die aan elkaar te knutselen. Mensen willen iets wat zegt: ik ben geweldig ingewikkelde techniek. Zijn hifi towers waren metallic gespoten plastic omhulsels met heel veel groene en rode lichtjes die zelden functioneel waren maar er indrukwekkend uitzagen. Pseudo-hifi voor de werkende man, of, zoals Sugar het noemde:'A mug's eyeful.'Later ging hij in de computers. Mijn eerste was er een van hem, de Amstrad 1512. Het was van voor Windows, de harde schijf werd alleen door grote bedrijven gebruikt. Om hem te gebruiken moest ik mijn eigen tekstverwerker en printeraansturing schrijven.
'En dat vond jij leuk?' zegt mijn vriend als ik dat verhaal vertel.
'Ik ben een wereldverbeteraar door middel van de techniek. Zoals Gerrit Krol zei: "Niet de wereld, maar de mens. Niet de mens, maar zijn hand."'
Bij de platenbakken wacht ik geduldig terwijl mijn vriend met wijs- en middelvinger door de hoezen wandelt. James Last, Music For The Millions, Corry Konings, 13 piratenhits... Toen ik nog op de middelbare school zat struinde ik week in week uit bazaars in bejaardenhuizen af, op zoek naar boeken. Er moet in die tijd een complete generatie lezers zijn gestorven. Ik kwam met tassen vol Vestdijk, Du Perron, Roland Holst en Van Schendel thuis.
Misschien was dat het begin van het einde van de lezende mens.
Buiten is het gaan regenen. We lopen naar de auto en gaan een koffietentje zoeken.
'Kop op', zegt mijn vriend. 'Je vindt nog wel wat.' 'Altijd', zeg ik. 'Maar nooit waar je zoekt.'
Ik wilde geen zaag. Ik wilde atavistisch op die plak berken inhakken