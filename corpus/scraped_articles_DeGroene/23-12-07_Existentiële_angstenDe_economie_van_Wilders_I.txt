Existentiële angsten De economie van Wilders I

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
7 december 2023
Onbetaalbare woningen, inflatie, 'werkende armen'; hoe gaat Wilders na dertien jaar VVD het economische tij keren? Door 'het klimaatbeleid door de shredder' te halen?
Twee weken voor de verkiezingensprak de Duitse econome Isabella Weber in Pakhuis de Zwijger over haar afwijkende visie op de hoge inflatie en de 'graaiflatie' die wereldwijd een vlucht had genomen. En passant noemde ze een onderzoek waar ze mee bezig was: de mate van financiële stress van Duitse huishoudens en hun keuze voor politieke partijen tijdens de lokale verkiezingen deze zomer. Wat bleek? De huishoudens met hogere financiële stress zijn vaker overgestapt naar de radicaal-rechtse Alternative für Deutschland (AfD) die op verschillende plekken won.
Haar verklaring was als volgt: 'Kapitalistische economieën kennen een sociaal contract: wanneer je werkt en geld verdient, ben je in staat een normaal leven te leiden. Dus als je altijd naar je werk blijft gaan en ineens moet kiezen tussen goed voedsel voor je kinderen en het betalen van je huur, dan raakt die basale vorm van een sociaal contract gebroken.'
Ze vervolgt: 'Mensen hebben op dit moment existentiële angsten waardoor ze denken: alles behalve dit. Dus wie opduikt en zegt: dit systeem is verschrikkelijk en ik heb deze racistische en nationalistische ideeën voor je, die wordt aantrekkelijk.'
Na Rutte I voerde de VVD jarenlang een streng deurbeleid. Onder leiding van Dilan YesilgözZegerius zette de VVD de deur open. Zo legitimeerde ze een stem op Geert Wilders, en ze nam ook nog eens zijn migratiestandpunten over. Dat is de reden achter Wilders' daverende overwinning, lezen we terug in tal van analyses. Politiek-strategisch klopt dat waarschijnlijk, maar het is ook precies deze smalle manier van naar politiek kijken die ons in deze situatie heeft gebracht.
De VVD deed namelijk nóg iets. Samen met de partijen die haar op verschillende momenten ondersteund hebben, zette ze dertien jaar lang een politieke lijn uit die ertoe heeft geleid dat wonen onbetaalbaar werd, meer mensen afhankelijk werden van de voedselbank en Nederland te maken kreeg met het verdrietige fenomeen 'werkende armen'. Tel daar de inflatie bij op en je hebt de beleidsverklaring van de overwinning van Wilders. Dat was geen strategische blunder van de VVD maar een logische politieke keuze van een partij die er is voor ondernemers en de zogenoemde middenklasse.
De partijen die zetels wonnen - GroenLinksPvdA, NSC en de PVV - hadden alledrie op hun manier oog voor de 'existentiële angsten' die hieruit voortkwamen. GroenLinks-PvdA staat voor de angst van een onbewoonbare planeet over vijftig tot honderd jaar, Omtzigt voerde campagne rond 'bestaanszekerheid' en Wilders ageerde tegen een wereld die voor een significante groep mensen gisteren al is ingestort. Een flink deel van het electoraat koos voor nu in plaats van straks en maakte een partij de grootste die het klimaatbeleid door de shredder wil halen. De vrijgekomen miljarden moeten gebruikt worden om mensen in moeilijkheden direct te helpen. Hoe ziet die wereld van Geert Wilders eruit?
Op korte termijn - tijdens de wittebroodsweken van een eventueel kabinet Wilders I - kan zijn beleid enige positieve impact hebben. Er komt veel geld 'vrij' doordat je geen klimaattransitiekosten maakt, zegt Sandra Phlippen, hoofdeconoom van ABN Amro en praktijkhoogleraar aan de Rijksuniversiteit Groningen. Maar lang zal dit niet duren. Hoe dichter we 2030 naderen, hoe groter de economische instabiliteit wanneer de draai te laat alsnog ingezet moet worden. Dit zal zoals bij elke economische crisis het meest pijn doen bij de kwetsbare groepen.
Economische schokken vanwege klimaatverandering zijn er in twee soorten. Je hebt de fysieke schade door de daadwerkelijke opwarming en het extremere weer, en je hebt schade die de economie oploopt tijdens de transitie naar een duurzaam systeem. De fysieke schade krijg je sowieso. Daar heb je als land maar matig invloed op en met de huidige stand van zaken is een maximale anderhalve graad opwarming waarbij die schade beperkt blijft, ver uit het vizier. Maar de transitieschade heb je wél zelf in de hand door geleidelijk maar gestaag je economie om te buigen. Doe je dat niet, dan 'snijd je jezelf dubbel in de vingers', aldus Phlippen.
Centrale banken gebruiken drie scenario's om zich voor te bereiden op wat komen gaat. Scenario drie is het'hot house world'scenario waarin we bewegen naar een wereld die drie graden plus warmer is. In dat scenario is de ellende voor de mens moeilijk te overzien, zegt Phlippen, maar het is momenteel ook het minst waarschijnlijke. In zowel scenario één als twee blijft de opwarming beperkt tot maximaal twee graden, maar het verschil schuilt in de transitie. Scenario één doorloopt een 'ordelijke' transitie waar bedrijven in mee kunnen. Scenario twee kent een 'wanordelijke' transitie: die komt te laat tot stand waardoor last minute draconische maatregelen nodig zijn om aan de klimaatafspraken te voldoen. Bedrijven vallen om of worden onder dwang gesloten.
Volgens de scenario's van ABN Amro schurkt Nederland sinds Rutte IV voor het eerst tegen het positiefste ordelijke scenario aan. In september constateerde het Planbureau voor de Leefomgeving (pbl) dat de Europees afgesproken 55 procent CO2 -reductie per 2030 misschien haalbaar zal zijn als alle huidige plannen doorgaan. De CO2 -uitstoot zou in het beste geval 57 procent dalen, 46 procent in het slechtste.
Het meest optimistische pbl-rapport tot nu toe rekende echter buiten een val van het kabinet en het aantreden van een regering met een waarschijnlijk minder ambitieus klimaatbeleid. Phlippen en haar team zijn al wel begonnen de te verwachten beleidsomslag door te voeren in haar scenarioplanning. Als Wilders I er komt, dan zal Nederland afbuigen van het ordelijke transitiepad, en afslaan richting het wanordelijke alternatief. Daarmee riskeert Nederland sancties vanuit de EU, rechtszaken, technologische afhankelijkheid en een faillissementsgolf, waarschuwt Phlippen. Oftewel, Nederland riskeert onnodig veel welvaartverlies en daarmee het vermogen de kwetsbaren te helpen.
Toen vorig jaar de inflatieineens omhoog schoot zocht GroenLinks-PvdA-Kamerlid Senna Maatoug naar plausibele verklaringen maar stuitte op iets anders: een reflex bij beleidsmakers en politici om direct 'hetzelfde antwoord als altijd' op het inflatieprobleem te plakken. Dat was: verhoog de rente om de economie af te koelen, ook al heeft dat doorgaans groot menselijk leed door ontslagrondes tot gevolg. Terwijl er ook voldoende reden was om aan te nemen dat de oorzaak - en dus ook de oplossing - elders lag. Er waren serieuze verstoringen in de bevoorradingsketens, en verschillende bedrijven dreven hun prijzen zelf op met grotere winsten tot gevolg: de zogenoemde 'graaiflatie'.
De leerboekoplossing voor hoge inflatie schaadt mensen met een bescheiden inkomen doorgaans meer dan kapitaalkrachtigen, en wordt automatisch uit de kast gehaald als het prijspeil weer eens stijgt. Maar in zo'n schrijnende situatie moet het uitgangspunt zijn: hoe garanderen we de basisbehoefte van mensen die niet rond kunnen komen? In haar zoektocht naar creatieve oplossingen liep Maatoug bij wetenschappers, politici en ambtenaren op tegen een muur van 'zo doen we dat niet'. 'Er zat niets in de beleidskist', vertelde ze verbijsterd in datzelfde zaaltje van Pakhuis de Zwijger.
Macht is indirect, verstopt, geïnstitutionaliseerd en vaak een gewoonte - 'zo doen we dat toch altijd?' - maar soms is macht ook uitermate direct, zoals een ton overmaken naar jouw lievelingspartij, wat bij de VVD kan. Vorig jaar maart gaf het cpb ons een kijkje onder de motorkap van bv Nederland en concludeerde: Nederland is een stuk ongelijker dan we lang dachten.
Zo bleek onze vermogensongelijkheid internationaal gezien 'relatief hoog': tien procent van de Nederlanders bezit meer dan de helft van het vermogen (inclusief de pensioenpotten). Het inkomen dat zij genereren uit dat vermogen wordt een stuk lager belast dan het inkomen van werk. Lagere inkomens betalen minder belasting over hun loon, maar als je alle belastingen inclusief accijns en btw bij elkaar optelt dragen zij een even groot deel van hun loon af als meerverdieners. Natuurlijk zijn er de toeslagen voor de herverdeling, maar daar zitten allerlei haken en ogen aan. Deze inkomsten zijn minder zeker, worden niet door iedereen gevonden, om over de toeslagenaffaire nog maar te zwijgen.
Toen het rapport vorig jaar uitkwam was de commotie groot. Want wat hier eigenlijk staat: wij hebben een belastingsysteem dat ongelijkheid in de hand werkt en dat hangt aan een krakkemikkig toeslagensysteem om herverdeling mogelijk te maken. De politieke keuze die onder dit belastingsysteem zit maakt de rijken nog rijker en de armen maar een klein beetje minder arm.
Die machtsverhouding loopt als een rode lijn door alle essentiële basisvoorwaarden van een goed leven: wonen, zorg, voedsel, kinderopvang. In meer of mindere mate slaat de wijzer uit naar de kapitaalkrachtige in plaats van de gewone burger. Je kunt erover twisten of dat altijd met opzet zo is, maar feit is dat als je een matig gereguleerde markt als uitgangspunt neemt - als natuurlijk startpunt - je machtsconcentratie in de hand werkt ten koste van de burger die machteloos achterblijft. Grove uithalen als 'de zorg nationaliseren', waar de SP voor pleit, vliegen allicht uit de bocht, maar in de ruimte tussen een volledig vrije markt en nationalisatie moet je durven corrigeren. Anders stroomt het water naar het laagste punt: opgepompte dividenden en extreem-rechts.
Wat wil de PVV hiermee? EenNRC-analyse van het PVV-stemgedrag sinds haar oprichting laat zien dat de partij armen wil helpen, maar rijken niet méér wil belasten. De armen minder arm en de rijken nog rijker, wie wil dat nou niet? De enige manier om dat te betalen is in te leveren op toekomstige welvaart.
Nederland verdient voldoende geld om niet te hoeven kiezen tussen nu en straks. Dan moet er wel een keuze worden gemaakt over de verdeling van dat geld. Het helpen van kwetsbare groepen is momenteel nog een beleidskeuze die ook de PVV kan maken. Maar als straks het klimaatfonds wordt ontmanteld en klimaatbeleid vertraging oploopt met alle gevolgen van dien, wordt het een onmogelijkheid. Het is voor de PVV-stemmers te hopen dat Wilders ontkenning van klimaatopwarming ook 'in de ijskast stopt'.
Een stem op de PVVis een schreeuw om aandacht. Een week voor de verkiezingen wist de helft van de uiteindelijke PVV-stemmers nog niet dat ze een week later het vakje van Wilders aan zouden kruisen. Dat maakt deze uitkomst verre van onvermijdelijk, maar de boodschap die erin verscholen ligt is dat niet. Dat men toch voor Wilders koos is ongetwijfeld deels te wijten aan politiek-strategische marketing, maar een belangrijk deel komt door een gebrek aan bereidheid, moed en creativiteit om het economische systeem in de kern te corrigeren. Dat zal soms grote wijzigingen vragen, bijvoorbeeld in de huizenmarkt, maar het kan ook met een praktische aanpak.
Zo opperde econome Weber uit de losse pols nog een simpele maar elegante oplossing voor stijgende voedselprijzen, die mensen direct had kunnen helpen tijdens de piekinflatie: in elke supermarkt verplicht een mandje boodschappen, mogelijk ondersteund door subsidies, met daarin de basisvoedingsmiddelen die nodig zijn voor een gezond leven voor een vaste en betaalbare prijs. Waarom heeft niemand daaraan gedacht?
Het is te hopen dat Wilders de ontkenning van klimaatopwarming ook 'in de ijskast stopt'