In Engeland is de arbeidersklasse nog heroïsch In de wereld

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
19 oktober 2023
Londen -Een van de mooiste scènes uit de Netflix-serieBeckhamis wanneer Victoria, die bekend is als 'Posh Spice' uit The Spice Girls, beweert dat ze'working-class'is. Oud-voetballer David steekt zijn kop door de deuropening en zegt dat zijn vrouw toch echt de waarheid moet vertellen. 'Met wat voor een auto bracht je pa je naar school?' vraagt hij. Victoria moet erkennen dat het een Rolls-Royce was. Met andere woorden: allesbehalve arbeidersklasse.
Het zegt iets over de wens onder de Engelsen om als working-class te worden gezien. Zo'n achtergrond heeft iets authentieks, en heroïsch wanneer een arbeidersjongen of -meisje een opwaartse reis door de klassenmaatschappij heeft gemaakt. Beroemd is de sketch van Monty Python waarin vier mannen uit het graafschap Yorkshire aan de champagne zitten op te scheppen over hoe arm ze vroeger waren. 'Wij hadden nooit een beker! Wij plachten te drinken uit een opgerolde krant!'
Klasse speelde ook een rol in de Congrestoespraak van Labour-leider Sir Keir Starmer. De afgelopen decennia zijn de sociaal-democraten'middle-class'geworden.'We are all middle-class now',zei John Prescott, de vice-premier onder Tony Blair. Bij New Labour was Prescott een bezienswaardigheid met zijn arbeideristische achtergrond. Na Blair, zoon van een advocaat, kwamen Gordon Brown (zoon van een dominee), Ed Miliband (zoon van een geleerde) en Jeremy Corbyn (zoon van een ingenieur).
Sinds Brexit hebben juist de Conservatieven zich geprofileerd als een partij van de arbeid. Dat is succesvol geweest, gezien de grote winsten die Boris Johnson, de volkse Old Etonian, in 2019 boekte in de districten in Midden- en NoordEngeland die voorheen automatisch Labour stemden. De vice-voorzitter van de Tories is zelfs oud-mijnwerker Lee Anderson, een van de meest rabiaat-rechtse leden van het Lagerhuis. Onder Sir Keir Starmer, een advocaat, probeert de Labour dat verloren terrein te herwinnen.
Starmer - zoon van een timmerman en een verpleegkundige - verklaarde dat hij 'opgroeide in de arbeidersklasse'. 'Ik heb de angst voor een crisis in de kosten van het levensonderhoud zelf meegemaakt', verzekerde hij zijn gehoor, 'en ik zal voor jullie vechten totdat de uitweg bereikt is.' Tegelijkertijd benadrukte hij de extravagante rijkdom van premier Rishi Sunak, die als student eens lachend voor de camera verklaarde dat hij geen vrienden uit de arbeidersklasse heeft. De Tories zien het gevaar van Starmer en noemen hem daarom steevast 'Sir Keir'.