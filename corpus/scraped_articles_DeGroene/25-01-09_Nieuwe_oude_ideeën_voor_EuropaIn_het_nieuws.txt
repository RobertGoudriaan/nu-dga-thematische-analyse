Nieuwe oude ideeën voor Europa In het nieuws

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
9 januari 2025
'We zijn weer eens grote spelers', tweette de neofascistische Fratelli d'Italia toen hun leider Giorgia Meloni het jaar 2025 opende met een bezoek aan Donald Trumps villa in Florida. Meer dan een fotosessie bij een kerstboom was het nauwelijks: journalisten die probeerden te vissen wat er tussen de twee was besproken, kwamen niet verder dan dat er een paar dozijn keer over en weer was gegaan dat de ander heel'great'was. Daarmee leek het bezoek een voorbode van 2025: van een politiek die tegelijk even oppervlakkig en ijdel is als onvoorspelbaar en dreigend.
Sommigen zien daarin een rampzalig recept voor Europa. Nog niet zo lang geleden hing in Europese hoofdsteden een vage consensus over Europa als 'zachte supermacht' met een hoge levensstandaard en gematigde middenpolitiek. Nu zitten radicaal-rechtse partijen in regeringen van Finland tot Italië, vinden de antidemocratische experimenten die de Europese Unie elders in de wereld bestrafte bij ons thuis plaats en bladert Europa achteruit in het economische receptenboek. 'Voor een continent dat zichzelf ooit zag als een middenweg tussen het ongebreidelde marktkapitalisme van de Verenigde Staten en de verschillende autoritaire staten verder naar het oosten, is het een bittere ironie dat het nu op weg lijkt naar bleke imitaties van beide', stelden de politiek filosofen Anton Jäger en Dries Daniels. In een somber kerststuk inThe New York Timesschreven ze dat toe aan 'een schadelijk mengsel van moralisme en technocratie' bij de politici die in de jaren-2010 aan het roer stonden - de generatie-Merkel.
Van de kop boven dit stuk - 'De dingen zijn vreselijk in Europa, en ze worden alleen maar erger' - zouden heel wat Europeanen opkijken, en van de strekking ook. Polen, Tsjechië en andere Centraal-Europese landen streefden de afgelopen vijftien jaar in economie, kwaliteit van leven en openbare voorzieningen veel Zuid-Europese landen voorbij. De Russische invasie van Oekraïne heeft hun geopolitiek gelijk gegeven, terwijl WestEuropa ook hun richting op beweegt in het anti-immigratiesentiment dat deze landen koppig bleven uitdragen tegen West-Europese bezwaren in.
Dit alles wordt in Centraal-Europa gevoeld als een groot historisch gelijk op drie punten: identiteitsdenken, een gewelddadige wereld en migratie. Dat gelijk wordt niet stilletjes gekoesterd, illustreert de reportage van Ekke Overbeek (pagina 14). De Poolse premier Tusk, bijvoorbeeld, een ideologisch flexibele technocraat, laat 'geen gelegenheid onbenut om West-Europa - Duitsland voorop - subtiel op de vingers te tikken'.
Ze lijken zich veel beter thuis te voelen in een wereld waarin niet internationaal recht geldt, maar eten en gegeten worden, en waar iedereen de slotgracht vult en achterdochtig naar buiten kijkt. Het is een voorstel voor een nieuwe Europese koers. En wie er van een afstandje naar kijkt, ziet dat het niet iets radicaal nieuws is, maar eerder een nieuw soort mengsel van moralisme en technocratie.
Ook andere landen proberen Europa in hun richting aan te passen. Finland, bijvoorbeeld, dat uit zijn pijnlijke geschiedenis een unieke vorm van weerbaarheid heeft ontwikkeld. Die weerbaarheid is niet alleen militair, toont de reportage van Thor Rydin (pagina 28), maar vooral psychologisch - een houding en een strijdbaarheid die de Finnen, kersverse Navo-leden, nog onvoldoende in Europa terugzien.
Deze en andere lessen en ideeën zullen in 2025 veelvuldig over tafel komen in Europa: zowel waar regeringsleiders en ministers elkaar treffen, als waar verkiezingen worden gehouden. Eerste op de lijst is Duitsland, waar 's werelds rijkste man Elon Musk zich volop in de verkiezingen mengt met zijn eigen mengsel van ijdelheid, oppervlakkigheid en onvoorspelbaarheid. En daarna Roemenië, Tsjechië, wellicht Nederland.
In de huidige wereld voelt dat misschien als een uur U voor Europa. Zoals Martinus Nijhoff dichtte: 'De stilte, die niets verbrak,/ ging trillen en werd muziek./ Het is een groot woord: paniek.' Maar tegelijk lijkt dat overdreven. Duitsland koerst af op een nieuwe middencoalitie en de Centraal-Europese landen die Europa een nieuwe koers op willen trekken hebben allemaal experimenten met illiberale democratie achter de rug of zitten er nog in - en zijn er misschien door beschadigd, maar hebben het wel overleefd. Misschien is dat het vooruitzicht voor Europa: minder mooi en rechtvaardig dan gehoopt, maar sterker en strijdbaarder dan gedacht.
Nadert het uur U voor Europa? Of is dat overdreven?