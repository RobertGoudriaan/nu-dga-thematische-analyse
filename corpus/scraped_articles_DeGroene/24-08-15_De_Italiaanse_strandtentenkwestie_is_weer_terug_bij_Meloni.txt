De Italiaanse strandtentenkwestie is weer terug bij Meloni

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
15 augustus 2024
Rome- Het is bekend: om aan de macht te komen beloven politieke leiders tijdens hun verkiezingscampagnes vaak dingen die ze niet waar kunnen maken. Zo ook
Giorgia Meloni (47), premier van Italië sinds oktober 2022, en de zelfgeridderde Jeanne d'Arc van de Italiaanse strandtentenhouders, die al sinds 2006 worden 'bedreigd' door de Europese Bolkesteinnorm voor concurrentiebeding.
In plaats van de lucratieve business aan de 7500 kilometer zonovergoten Italiaanse kust van generatie op generatie onder de tafel door te schuiven, moet de pacht van de strandtenten worden behandeld als openbaar bezit, aldus de Bolkesteinnorm. En dat betekent openbare aanschrijvingen waarbij iedereen ter wereld mag meedingen. Absoluut onbespreekbaar voor de ongeveer zevenduizend Italiaanse strandtenthouders, die zich door op Giorgia Meloni te stemmen voor eeuwig veilig waanden, maar het nu toch niet blijken te zijn.
Nadat achtereenvolgens de Italiaanse Raad van State, het Constitutioneel Hof en de president van de republiek Mattarella het in eigen beheer houden van de Italiaanse strandtenten al hadden afgekeurd of verboden, dreigt de Europese Commissie nu in september naar het Europees Hof te stappen. Dat zou een enorme boete kunnen betekenen voor Italië, die de strandtentenkwestie al sinds 2006 aan het vertragen is. Voor Meloni's voorganger Mario Draghi was het politieke getraineer rond de 'strandtentenkwestie' in 2022 een van de hoofdredenen om op te stappen, nu komt de boemerang alsnog terug naar premier Meloni. Zij had de 'strandtentenportefeuille' theatraal voor zichzelf geclaimd, maar heeft nu nauwelijks nog speelruimte ten opzichte van Europa, waarvan Italië op zoveel gebieden afhankelijk is.
De allerlaatste poging om de zaak te vertragen zal op 27 augustus worden gepresenteerd bij de heropening van het Italiaanse parlement. Italië zal dan opnieuw bij de Europese Commissie een verzoek indienen om een 'herkadrering' te mogen maken van de Italiaanse kusten, die momenteel slechts voor 33 procent worden benut voor strandrecreatie. De andere belangstellenden kunnen toch lekker een strandtent op de nog lege stukken Italiaanse kust openen? Een truc waar de Commissie al eerder 'nee' op heeft gezegd, omdat de overige kust bestaat uit steile rotswanden, industrieterreinen, havens; kortom, totaal ongeschikt voor strandvertier.
Het gaat de populistisch-rechtse regering van Giorgia Meloni met deze tot mislukken gedoemde laatste poging maar om één ding, en dat is kunnen zeggen tegen de kiezers: aan ons heeft het niet gelegen.