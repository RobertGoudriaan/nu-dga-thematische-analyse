Amateuristisch fraudejagen

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
16 november 2023
'Doe het niet bij de Belastingdienst.' Senior beleidsmedewerker handhavingsbeleid Dennis Blansjaar herinnert zich de waarschuwingen nog goed toen de fiscus er begin deze eeuw een nieuwe taak bij kreeg. Een nieuwe Dienst Toeslagen moest geld gaan uitdelen; mensen met lage inkomens konden voortaan zorgtoeslag, huurtoeslag en kinderopvangtoeslag krijgen. Maar 'uitkeren is een vak', benadrukt Blansjaar. 'De Belastingdienst is bij uitstek een heffende en innende organisatie, al tweehonderd jaar lang, als ik de douane meetel.'
Gerard Blankestijn, directeur Toeslagen in de gewraakte jaren, noemde het een 'voor ons wezensvreemde taak'. 'Een heel duidelijke opinie binnen de Belastingdienst was dat het uitbetalen van toeslagen echt heel iets anders is dan het heffen en innen van belastingen. Het is maar de vraag of je dat goed zou kunnen doen, dus of je daar goed voor geëquipeerd bent.' Blansjaar en Blankestijn deden tijdens de parlementaire enquête Fraudebeleid uit de doeken hoe de Belastingdienst helemaal niet toegerust was op het uitkeren van geld. De adviezen hierover werden in de wind geslagen.
Samen met het uitkeren van geld moest de fiscus, behalve controleren of het geld wel terecht was uitgekeerd, nu ook actief fraudeurs gaan opsporen. Daarin was de Belastingdienst niet de enige. Aangespoord door de Fraudewet in 2012 moesten allerlei overheidsinstanties, naast hun reguliere taken, ook aan actieve opsporing gaan doen. Verstrekker van studieleningen Duo moest thuiswonende studenten opsporen die onterecht een beurs voor uitwonenden opstreken. Het UWV speurde naar ontvangers van een werkloosheidsuitkering die stiekem in het buitenland verbleven. En gemeenten gingen meer en meer op pad om te zien of bijstandsontvangers wel recht hadden op hun uitkering.
De uitvoeringsinstanties en gemeenten gingen met grote creativiteit aan de slag. De Belastingdienst legde de beruchte zwarte lijst aan. Bij Duo stelden medewerkers een zelfverzonnen risicoprofiel zonder wetenschappelijke basis op. Ook bekeken ze Facebook-profielen om te bepalen wie een huiszoeking kreeg. Het UWV zette volgsoftware in om via IP-adressen te achterhalen waar in de wereld uitkeringsontvangers zich bevonden wanneer ze inlogden op de website van het UWV. Sociaal rechercheurs van gemeenten staken stokjes of papiertjes tussen de deur om te controleren of iemand wel thuiskwam, hingen gps-trackers aan auto's en plaatsten geheime camera's bij de buren van uitkeringsontvangers.
Nu schandaal op schandaal volgt, richt de publieke woede zich - terecht - op hoe rücksichtslos de instanties te werk gingen en op het leed van de slachtoffers. Maar de totale onprofessionaliteit waarmee de instanties hun opsporingssystemen inrichtten, blijft goeddeels buiten beeld. In de jacht op fraudeurs schond de overheid privacyregels, gebruikte ze discriminerende selectiecriteria en bleken staande praktijken onwettig.
Ingebouwdechecks and balances,zoals interne kwaliteitscontroles en evaluaties, bleken niet te functioneren of zelfs niet te bestaan. Een 'echte' opsporingsorganisatie, zoals de recherche of het OM, zou daar nooit mee wegkomen. Vrijwel geen enkele 'creatieve' opsporingsmethode hield dan ook stand wanneer rechters zich erover uitspraken. Bij de Belastingdienst moesten ze 'een totaal nieuw systeem bouwen' om toeslagen te gaan uitkeren, vertelt Blansjaar tijdens zijn verhoor. Het resultaat was, concludeert hij, 'een houtje-touwtjesysteem'.