Dicht bij Shaffy

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
28 november 2024
CABARET Maarten Heijmans
Je hebt kleinkunstenaars die liedjes zingen en kleinkunstenaars die liedjes performen. Maarten Heijmans behoort duidelijk tot de laatste categorie: de kracht van deze zanger en acteur, sinds een paar jaar vaste speler bij ita, ligt in het uitspelen van alle emoties die in een lied besloten liggen. Neem zijn vertolking vanBusiness Timevan het Nieuw-Zeelandse Flight of the Conchords, een komisch nummer over een man die zijn vrouw tot seks probeert te bewegen. Heijmans zingzegt het in hetzelfdeover the topEngelse accent waarmee hij een moment eerder zijn muzikanten aan ons heeft voorgesteld, en brengt het zo casual dat hij de tekst ter plekke lijkt te verzinnen. Spannend is het ook, op de grens van kitscherig en (serieus) geil.
Business Time is een van de weinige Engelstalige nummers die Heijmans ten gehore brengt inMaarten zingt van alles,waarin een vooral Nederlands repertoire klinkt. Heijmans is bij het grote publiek bekend als zanger van de liedjes van Ramses Shaffy, en breidt met dit kleinkunstconcert zijn repertoire succesvol uit. Hij doet dat samen met het geweldige, vijftienkoppige strijkorkest Kamerata Zuid.
Heijmans heeft een voorkeur voor de licht-ironische liedjes van Maarten van Roozendaal, Theo Nijland en Peter van Rooijen. Vooral in de expressieve nummers van eerstgenoemde kan hij zich uitleven. InTrouw zijnslingert hij elke zin met nauwelijks verholen frustratie de zaal in en metGoon('Goon normaal/ Goon goon respect goon') toont hij dat er niemand is die zo magnifiek lettergrepen kan inslikken als hij. Lyrisch repertoire, zoalsAlsof(wederom Van Roozendaal) ligt hem iets minder, al bezorgtEen soort van achterover vallenvan Theo Nijland kippenvel.
De dramaturgie van de avond is simpel en drijft vooral op de uitvoeringen van losse nummers. Intussen ontdoet Heijmans zich steeds verder van zijn bovenkleding, typisch voor de bravoure waarmee hij op het toneel staat. Heijmans is een intrigerende performer: gepijnigd, enigszins weemoedig, maar met een duister randje. Dichter bij Shaffy kun je nauwelijks komen. Verrassend dus dat Heijmans ookPanachevan Peter van Rooijen zingt, een parodie op het romantische, antiburgerlijke levensgevoel waarvan Shaffy en Van Roozendaal juist de belichaming vormen.
Het kleinkunstlied heeft het moeilijk. Heijmans herinnert ons eraan dat de uitverkochte Kleine Komedie een nogal schril contrast vormt met de halflege provinciezalen die hij eerder in zijn (korte) tournee aandeed. Toch is te hopen dat dit theaterconcert hernomen wordt, of op zijn minst een vervolg krijgt. Daarbij zou het mooi zijn als Heijmans nog dieper het kleinkunstrepertoire in duikt. Theo Nijland en Maarten van Roozendaal zijn immersusual suspects.
Hoewel, wie kent eigenlijk het briljanteKinderkroegvan Jan-Paul Buijs (Circus Treurdier)? 'Waarom bestaat er geen kinderkroeg/ Waar kinderen kunnen drinken/ En waar kinderen dronken zijn?' Wat heerlijk om dit lied weer eens live te horen, en dan nog wel uit de mond van een meesterperformer als Maarten Heijmans.
Dick Zijp
Maarten Heijmans X Kamerata Zuid,Maarten zingt van alles,tournee t/m 1 december