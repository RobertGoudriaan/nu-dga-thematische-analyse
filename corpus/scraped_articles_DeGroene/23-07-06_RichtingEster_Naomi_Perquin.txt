Richting Ester Naomi Perquin

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
6 juli 2023
Er vindt een gesprek over grote dingen plaats tussen twee grote mannen, die samen aan een heel klein tafeltje zitten. Ze drinken espresso, hun kopjes passen maar net op het blad. Het gaat over immigratie, waar ze veel van weten (of waar ze veel van menen te weten, zoiets kun je bij grote mannen zelden direct doorgronden). Ik zit ernaast, aan mijn eigen kleine tafeltje, maar ondertussen.
'Als je dit land ziet', zegt de rechterman, 'kun je toch maar één conclusie trekken? Dan is het tochvol-ko-menduidelijk?' De linkerman knikt. Hij vindt het ook, van die ene conclusie en die vol-ko-men duidelijkheid. 'Wat ik altijd opnieuw uit moet leggen', zegt de rechter, die duidelijk de leiding heeft en ervan houdt belangrijke woorden in stukjes te breken, 'is dat allesconse-quen-tiesheeft. Je kunt niet blijven redden. Ergens stopt het.' De linker knikt nog maar eens, peinzend deze keer, met een frons erbij. 'Dat besef blijft niet hangen', vult hij aan, op een toon alsof hij het over de opvoeding van zijn kinderen heeft. 'Moet je blijven herhalen.'
Vanwege die ene conclusie denk ik aan de kermis, waar je vroeger zo'n touwtjeskraam had; je betaalde, trok aan een touwtje naar keuze, daar hing dan een teddybeer aan, of iets anders, dat boven de toonbank tevoorschijn kwam. Zelf heb ik er ooit een rubberen cobra aan overgehouden, groen met zwarte kraaloogjes. Thuis sneed ik hem samen met mijn broer in plakjes om te zien wat erin zat; er zat niks in.
Het lijkt me ineens héél oud, zo'n kraam. Middeleeuws haast. Iets uit de categorie 'kaatsenballen in een net' maar met een altijd-prijs-formule. (Kleine kinderen houden van garanties, misschien omdat ze die, in vergelijking met volwassenen, zo ongenadig snel en vaak verliezen. Volwassenen houden ook van garanties, maar dan tegen beter weten in, wat direct de hardnekkigste vorm van houden is; even gevaarlijk als opmonterend.)
'Kijk, links is uiteindelijk theorie', zegt de rechter nu. 'Daar moet je de praktijk tegenoverstellen. En die ziet er heel anders uit.' Ach, denk ik. Daar gaan we. Steeds vaker blijf ik haken aan het idee dat álles wat we doen een poging tot ordening is, dat we anders allemaal gillend van tegenstrijdigheden over straat zouden hollen, maar dan nog. Die indeling links en rechts vind ik zo'n lompe en bombastische poging, zo'n 'dikke arm die een bureau leeg veegt', dat je er feitelijk iederéén mee tekortdoet. (Of men moet het zelf dolgraag willen, gered en geordend zijn, opgesloten in een term die beurtelings als geuzennaam en als scheldwoord gebruikt wordt - het is niet ondenkbaar.)
'Jij bent volgens mij veel rechtser dan ik dacht', zei een schrijver met wie ik had voorgedragen laatst tegen me. 'Of gewoon veel gelukkiger.' Het lukte niet hem om de nodige toelichting te vragen; we stonden in de stoffen duisternis van de coulissen, er was nog een programma bezig. Dus zweeg ik. Misschien heeft het met mijn onderontwikkelde richtingsgevoel te maken - dat ik nog altijd op mijn vingers kijk als iemand 'links' of 'rechts' roept, dat het bepalen van de juiste kant nooit automatisch gaat. Zoiets moet je niet aanzien voor morele verhevenheid; je blijft een kneus. 'Moeilijk', zegt de linker nu. 'Ja', zegt de rechter. 'Waar trek je de grens.' Uiteindelijk, denk ik, zijn we het over de wezenlijke dingen - platitudes, formaten, pogingen - vooral zo moedeloos makend, schrikbarend eens.