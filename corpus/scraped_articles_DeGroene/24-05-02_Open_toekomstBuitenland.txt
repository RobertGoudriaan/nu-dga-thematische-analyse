Open toekomst Buitenland

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
2 mei 2024
Hoe ziet het einde van oorlog eruit? Als een uitbarsting en een implosie tegelijk, zie je als je Ian Buruma'sYear Zero: A History of 1945leest. Buruma schetst hoe in bevrijde landen als Nederland en Frankrijk en tevens in het verslagen Duitsland en Japan een explosie van wraak en vereffening plaatsvond, maar ook van seksueel verlangen en bandeloosheid. En daar tegenover een universele hunkering om terug te keren naar de normaliteit van een kopje thee met een koekje, schone kleren en de volstrekte voorspelbaarheid van morgen. Dit werd weerspiegeld in de politiek: in de meeste landen kwamen in de 'blije zelfverzekerde ochtend' na de oorlog eerst progressieve regeringen aan de macht, die werden afgelost door de conservatieve van de jaren vijftig. En daarna decennia het eb en vloed van hervorming en behoud.
Die twee lijken elkaars tegenovergestelde, maar ze hebben iets fundamenteels gemeen. Zowel links als rechts - in de traditionele opvatting van progressieve versus conservatieve politiek - kijkt naar de toekomst als iets wat vormgegeven kan worden, als tijd met een open einde. Maar juist dat, stellen de politicologen Ivan Krastev en Leonard Benardo, raken ze kwijt.
Democracy Has Run Out of Futureis de titel van hun essay inForeign Policy- democratie heeft zijn toekomst opgebruikt. 'We leven in de droesem van de tijd', beginnen ze - en de mooie, maar ook tamelijk gezwollen woorden blijven komen. Evengoed is hun analyse het overdenken waard. De strijd tussen links en rechts, schrijven ze, is er in toenemende mate een tussen tweeextinction rebellions:de ene (met die naam) vreest het einde van het leven op aarde, de andere vreest het einde van ons leven zoals we dat kennen, via een grote 'omvolking' van de samenleving door immigranten.
'Radicaal verschillend in hun doelen, delen zij een gemeenschappelijk gezichtspunt: een apocalyptische verbeelding', schrijven Krastev en Benardo. Dat vloeit door in het extreme belang van wat ze voorstellen. Er is geen ruimte voor fouten of uitstel. Als we niet vandaag handelen, maakt het niet meer uit wat we morgen doen: dan is het te laat. Daarom bevinden we ons in een 'tijdperk van noodtoestand'.
Krastev en Benardo overdrijven ongetwijfeld in hoeverre deze twee extinction rebellions links en rechts vertegenwoordigen in onze politiek. Ze gaan ook niet in op het feit dat de ene visie is gebouwd op wetenschappelijk onderzoek en de andere op bepaalde voorstellingen van verleden, heden en toekomst die, laten we zeggen, nog onderbouwing kunnen gebruiken. Maar voor hun centrale punt doet dat ook minder ter zake. Dat is namelijk dat je voor een democratie een toekomst nodig hebt met een open einde.
Ze halen hier het boekIn the Long Run: The Future as a Political Ideavan Jonathan White aan. Die beschrijft hoe democratie de spanning nodig heeft tussen een utopische toekomstvisie en pragmatische kleine stapjes die we daar vandaag naartoe kunnen zetten. Hoewel die kleine stapjes zijn wat politieke partijen concreet voorstellen en doen, legitimeren de utopieën de richting waarin we die zetten.
Toekomstdromen zijn daarom nodig om democratie levend te houden, stellen Krastev en Benardo, en zonder toekomst sterft democratie af. 'Haal de toekomst uit democratische politiek en verkiezingen worden een soort burgeroorlogen met stembiljetten of een nooit-eindigend crisismanagement.'
We zien hoe dat in praktijk werkt in Nederland, met een kabinetsformatie waarin het uitroepen van een 'asielcrisis' wordt besproken als middel om te ontkennen dat we hier met beleidskeuzes te maken hebben met een gehoopte uitkomst. In plaats daarvan wordt er gedacht aan noodingrepen om de ondergang te voorkomen. En over de grens zien we het overal, met de Verenigde Staten als voor- en angstbeeld: elke verkiezing als een epische, hysterische eindstrijd om het tij nog te keren. Dat inspireert kennelijk meer landen, en dat komt de stabiliteit van de wereld niet ten goede.
Je zou het ook, in de week van 4 en 5 mei, kunnen beschouwen als een soort oorlogsperspectief dat onze waarneming in is gedruppeld. We kunnen in dat opzicht wel wat meer vrede in ons hoofd en in onze democratie gebruiken, plus de wetenschap dat de toekomst echt, écht open ligt.
Zonder toekomstdromen sterft de democratie