Zelfhulpgids

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
31 augustus 2023
CABARET Liefde, dood & taart
Peter van Rooijen had altijd al een volstrekt eigen geluid, maar niet eerder maakte hij een plaat die conceptueel zo sterk en coherent is alsLiefde, dood & Bob Ross. De elpee verscheen deze zomer in een beperkte, genummerde oplage van honderd exemplaren (ik bezit nummer zestien) en is gebaseerd op het mooie, gelijknamige theaterconcert. Goed nieuws dus dat Van Rooijen komend seizoen op tournee gaat metLiefde, dood & taart,het vervolg op zijnBob Ross-concert en tevens het sluitstuk van deLiefde en dood-trilogie.
Op het album houdt Van Rooijen een oncabaretesk pleidooi voor het burgerlijk leven in een rijtjeshuis, of lijkt hij zich daar in elk geval mee te verzoenen. 'Rijtjeshuizen/ Een buurt die ik niet ken/ En ik weet niet/ Of ik hier wel ongelukkig ben', zingt hij in het slotnummer, tevens een muzikale knipoog naar Spinvis. Niet toevallig ademt diens werk de sfeer van nieuwbouwstad Nieuwegein.
Liefde, dood & Bob Rossis rijk aan muzikale stijlen en verwijzingen, zonder dat het een potpourri wordt. Zo is er de parodie op een Frans chanson,Flikker op met je panache,waarin Van Rooijen de draak steekt met de kunstenaarsideologie van groots en meeslepend leven ('panache' betekent 'zwier'). Dat doet hij impliciet ook inBrief aan Sjoerd,een ontroerende gezongen brief aan een jeugdvriend waarin de auteur tobt of hij wel thuis is in het bruisende Amsterdamse theaterleven. En dan is er nog de Doe Maar-pasticheBunker in vredestijd. Van Rooijen schreef het als reactie opDe bom:'Weet jij waar ik naar hunker/ Een leven in een bunker/ Ik wil voor de zekerheid/ Een bunker in vredestijd'.
Eigenlijk isLiefde, dood & Bob Rosseen muzikale zelfhulpgids, een zoektocht naar zingeving. Van Rooijen vindt troost in het idee dat hij er eigenlijk niet toe doet, en in het voorspelbare maar rustgevende werk van Bob Ross.Liefde, dood & taartbelooft opnieuw over zingeving te gaan en wordt aangekondigd als een voorstelling over een naderende midlifecrisis en een 'gevecht tegen de sleur'. Zou Van Rooijen inmiddels dan toch verlangen naar een beetje panache?
Dick Zijp
Te zien vanaf oktober
Diederick Bulstra | Peter van Rooijen & band met de voorstelling Liefde dood & taart