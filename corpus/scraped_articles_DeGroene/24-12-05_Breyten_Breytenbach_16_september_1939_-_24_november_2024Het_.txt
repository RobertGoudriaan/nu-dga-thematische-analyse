Breyten Breytenbach 16 september 1939 - 24 november 2024 Het einde

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
5 december 2024
Hij was wereldwijd vooral bekend vanwege zijn politiek activisme, maar de Zuid-Afrikaan Breyten Breytenbach was zoveel méér. Dichter, schilder, wereldburger, zenboeddhist.
'We verliezen een groot dichter. Het is opmerkelijk dat zijn gedichten misschien nu pas hun enigmatische en unieke schoonheid zullen ontvouwen. Vanaf het allereerste begin werden die gekenmerkt door speelsheid, grenzeloosheid, een verbeelding die zich in vrijwel iedere denkbare richting kon uitstrekken, een intelligentie en een 'logica' die de poëzie vanzelfsprekend maakten, en slechts in de poëzie konden bestaan.'
Zo begint Breyten Breytenbach, dichter, schilder, schrijver, essayist, zenboeddhist, Afrikaanstalige Zuid-Afrikaan, wereldburger, permanente bewoner van de 'Middenwereld' (een denkbeeldig liminaal gebied, een soort niemandsland), op 2 januari 2015 zijn huldeblijk aan Tomaz Salamun, de Sloveense dichter die dan enkele dagen eerder op 73-jarige leeftijd overleden is. Het is alsof Breytenbach zijn eigen poëzie beschrijft, want die is speels, grenzeloos, met een verbeelding en inventiviteit die geen grenzen lijkt te kennen.
Hij debuteert in 1964 metDie ysterkoei moet sweet.De bundel slaat in als een bom, met dat legendarische openingsgedichtbedreiging van die siekes,opgedragen aan ene Breyten Breytenbach. De eerste regels behoren tot de canon van de Afrikaanse en Zuid-Afrikaanse literatuur: 'Dames en Here, vergun my om u voor te stel aan Breyten Breytenbach,/ die maer man met die groen trui'. Ook in Nederland wordt zijn werk al snel opgepikt, vanaf eind jaren zestig verschijnen zijn gedichten in het literaire tijdschriftRaster.Zijn groteske en surreële poëzie en proza worden in het Nederlands gepubliceerd, hij raakt bevriend met mensen als Lucebert, Rutger Kopland, Adriaan van Dis en dichter enRaster-redacteur H.C. ten Berge, en wordt zo deel van een bescheiden Nederlandse literaire kring.
Zijn hele leven verkeert Breytenbach in uiteenlopende kringen. Hij is veelvuldig in New York en in Dakar vanwege zijn werk voor het Gorée Instituut, als Frans staatsburger en Parijzenaar is hij bekend met de Franse literairescene,en allereerst is daar in de vroege jaren zestig natuurlijk Die Sestigers, een invloedrijke groep van vooral Afrikaanstalige schrijvers en dichters. Figuren als Ingrid Jonker, André Brink, Adam Small en Etienne Leroux schrijven niet alleen baanbrekend werk, weg van het nuffige, conservatieve Afrikaner-gedachtegoed, maar staan politiek lijnrecht tegenover het apartheidsbewind. Voer voor mythevorming; jonge, bevlogen, gelijkgestemde talenten die met elkaar bevriend raken en op het strand van Clifton in Kaapstad nachtenlang discussiëren en van het leven genieten, in een tijd waarin het politieke bewind in Zuid-Afrika steeds wreder en grimmiger wordt.
Hij hoort erbij, en ook niet. Al in 1960 vertrekt Breytenbach naar Europa. Daar vertoeft hij in Portugal, Spanje, Engeland, Noorwegen en belandt hij in 1961 in Parijs waar hij zich vol overgave op het schilderen stort en Yolande ontmoet, of Ngo Thi Hoang Lien ('Gouden Lotus'), een Vietnamese en Franse staatsburger. Als de pasgetrouwde Breytenbach in 1965 Zuid-Afrika wil bezoeken om een literaire prijs in ontvangst te nemen voor zijn dubbeldebuut (de dichtbundelDie ysterkoei moet sweeten het prozaboekKatastrofes),mag Yolande Zuid-Afrika niet in wegens de Wet op gemengde huwelijken.
Vanaf dan raakt Breytenbach steeds actiever betrokken bij de anti-apartheidsstrijd, zijn werk wordt bekroond maar ook gecensureerd, en als hij in 1975 wordt opgepakt met een vals paspoort - hij is in Zuid-Afrika wegens werk voor de verzetsgroep Okhela - wordt hij veroordeeld tot negen jaar gevangenisstraf, waarvan hij zeven jaar uitzit. Zijn misschien wel indrukwekkendste werk schrijft hij in die gevangenisjaren, met bundels alsLewendood, Buffalo Billen('Yk').
Breytenbach (ook wel 'B.B. Lasarus', 'Jan Afrika' of 'Jan Blom') is wereldwijd vooral bekend vanwege zijn politiek activisme, maar hij was zoveel méér. Op de eerste plaats was hij die invloedrijke, vindingrijke, internationale dichter, die bovendien zo geweldig kon spreken, die zo goed klónk. Denk ik aan Breyten, dan hoor ik de zachte dictie met de rollende 'r' waarmee hij zo schitterend voordroeg, zonder koketterie of spierballengedoe. Zijn poëzie en de trilogieEen seizoen in het paradijs, De ware bekentenissen van een witte terroristenTerugkeer naar het paradijs,zijn de weerslag van een mens die zich niet gewonnen geeft en blijft geloven in de kunst en in het Afrikaans, een moedertaal en een hybride taal, een 'bastaardtaal'.
Je kon niet om zijn charmante charisma heen, zoals tijdens zijn optreden op De Nacht van de Poëzie in 1996, waar hij samen met zijn vriend Adriaan van Dis voorlas en met een glimlach opmerkte, verwijzend naar Van Dis: 'Ik heb het vaak gezegd, ik vind - nou ja, hij wil het niet weten - maar ik vind zijn vertalingen vaak zoveel mooier dan de originele gedichten.' Waarna hij in het Nederlands'n wind stilte waaivoordroeg, een gedicht over de dood van zijn vader Hans ('n wind stilte waai om die huis/ die vrou sê sy sit krummels uit/ op die balkon vir die mossies/ en later is alles opgevreet/ maar jy het nooit 'n voël gesien nie/ my pa is dood).
Ik vroeg hem eens hoe hij dat doet, Nederlands spreken. 'Ach, ik praat eigenlijk gewoon Afrikaans als ik in Nederland ben, ik pas alleen de werkwoorden een beetje aan, niemand die het merkt!' Overal thuis, altijd onderweg, altijd met ogenschijnlijk gemak en plezier in contact met Jan en alleman. Maar ook ongrijpbaar, en voorgoed een banneling die slechts in de poëzie kon bestaan. Zoals hij inTerugkeer naar het paradijsbeschrijft: 'De enige manier om Zuid-Afrika te zien is de ogen te sluiten. Maar telkens wanneer je wegkijkt word je door het verleden beslopen.'
Zijn poëzie is speels, met een verbeelding en inventiviteit die geen grenzen kent
Keke Keukelaar / De Beeldunie | April 2010