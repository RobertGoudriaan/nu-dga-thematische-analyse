Open wonden

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
1 februari 2024
KUNST Ellen Gallagher
Met zes eigen kunstwerken en een Cézanne vult Ellen Gallagher de Erezaal van het Amsterdamse Stedelijk. Ze hebben de ruimte gekregen. Gallagher schildert met emailleverf, rubber, papier en olieverf op doek, en suggereert met herkenbare details en patronen fracties te tonen van een veel groter universum. Een utopische wereld van mogelijkheden en toekomstmuziek, ontstaan als uitweg van de geschiedenis van slavernij en racisme.
Gallagher, geboren in de VS in 1965, werkte eerst als commercieel visser in Alaska en Maine voordat ze kunstenaar werd. Ze studeerde mariene biologie en woont en werkt al twintig jaar een deel van de tijd in havenstad Rotterdam. Ze gebruikt vaak details uit de populaire cultuur waarin racisme en discriminatie zijn verweven - eerder bijvoorbeeld met 'Sambo-lippen' en Amerikaanse reclames voor schoonheidsproducten voor zwarte vrouwen.
Aan elke korte zijde van de Erezaal hangt een van Gallaghers 'Black Paintings' uit 1998, spiegelend zwarte doeken waarop ze met rubber en papier reliëf heeft aangebracht. Net als haar meer recente werken - twee schilderijen uit 2023 toont ze voor het eerst - verbeeldt Gallagher de utopische onderzeewereld van The Black Atlantic. Een Atlantis op de bodem van de Atlantische Oceaan dat is bevolkt door de nakomelingen van de zwangere Afrikaanse vrouwen die van de slavenschepen werden gegooid.
Het schilderij van Paul Cézanne uit ongeveer 1867, een bruikleen van het kunstmuseum van São Paolo, toont de rug van Scipio, een zwarte man die lijkt uit te rusten tegen een baal katoen. Cézanne moet de foto's hebben gekend die in die tijd circuleerden waarop de littekens op de ruggen van tot slaafgemaakten zichtbaar waren, vermoedt Gallagher. 'We staan nu voor de open wond', aldus de kunstenaar. In haar nieuwste werken is een enorme ruggengraat de verbintenis tussen dit verhaal, de geschiedenis van Moby Dick en Black Atlantis. Op het ene werk zijn lichtgroene, roze en zilveren figuren met elkaar verweven in een samenhangend geheel, op het andere doek lijkt er sprake te zijn van een kringloop van verschillende zee-organismes. De achtergrond bestaat uit een lappendeken van in rozetinten geverfd lijntjespapier.
Gallagher is de afgelopen jaren internationaal goed vertegenwoordigd geweest, haar werk was onder andere te zien inLe modèle noirin Parijs, in de rondreizende tentoonstellingIn the Black Fantasticdie ook de Rotterdamse Kunsthal aandeed, en in Brussel in 2019, maar in Nederland was haar werk nog niet eerder in een solotentoonstelling te zien.
In het Stedelijk geven de hoogdravende Engelse teksten, krakkemikkig in het Nederlands vertaald, de bezoeker zonder voorkennis over Gallagher weinig handreikingen. Verwarrend is het ook: er staat dat deze tentoonstelling impliciet ingaat op het ontbreken van Gallagher in het Nederlandse hedendaagse kunstdiscours. Geef haar dan hier en nu een grote tentoonstelling.
Joke de Wolf
Ellen Gallagher - All of No Man's Land is Ours,
tot 10 maart in het Stedelijk Museum in Amsterdam,https://stedelijk.nl