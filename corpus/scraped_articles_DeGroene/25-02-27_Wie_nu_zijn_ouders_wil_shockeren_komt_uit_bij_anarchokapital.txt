'Wie nu zijn ouders wil shockeren, komt uit bij anarchokapitalisme' Macht & tegenmacht Quinn Slobodian

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
27 februari 2025
Het misverstand van onze tijd is dat de belangrijkste politieke kloof die tussen globalisten en nationalisten is. De Canadese historicus Quinn Slobodian ziet in plaats daarvan een krachtenbundeling van geradicaliseerde neoliberalen en uiterst rechts, ook buiten de VS.
Bedreigt ongeremd kapitalismeonze vrijheid? Of is het de ultieme garantie hiervoor? Volgens Milton Friedman was het dat laatste. De winnaar van de (officieuze) Nobelprijs voor de Economie zag in de vrije markt veel meer dan een bron van welvaart. De vrije markt zou het ultieme voorbehoedmiddel zijn tegen sterke mannen met dictatoriale dromen. Dat lag aan het simpele feit dat markten paal en perk stellen aan de almacht van de overheid.
Zelf was de invloedrijke neoliberaal een enthousiast aanhanger van de staatsgreep van de Chileense dictator Augusto Pinochet. Hij betoogde dat dwarsdenkers, onaangepasten en dissidenten nooit zullen overleven in een socialistische heilstaat. Nog afgezien van marteling, gevangenis of doodstraf zouden zij, met de overheid als enige werkgever, geen baan krijgen - en dus verhongeren.
Binnen het kapitalisme was die ruimte om af te wijken er wél, schreef hij samen met zijn vrouw Rose in hun ook als tiendelige documentaire verschenen bestsellerFree to Chooseuit 1980. 'Niemand die brood koopt, weet of het graan waarvan het is gemaakt afkomstig is van een communist of een Republikein, een aanhanger van de grondwet of een fascist, of...' - waarna nog iets volgde over witte en zwarte mensen.
Had Friedman gelijk? Je zou het hopen, gezien het tempo waarin Donald Trump zich in de Verenigde Staten ontpopt tot alleenheerser. Maar van enige weerstand vanuit het bedrijfsleven is, anders dan tijdens zijn eerste presidentschap acht jaar geleden, niets te merken. De ene na de andere CEO ging de afgelopen maanden op audientie in Trumps informele paleis in Mar-a-Lago. In ruil voor hun loyaliteit én een miljoenenbijdrage mochten de belangrijkste tech-bazen vooraan zitten bij zijn kroning - pardon: inhuldiging. De nieuwe regering telt meer dan een dozijn miljardairs.
'Het gebruikelijke verhaal over het tijdperk waarin wij leven, gaat over de terugkeer van het nationalisme en de haat tegen de globalisering', zegt Quinn Slobodian, hoogleraar internationale geschiedenis aan Boston University. In die lezing staan de belangen van de economische elite lijnrecht tegenover de xenofobe meute. De een wil globaliseren, zakendoen met China en is dol op vrijhandelsverdragen. De ander droomt van hoge muren aan de grens. Van die tegenstelling klopt volgens Slobodian weinig. 'Het is een gevaarlijk misverstand. Het neoliberalisme heeft de afgelopen decennia juist etnische en raciale verschillen tussen mensen herontdekt als centrale principes om een samenleving op te organiseren.'
De in 1978 in Canada geborenQuinn Slobodian, als zoon van een idealistische arts opgegroeid op plekken als Lesotho in Zuid-Afrika en Vanuatu in de Stille Oceaan, geldt wereldwijd als een van dé kenners van het neoliberalisme. Niet in de zin van de favoriete stok van links, waar al het kwaad van de wereld mee kan worden verklaard. Nee, het gaat hem om wat de neoliberalen, libertariërs, anarchokapitalisten en andere aanhangers van het kapitalisme-op-steroïden hier zelf onder verstaan.
De radicalisering van deze ideologische stroming gaat gelijk op met zijn in tien talen verschenen werk. InGlobalists(2018) dook Slobodian in de geschiedenis van wat hij de 'Geneefse school' noemt. Anders dan veel van hun critici menen, waren denkers als Friedrich Hayek, Ludwig von Mises en Wilhelm Röpke helemaal niet tegen regulering. Evenmin toonden ze zich fan van laissez-faire. Hun doel was de economie immuun te maken voor de grillen - hoge belastingen, sociale rechten, medezeggenschap voor werknemers - van de democratische natiestaat. Daarvoor zochten ze hun heil bij een soort supranationaal keurslijf. Instituties als de Wereldhandelsorganisatie, het Europees Gerechtshof en internationaal investeringsrecht moesten voorkomen dat overheden al te zeer tegen de belangen van het bedrijfsleven handelden.
Slobodians in 2023 verschenenCrack-up Capitalismgaat over een tweede strategie. Slobodian haalt tech-miljardair, Trump-aanhanger en zelfverklaard antidemocraat Peter Thiel aan: 'Als we meer vrijheid willen, moeten we het aantal landen vergroten.' Niet centraliseren maar decentraliseren dus. Die strategie lijkt succesvol. De wereld telt een slordige tweehonderd erkende landen, maar kent inmiddels meer dan zesduizend 'zones'. Op deze plekken staat de democratie op een laag pitje. Wet- en regelgeving is er opgeheven ten gunste van de vrijheid van commercie.
Slobodian spreekt over het kapitalisme als een perforator. Door gaatjes uit het territorium van natiestaten te drukken ontstaan steeds meer enclaves met bedrijfsvriendelijke regels en zonder democratisch toezicht. Op die manier kunnen bedrijven en rijke individuen, zodra ze zich benadeeld voelen door hun overheid, in een handomdraai een andere thuisbasis kiezen. Ze stemmen als het ware met de voeten. Voorbeelden zijn stadstaten à la Hongkong of Singapore, 'speciale economische zones' of gewoon, uit de kluiten gewassen bedrijventerreinen waar de normale regels van een land niet gelden.
De onheilspellende conclusie van 'Crack-up Capitalism' is dat 'Amerikanen binnenkort niet langer naar elders hoeven te gaan om de perfecte zone te realiseren'. Had u verwacht dat die voorspelling zo snel zou uitkomen?
'Ik had een voorgevoel. Dezelfde Peter Thiel heeft uiteindelijk geconcludeerd dat het veel makkelijker is om een bestaande staat over te nemen dan iets geheel nieuws te beginnen. Dat is precies wat we sinds de start van Donald Trumps tweede termijn zien. Steenrijke ondernemers - Elon Musk natuurlijk, maar ook tech-investeerders als Marc Andreessen en David Sacks, inmiddels aangewezen als AI- en crypto-tsaar - hebben met succes de Amerikaanse overheid gekaapt. Het zal ze ongetwijfeld lucratieve contracten opleveren. De vraag die ik me stel is in hoeverre ze hiermee tevreden zijn. Of is dit de opmaat naar iets nog radicalers?'
Zoals?
'Denk aan Musk die, in zijn rol als aanvoerder van het Department of Government Efficiency, zo diep in de centrale overheid snijdt dat die niet langer kan functioneren. Het zou de nu al zichtbare desintegratie en decentralisatie van de Amerikaanse besluitvorming versnellen. Het resultaat kan daadwerkelijk een vorm vansoft secessionzijn, zoals dat binnen deze kringen wordt genoemd. Een sluipende afsplitsing van de federale staat. Bijvoorbeeld in Musks nieuwe thuishaven in Texas.'
Uw nieuwste boek, dat in april verschijnt, heeft als titel 'Hayek's Bastards: Race, Gold, IQ, and the Capitalism of the Far Right'. Wat moet ik me daarbij voorstellen?
'Of je nou naar Trump in de Verenigde Staten kijkt, president Javier Milei in Argentinië of het AfD in Duitsland, overal zien we een vergelijkbare combinatie van xenofobie en extreem kapitalisme. Of neem de brexiteers. Hun oorspronkelijke motto, voordat het overtake back controlging, was heel anders:go global.
De wortels van deze alliantie, tussen de etnisch nationalisten van alt-right en voorstanders van bezuinigingen en waardevast geld, liggen in de jaren tachtig. Toen begonnen zowel libertariërs als neoliberalen hun argumenten te verpakken in de taal van de natuurwetenschappen. Denk aan de opleving van de belangstelling voor IQ. Het denken in termen van rassen die inherent van elkaar verschillen. Maar ook de hernieuwde populariteit van goud als de ware drager van waarde, immuun voor de bemoeienis van democratisch gekozen autoriteiten.
Dat alles gaat terug tot de neoliberale econoom en Nobelprijswinnaar Friedrich Hayekhimself. Toen hij ouder werd, begon hij steeds meer over evolutie te praten. Hij koesterde het idee dat bepaalde bevolkingsgroepen betere marktspelers zijn dan andere. Een van de belangrijkste hedendaagse figuren is de Duitse anarchokapitalist Hans-Hermann Hoppe(schrijver van onder meerDemocracy: The God that Failed- kh).Jullie eigen Mises Instituut heeft een deel van zijn extremere materiaal vertaald en uitgegeven. Hij wordt gezien als de erfgenaam van Murray Rothbard, de geestelijk vader van deze stroming, en hij heeft de rassenwetenschap volledig omarmd.'
Deze figuren zouden een filosofie van drie 'harde' waarden aanhangen. Dat klinkt als een typische mannenfantasie.
'De eerste set ideeën draait om de overtuiging dat wij mensenhardwiredzijn. Als je dom geboren wordt, zul je nooit slim worden. Ten tweede gaat het heel veel over hard geld. Over een terugkeer van de gouden standaard. Of cryptomunten als bitcoin, waarvan slechts een beperkt aantal kan worden gecreëerd en die zich aan elke democratische sturing onttrekt.
Ten derde is er de roep om harde grenzen. Misschien is dat nog wel het fascinerendst. Hoe kan een stroming die van oudsher het vrije verkeer van goederen, kapitaal én mensen aanhangt zo'n restrictief immigratiebeleid omarmen? Toch menen zelfbenoemde neoliberalen dat we nog veel strengere maatregelen nodig hebben. Hun alternatief is vaak een puntensysteem zoals in Canada, waarbij nieuwkomers geselecteerd worden op basis van vaardigheden. Maar je ziet ook dat Trump, en eerder bijvoorbeeld Thilo Sarrazin in Duitsland, beweert dat mensen uit moslimlanden gemiddeld gewoon minder capabel zijn dan Oost-Aziaten. Daaraan worden dan consequenties voor het toelatingsbeleid verbonden.'
In 'Globalists' schreef u over de wereldomspannende instituties die het kapitalisme beschermen tegen de nationale democratie. 'Crack-up Capitalism' kijkt in plaats daarvan naar de veel
lokalere 'zone'. Hoe verhouden die twee geografische niveaus zich tot elkaar?
'Als je onze natiestaat en de democratie beschouwt als een risico voor wat jij economische vrijheid noemt - en dat doen neoliberalen - zijn er twee oplossingen. De eerste heb ik beschreven inGlobalists:opschalen. Op die manier sluit je de natiestaat als het ware op. Je beperkt zijn mogelijkheden om zelf beslissingen te nemen.Crack-up Capitalismgaat over het alternatief voor die supranationale aanpak. Daarbij worden juist kleinere enclaves gecreëerd. Zones die als het ware uit een land worden gehakt en bevrijd van normale regelgeving.'
Wat is voor Nederlanders het meest dichtstbijzijnde voorbeeld van een zone?
'In het Westen heb je natuurlijk het Verenigd Koninkrijk. Een van de argumenten om de Europese Unie te verlaten was dat het land op die manier vrijhavens en bedrijfszones met speciale voordeeltjes kon opzetten. Daar is trouwens weinig van terechtgekomen. In het Oosten is er het Hongarije van premier Viktor Orbán. De meeste mensen beschouwen hem als een aanhanger van gesloten grenzen en verdediger van westerse waarden. De realiteit is dat hij onder meer een speciale economische zone heeft gecreëerd om het Zuid-Koreaanse Samsung in zijn land te laten blijven.'
In 1999 wisten tienduizendendemonstranten met succes de top van de Wereldhandelsorganisatie te blokkeren. Het was niet alleen het voorlopige hoogtepunt van de beweging die een 'andere globalisering' eiste, maar markeerde ook het begin van het einde van deze machtige voorvechter van wereldwijde vrijhandel. Hoewel het protest zich op slechts twee uur rijden van zijn woning afspeelde, en veel bekenden wél gingen, was Quinn Slobodian er niet bij. Hij aanschouwde de gebeurtenissen vanaf de bank. Toch wijst hij deze 'Battle of Seattle' aan als cruciaal voor zijn intellectuele vorming. Het zette hem op het spoor van de geschiedenis van het neoliberalisme.
Wat fascineert u toch zo aan die radicale kapitalisme-fans?
'Ik was een punker. Toen ik jong was produceerde ikzines,ik maakte deel uit van een anarchistisch milieu. De mensen om me heen vonden autoriteit en instituties buitengewoon verdacht. Gek genoeg is het tegenwoordig uiterst rechts dat zichzelf weet te verkopen als anti-establishment. Wie nu online op zoek gaat naar ideeën om zijn ouders mee te shockeren, komt waarschijnlijk niet langer uit bij punk. Eerder bij een racistisch soort anarchokapitalisme.'
Zoals dat in delen van de cryptowereld en Silicon Valley wordt aangehangen.
'Ja, en ik vind het belangrijk om helderheid te scheppen over de zogenaamd radicale aard van dit soort extreem kapitalistische uitingen. Je denkt dat je subversief bent als je de totale commodificatie van alles steunt, ergens in een nieuw op te richten eilandstaat? Prima. Wees je er dan wel van bewust dat dit voor de volle honderd procent past in de plannen van 's werelds allerrijkste, allermachtigste mensen. Die hebben echt niet jouw belangen voor ogen. Sterker nog, ik vermoed dat ze jou als radicaal, zodra ze de kans krijgen, in de oceaan zullen gooien.'
Er wordt druk gespeculeerd over een ophanden zijnde confrontatie tussen de big tech-kapitalisten die Trump steunen en nationalistische aanhangers van Make America Great Again. Hoe denkt u dat dit gaat aflopen?
'Ze kunnen botsen op immigratie, zoals we in december al even zagen toen het over de toekomst van het Amerikaanse visaprogramma voor kenniswerkers ging. China is ook een struikelblok. Het is duidelijk dat ondernemers à la Musk toegang willen houden tot die markt, zowel om hun spullen te verkopen als om ze te laten produceren. En ik ben benieuwd wat de regering-Trump gaat doen met een op het oog obscure regel. Ik heb het over wetgeving die bedrijven zoals Meta beschermt tegen klachten over wat zich op hun platforms afspeelt. Verdwijnt dat, dan kunnen Facebook of Instagram helemaal niet bestaan. Toch is precies dit het doel van Trumps kandidaat om de Federal Communications Commission te leiden. Het toont dat er nog steeds een sterk anti-monopolie-, anti-tech-sentiment aanwezig is in het Trump-kamp. Al denk ik dat big tech deze strijd gaat winnen.'
Is die broze alliantie er ook in Europa?
'Het AfD in Duitsland is een perfect voorbeeld. Onder de vroegste leden bevinden zich ordoliberale hoogleraren economie die vooral boos zijn dat Angela Merkel ooit Griekenland heeft gered van het bankroet. Zij zitten in één partij met rechtse types die letterlijk hun eigen groenten verbouwen op het platteland om in verbinding te komen met de Duitse grond en tradities. Het heeft veel weg van het aloude adagium dat de vijand van mijn vijand mijn vriend is. Maar goed, ook het twintigste-eeuwse fascisme was één lange geschiedenis van ongemakkelijke bedgenoten.'
Genoeg gepraat over de slechteriken. Hoe kan de ondermijning van de democratie een halt worden toegeroepen?
'De Biden-jaren hebben het idee gevoed dat we via nationale verkiezingen het schip van koers kunnen doen veranderen. Er is zeker wat bereikt. Bijvoorbeeld als het gaat om economisch beleid, investeringen in infrastructuur en duurzame energie. Maar met Trump in het Witte Huis is het tijd voor de oppositie om zich te herpositioneren. De fixatie op het presidentschap is een pathologie van de Amerikaanse politiek. Zij drijft op de mythe dat er een welwillende koning kan komen die maar met zijn toverstok hoeft te zwaaien en alles is weer in orde.
In plaats van vast te houden aan die fantasie, moet de focus de komende jaren liggen op acties die het leven simpelweg iets minder slecht maken. Zoals gezegd denk ik dat Trumps beleid, door de centrale overheid te dwarsbomen, leidt tot decentralisatie. Dus dient het verzet ook lokaal te zijn. Dat is makkelijker omdat de trend dat politiek gelijkgestemden zich in dezelfde staten en steden vestigen vermoedelijk alleen maar belangrijker wordt. Een eerste belangrijke gebeurtenis is de deportatie van migranten zonder papieren. Je ziet nu al dat bewoners zich hier op veel plekken tegen keren. Dat kan een opstapje zijn naar een bredere beweging.'
'Steenrijke ondernemers kaapten de Amerikaanse overheid. Is dit de opmaat naar iets nog radicalers?'