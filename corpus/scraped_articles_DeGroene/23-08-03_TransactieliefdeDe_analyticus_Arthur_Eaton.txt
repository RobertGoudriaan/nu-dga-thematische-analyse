Transactieliefde De analyticus Arthur Eaton

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
3 augustus 2023
Psycholoog en filosoof Arthur Eaton beantwoordt levensvragen van lezers. Deze week: hoe komt het dat ik verliefd word op dienstverleners?
Beste Ruben,
Transacties zijn geruststellend, omdat het geruststellend is om te weten wat je gaat krijgen. Je boodschappen staan op de band, daar klinkt al het bekende geluid van de pinautomaat, en als je geluk hebt glimlacht de kassajuffrouw ook nog even vriendelijk. Een geleverde dienst kan mee- of tegenvallen, maar meestal is er overeenstemming over wat er gaat gebeuren tussen mensen die een dienst uitwisselen. Bij een transactionele relatie hoort altijd een impliciet of expliciet contract, en contracten geven je de illusie van controle.
In realiteit zijn menselijke relaties rommelig. Er kan van alles misgaan tussen mensen: we worden bedrogen, gekwetst of erger. Het is ons allemaal weleens overkomen. Maar aan de andere kant kunnen mensen ons net zo goed verrassen met onverwachte spontaniteit, gulheid en liefde. Achter al onze interacties gaan altijd andere, onverwachte mogelijkheden schuil. Contracten zijn er om die mogelijkheden te beperken, ze stroomlijnen onze relaties. 'Ik doe dit voor jou, jij doet dit voor mij.' Zo is er duidelijkheid en houvast. Of zo lijkt het, tenminste.
We leven in een hyperalerte samenleving, waarin steeds meer van onze contacten zo'n contractueel karakter aannemen. Vroeger kwamen mijn vrienden me helpen bij het verhuizen, tegenwoordig is daar een app voor. Dat heeft zijn voordelen: we zijn daardoor veel minder afhankelijk van onze informele netwerken. Maar aan altijd precies weten wat je gaat krijgen kleeft ook een keerzijde. Als je altijd precies weet wat je gaat krijgen, impliceert dat dat je ook altijd precies weet wat je wil. En altijd precies weten wat je wil is de definitie van een perversie.
Ga maar na: mensen met een perversie weten altijd precies wat ze nodig hebben om aan hun trekken te komen - leer, cowboylaarzen, gescheurde netkousen, ik noem maar wat. In de psychoanalyse gaan we ervan uit dat die zekerheid een bezwering is van de onzekerheid, van het onbekende. In een perversie lijden we - voor zover er van lijden sprake is - aan een overschot aan zekerheid. En in meer of mindere mate zijn we allemaal pervers: onze aandacht organiseert zich als vanzelf in allerlei voor- en afkeuren. Mijn koffie drink ik 's ochtends altijd het liefst in mijn favoriete kopje. In een ander kopje smaakt precies dezelfde koffie niet half zo lekker. Weten waar je van geniet is heel normaal en gezond, maar het risico is dat als we het t√© zeker weten, we daarmee andere mogelijkheden uit de weg gaan. We belemmeren ermee ons vermogen om verrast te worden. Een perversie is, kortom, vergeten om soms ook andere kopjes te proberen.
Begrijp me niet verkeerd: ik wil niet zeggen dat jouw voorkeur voor transactionele relaties pervers is. Maar ik zou wel bij mezelf nagaan welke onzekerheden of angsten er mogelijk schuilgaan achter je liefde voor zulke controleerbare omgevingen. Ben je in het verleden misschien teleurgesteld in de liefde? Of heb je iets anders pijnlijks meegemaakt? En wat is eigenlijk je relatie met geld? Door eerlijk te reflecteren op die vragen kan hopelijk weer het verlangen ontstaan om niet-transactionele relaties uit te proberen. Een vernauwing van aandacht kan alleen worden verholpen door je aandacht weer de vrije loop te laten.
Het leven is, als het even meezit, vol geluk en voldoening. Maar angst, pijn en teleurstelling horen er evengoed bij. Waarachtig leven is, als je het mij vraagt, zowel de aangename als de pijnlijke aspecten kunnen omarmen. Dat is wat ons mensen maakt, en wat ons uittilt boven de nogal oppervlakkige rol van consumenten. Want als consumenten eisen we altijd goede service en bevrediging, maar als mensen ervaren we zowel de pijn als het plezier. Er is een mooi citaat van de beroemde psychoanalytica Anna Freud dat ik je niet wil onthouden. Zij zei, en ik parafraseer nu: in onze dromen kunnen we onze eieren precies zo bakken als we ze het liefste hebben - het enige probleem is dat we ze niet kunnen opeten. Met vriendelijke groet, Arthur
Heb je ook een brandende levensvraag? Mail dan een korte brief naaranalyticus@groene.nl