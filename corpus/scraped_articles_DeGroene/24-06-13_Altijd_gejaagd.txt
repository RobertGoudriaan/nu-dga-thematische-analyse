Altijd gejaagd

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
13 juni 2024
Edgar is twaalf, de middelstevan vijf kinderen, allemaal zonen, van een tamelijk gewoon Duits gezin. Tamelijk gewoon, want ze moeten bovengemiddeld welvarend zijn. Zijn vader is directeur van een jeugdgevangenis, maar zijn hartstocht ligt bij de klassieke muziek. De jongen observeert hem door het sleutelgat van de pianokamer. Zijn vader oefent als een bezetene op een pianosonate van Mozart, sommige passages wel tien, twintig keer. Hij bereidt een concert voor dat hij in hun woning, bijgestaan door een bij hen logerende beroepsviolist, zal geven voor tachtig van 'zijn' gevangenen. De spanning in huis is om te snijden. Vooral Edgars moeder is nerveus. Uit dank voor haar gastvrijheid krijgt ze gratis les van de vioolvirtuoos, maar na afloop heeft ze betraande ogen; de kritiek op haar spel was genadeloos.
Zo gewoon is dat gezin dus toch niet. En trouwens, kan er zo kort na de oorlog - Edgar is van 1948, het boek speelt grotendeels omstreeks 1960 - überhaupt een 'gewoon' Duits gezin bestaan? Hebben niet alle Duitse gezinnen een 'oorlogsverleden', de overtuigde nazi's, de profiterende collaborateurs, de laffe meelopers, de angstige ontkenners evengoed als de moedige verzetsmensen? En is dat verleden niet des te schrijnender aanwezig als hun huis of hun hele stad werd gebombardeerd en er doden zijn gevallen onder hun verwanten? Hoe dat met het gezin van Edgar zit blijft voor hem - en dus voor de lezer, die van zijn waarnemingen en gedachten afhankelijk is - lang in het vage.
Maar onder de oppervlakte van de beleefdheden en etiquette broeit en gloeit het voortdurend. Sporadisch en zonder nadere toelichting zinspeelt Edgar op de grote dingen waarover nooit gepraat wordt. Dat ze vluchtelingen zijn, uit Oost-Pruisen. Dat 'we heel wat hebben meegemaakt'. Correctie: 'Ik niet natuurlijk. (...) Maar mijn ouders. Mijn broers.' Dat hij, Edgar, vaak een afgemeten pak slaag krijgt van zijn vader maar niet weet waarom. Dat hij al eens probeerde uit te breken, 'uit dit muziekgesticht'. Dat een oudere broer tien jaar geleden door een in een tuin gevonden granaat de dood vond, twaalf was hij pas, net als Edgar nu, maar dat zijn moeder, overmand door schuldgevoelens en verdriet, dat verhaal nooit tot het eind kon vertellen.
Nee, allerminst gewoon, zeker niet vanuit een latere, niet-Duitse optiek. Maar voor de oudere Duitser is het dat wel degelijk. Die moet het verstikkende taboe, de vertwijfeling en het zelfverwijt, de diep in de karakterstructuur ontwrichtende pijn maar al te goed herkennen. En dat is ook gebleken. Het boek waarin deze gebeurtenissen worden verteld,Eindelijk heb je ons gevonden,was in Duitsland onmiddellijk een groot succes, niet minder dan 'een literaire gebeurtenis van de eerste orde'. Daaraan zal hebben bijgedragen dat de auteur, Edgar Selge, voor iedere film- of toneelliefhebber een bekende was. Selge studeerde weliswaar literatuurwetenschap, filosofie en klassieke piano, maar werd in alle lagen van de bevolking beroemd als acteur in de meest uiteenlopende genres en rollen, van Shakespeare totPolizeiruf 110.
Dit boek is zijn literaire debuut, geschreven op zijn 73ste. De wereld van Edgar, de romanfiguur, is een zo authentiek mogelijke herbeleving van zijn naoorlogse jeugd. De keuze voor die twaalfjarige is gelukkig: hij leeft nog in het universum van spel en onschuld, is nog min of meer gelovig, ook in religieuze zin. Bij het zingen van de kerstliederen in de gevangeniskerk laat zijn oudere broer het orgel brullen en raakt hij ontroerd door de zalvende toespraak van zijn vader, die de gevangenen ervan verzekert dat God ze niet in de steek laat, dat ze met Gods hulp een nieuw begin kunnen maken.
In pakweg de eerste honderd bladzijden komt de oorlog alleen als schilderij voor, heroïsch en kleurrijk als op een schilderij van Delacroix. Maar zo blijft het niet. Via Edgars oudere broer Werner, een beroepscellist, komen twee 'wereldberoemde musici' ter sprake, de pianist Wilhelm Kempff en de cellist Pierre Fournier, allebei 'propagandamusici in de nazitijd'. Vader: 'Maar je kunt toch niet ontkennen dat ze geweldig hebben gespeeld.' En over Mendelssohn: die past in de Russisch-joodse viooltraditie, niet slecht, 'maar zonder diepgang'; joden zijn herscheppers, geen scheppers. Broer Werners reactie: 'In Mendelssohns schoonheid (...) is altijd een gejaagdheid voelbaar, een gevoel te worden opgejaagd. De rusteloosheid waarvan dit volk het slachtoffer is geweest door heel zijn geschiedenis heen, is in elke maat te horen.'
Edgar voelt de spanning tussen zijn broer en zijn vader, maar heeft bij zo'n discussie niets in te brengen. Hij heeft zelfs medelijden met zijn vader, ook als blijkt dat hij fout was in de oorlog, ondubbelzinnig, ze wonen niet voor niks in zo'n enorm huis. Toch is het boek geen aanklacht of afrekening, nog minder een bagatellisering van de Duitse misdaden. Selge laat in geraffineerd gecomponeerde scènes het fatale mengsel zien van collectieve nationaal-socialistische superioriteitswaan en individuele, profijtelijke zelfverblinding. Als acteur kon hij alle rollen spelen, in terugblik lijkt die loopbaan het voorspel voor deze formidabele roman.
EDGAR SELGE Eindelijk heb je ons gevonden Vertaald door Peter Claessens. De Arbeiderspers, 288 blz.