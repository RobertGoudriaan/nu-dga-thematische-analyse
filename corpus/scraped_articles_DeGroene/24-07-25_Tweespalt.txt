Tweespalt

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
25 juli 2024
FILM Le procès Goldman
Plot, karakterontwikkeling, spanningsboog endenouement,dat alles binnen een enkele, afgesloten ruimte - het genre rechtbankdrama lijkt vooral te passen bij literatuur of toneel. Toch kunnen vooral cineasten de verleiding niet weerstaan om dezelfde elementen cinematografisch te vertalen. Zie ook het uitstekendeLe procès Goldman,gebaseerd op het waargebeurde verhaal van een man die terechtstaat voor twee moorden die hij, uiteraard, niet zou hebben gepleegd.
Midden jaren zeventig stond Pierre Goldman, crimineel, revolutionair en intellectueel, terecht. Zijn joodse achtergrond, kind van verzetsstrijders, maakte hem controversieel in de ogen van het establishment. Wat gebeurde er op die avond in december 1969 toen Goldman twee Parijse apothekers koelbloedig zou hebben doodgeschoten nadat hij een paar overvallen had gepleegd? Goldman kreeg een paar jaar later levenslang.Le procès Goldmanbegint wanneer het Hof van Cassatie de zaak in hoger beroep behandelt en de vraag centraal komt te staan wat de waarheid is.
De Franse regisseur Cédric Kahn, die eerder met de schitterende Georges Simenon-verfilmingFeux rouges(2004) liet zien dat hij weet hoe een spannend verhaal te vertellen, blijft bij de feiten. Ondertussen bereiken de emoties van Goldman (Arieh Worthalter) en die van het publiek in de rechtszaal het kookpunt. Destijds verdeelde de zaak zo vlak na de Parijse studentenrevolte van 1968 de Franse samenleving tot op het bot. Kahn toont deze tweespalt subtiel door een beeld dat paradoxaal in balans is: links de politie en conservatieven uit de burgermaatschappij, rechts een bonte verzameling journalisten, revolutionairen, familieleden van joodse verzetsstrijders en beroemdheden uit de culturele wereld zoals actrice Simone Signoret. Precies in het midden is er een gangpad.
Als Kahns camera op dat beeld talmt, krijgt de film een actuele lading. Je kunt dan, ongetwijfeld mét Kahn, niet anders dan de situatie in onze huidige wereld erbij halen: tweespalt veroorzaakt door angst voor de Ander. Vooral Goldmans identiteit vormt voor zowel rechters en jury als voor het joodse advocatenteam het focuspunt. Het is net alsof zijn afkomst en zijn activiteiten als radicaal in Venezuela en Cuba hem per definitie niet tot Fransman maken, alsof hij extra moet bewijzen dat hij juist niet 'anders' is. Onbegonnen werk. Hij is 'vreemdeling', zogenaamd vanzelfsprekend kwetsbaar voor psychotische episoden. Door zijn identiteit lijkt het principe 'onschuldig tot het tegendeel is bewezen' niet op hem van toepassing. Goldman draait door: 'Joden of zwarte mensen - voor jullie zijn ze allemaal hetzelfde!'
Zoals in de beste rechtbankfilms, bijvoorbeeld Sidney Lumets klassiekeTwelve Angry Menen Alice Diops recenteSaint Omer,laat ookLe procès Goldmanzien dat juist de filmisch 'beperkende' conventies spannend kunnen uitpakken. Kahn wéét waar zijn camera op te richten, hoe zijn film te monteren. Een man in het nauw. Close-up. Een rechter wantrouwig. Close-up. Een maatschappij verdeeld.Wide shot. Montage: nerveus. En de chaos is compleet.
Gawie Keyser
Te zien vanaf 25 juli
Cinéart | Advocaat Georges Kiejman (Arthur Harari) houdt zijn pleidooi in Le procès Goldman van regisseur Cédric Kahn