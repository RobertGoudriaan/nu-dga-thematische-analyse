Zonder plannen

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
10 november 2022
POPMUZIEK Courtney Marie Andrews
Op haar vorige albumOld Flowers,verschenen in Trump-tijd, tekende ze met regelmaat de zelfkant van de Amerikaanse samenleving uit. Courtney Marie Andrews uit Phoenix, Arizona, die ooit een treurig countrylied schreef met de onvergetelijke regels'The jukebox is playing a sad country song/ For all the ugly Americans'.Het was ten tijde vanOld Flowersnog steeds onmogelijk om naar haar te luisteren zonder af en toe aan Dolly Parton terug te denken, degodmothervan de snik waar Andrews zo in uitblinkt.
Op haar nieuwe albumLoose Future(met op de hoes werk van Andrews zelf: ze is naast zangeres en dichter ook schilder) is die referentie verder weg gekabbeld. De reden is vrij helder:Loose Futureis een aanmerkelijk vrolijker album dan haar meesterwerkOld Flowers, dat haar een Grammy-nominatie opleverde. Het voorwerk was ook beduidend anders: aan de kust van Cape Cod maakte Andrews in de zomermaanden dagelijks lange wandelingen, mediteerde ze, en schreef ze elke dag een nummer.
De eerste singleSatellitemaakte al duidelijk dat bij dat ander gemoed ook een ander geluid hoorde: meer galm, meer synths, meer indiepop, minder americana. En minder verdriet en afscheid in de teksten, een lijn die ze op de rest van het album doortrekt. De ongeschreven regel van het genre waarin ze zich altijd bewoog luidt dat de goede oude tijd in het verleden ligt, en dat het heden bestaat bij de gratie van de melancholie, en het verlangen naar vroeger. De titel van het vijfde nummer spreekt boekdelen over Andrews' nieuwe insteek:These are the good old days, met vier trefzeker geplaatste regels: 'People like me think feelings are facts/ Falling in love gives us a heart attack/ One foot in the future, one in the past/ Wanna know for sure if it's gonna last.'
Er spreekt sowieso een kalm soort berusting uit haar teksten, die langs komt in vele bijna terloopse zinnen. InOlder Nowbijvoorbeeld:'Life is better without plans.'
Samen met producer Sam Evian is ze duidelijk op zoek gegaan naar nieuwe vormen voor niet alleen haar muziek, maar ook haar stem. Het maakt het album zwieriger en ook gepolijster dan haar andere werk, mede door de rijke inzet van strijkers. Het fraaist is het gelukt inLet Her Go, waarin haar stem zo vaak op elkaar wordt gestapeld dat ze uitgroeit tot een koor met gospelkracht. Ook wanneer die stem geen verdriet of vergeefs verlangen bezingt, blijven de uithalen ervan door merg en been gaan.
Leon Verdonschot
Courtney Marie Andrews,Loose Future(Fat Possum). Courtney Marie Andrews speelt op 13 maart in de Tolhuistuin in Amsterdam