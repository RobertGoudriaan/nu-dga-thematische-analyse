De grote terreur is begonnen Tijd van illusies De coup in Chili

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
26 september 2024
Buitenlandjournalist Jan van der Putten maakte Pinochets bloedige staatsgreep in september 1973 mee. Hoe beweeg je je in een land waar je je leven niet meer zeker bent? Een onthutsend verslag.
Bij '11 september' denk iknog altijd in de eerste plaats aan de coup van Pinochet. 's Ochtends vroeg meldt de radio dat mariniers Valparaiso hebben bezet en dat de zeemacht en de carabineros een nieuwe chef hebben gekregen. Er is een junta gevormd van de vier opperbevelhebbers: generaal Augusto Pinochet (landmacht), admiraal José Toribio Merino (marine), generaal Gustavo Leigh (luchtmacht) en generaal César Mendoza (carabineros). Marsmuziek. Een communiqué: de strijdkrachten kunnen niet langer tolereren dat de regering het land naar de ondergang voert. Weer marsmuziek. Een voor een veranderen de radiozenders in militaire toeters. Het gebouw van een tv-kanaal wordt gebombardeerd. Pinochet biedt Allende een vrijgeleide aan als hij zich overgeeft, anders wordt het presidentieel paleis La Moneda aangevallen. Als Allende met het aangeboden vliegtuig zou zijn gevlucht, zou het in volle vlucht zijn neergestort. Pinochet heeft het zelf tegen een medesamenzweerder gezegd.
Radio Magallanes is het laatste station dat nog niet is overgenomen door de putschisten, en op die zender hoor ik een vertrouwde stem. Allende. Hij neemt afscheid van
Chili en van zijn eigen leven. Hij heeft niets dan verachting voor de generaals die de grondwet verraden hebben: 'Ik zal niet aftreden, ik zal de trouw van het volk betalen met mijn leven. Arbeiders van mijn land, ik wil jullie danken voor het vertrouwen dat jullie hebben gesteld in een man die slechts een vertolker was van een groot verlangen naar gerechtigheid en die zijn woord heeft gegeven dat hij de grondwet en de wet zou eerbiedigen - en dat ook gedaan heeft. Weldra zullen de brede lanen zich weer openen waarover vrije mensen zullen wandelen om een vrije maatschappij op te bouwen. Lang leve Chili! Lang leve het volk! Lang leve de arbeiders! Dit waren mijn laatste woorden, en ik ben er zeker van dat mijn offer niet tevergeefs zal zijn. Ik ben er zeker van dat het op zijn minst een morele les is, die misdaad, lafheid en verraad zal straffen.'
Allende beveelt de vrouwen die bij hem zijn een goed heenkomen te zoeken, de mannen blijven. Vanuit onze negentiende verdieping hoor en zie ik een eskader Hawker Hunter-jachtbommenwerpers overvliegen om het eerste bombardement uit de geschiedenis van de Chileense luchtmacht uit te voeren. Het vijandelijke doel is het presidentieel paleis. Terwijl La Moneda wordt gebombardeerd en door tanks beschoten, gaat een gehelmde Allende, de van Fidel Castro gekregen kalasjnikov over de schouder, met zijn lijfwachten het dak op. De foto waarop dit moment is vastgelegd, zou worden uitgeroepen tot World Press Photo 1974. Kort daarop staat La Moneda in brand en sterft Salvador Allende.
Lange tijd is aangenomen dat hij door binnenstormende militairen werd doodgeschoten. Getuigenissen over zijn zelfdoding werden vanwege zijn heroïsche imago niet geloofd. Na twee autopsies staat vast dat Allende zich met de kalasjnikov door het hoofd heeft geschoten. De veertig mannen die tot het laatst aan Allende's zijde zijn geweest, komen naar buiten, de handen gevouwen in de nek. De kersverse junta gelast zo'n vijftig linkse prominenten zich te melden. Ze worden geïnterneerd op het ijskoude eiland Dawson en uiteindelijk in ballingschap gestuurd. Het Chileense experiment is voorbij. De grote terreur is begonnen.
Vanuit mijn huis doe ik voor de radio-actualiteitenrubriekEchotelefonisch verslag. Dan ketst er een kogel op de muur vlak naast het raam. Ik duik onder mijn bureau en praat door, totdat ik merk dat de verbinding is verbroken. Ik ga door op de telex, tot ook die niet meer werkt. Intussen zijn de Chileense vliegvelden gesloten. Het land is van de buitenwereld afgesneden. 's Middags komen soldaten ons flatgebouw binnen stommelen. Stuk voor stuk doorzoeken ze de appartementen op wapens en subversief geacht materiaal. Ze trappen deuren in, voeren mensen af. Er wordt gegild.
In het trappenhuis hoor ik de huiszoekers omhoogkomen. Voordat wij aan de beurt zijn, gooien we alles wat van het ene moment op het andere levensgevaarlijk is geworden door de stortkoker: linkse boeken, hele tijdschriftverzamelingen, het alarmpistooltje dat we vanwege de onveiligheid hadden aangeschaft. Later hoor ik dat zelfs boeken over het kubisme als subversief golden, want het cubismo moest natuurlijk over Cuba gaan.
En dan komt de staatsgreepons appartement binnen in de vorm van twee horken van soldaten in gevechtspak. Ze grommen wat en zeggen niets. We vragen maar niet naar het huiszoekingsbevel. Ze porren met de loop van hun geweren in kasten, schoppen een vaas omver, werpen een speurende blik op de boekenkast, kijken onder het bed. Tot gisteren had daar een zak met ijzerwaren gelegen. Onze vriendin Haydée had ons gevraagd of we die even voor haar wilden bewaren. De ijzerwaren waren wapens. Wapens waarmee de revolutionaire beweging mir zich teweer dacht te stellen tegen een staatsgreep. Als de wapenzak niet tijdig was opgehaald, zou onze naïeve behulpzaamheid ons fataal zijn geworden.
Uit roekeloze kwaadheid schopt mijn vrouw een van de soldaten tegen zijn laars, waarna deze dreigend zijn wapen op haar richt. Ze zei later dat ik haar toen het leven heb gered door te roepen dat hij zich daar niks van moet aantrekken omdat ze een beetje gek is. Gek genoeg kan ik me dat niet herinneren. De soldaat neemt kennelijk genoegen met mijn uitleg en gaat weer door met het porren in onze spullen.
Een paar dagen na de huiszoeking neemt Koen Wessing foto's van een boekverbranding vlak voor onze flat. Soldaten staan vergenoegd rond het vuur. De boeken zijn waarschijnlijk afkomstig uit de bak onder de stortkoker. Op een van de foto's ligt het tijdschriftPunto Finalboven op de brandstapel. Het portret van Allende op de omslag is al half door de vlammen verteerd. We kunnen het huis niet uit, want er is een uitgaansverbod en overal vliegen kogels rond. Maar ook binnen is het niet veilig. We horen een helikopter naderen. Uit angst dat hij op onze flat een bom gaat werpen, vluchten we naar onze schuilkelder: de badkamer. De helikopter beperkt zich tot een paar kogelsalvo's, we weten niet tegen wie in welk appartement. De nacht brengen we angstig door op de gang, zo ver mogelijk van de ramen vandaan.
De dagen die volgen zijn chaotisch en surrealistisch. Alles wat gewoon was is nu verboden, alles wat verboden was is nu gewoon. Het nieuws is eenzijdig: militaire communiqués, toespraken van de generaals over de noodzaak het marxistische kankergezwel uit te rukken, onthulling van een 'Plan Z' van extreem-links om de legertop om te brengen en de macht te grijpen, oproepen aan de burgerij om geld en sieraden in te leveren voor de 'nationale wederopbouw'. Voor dat laatste doel wordt de werkweek met vier onbetaalde uren verlengd. Pinochet legt zijn eerste verklaring voor de pers af: de ingreep van het leger is een Chileense zaak waar geen enkel ander land iets mee te maken heeft gehad, ook de Verenigde Staten niet.
Op de vierde dagna de staatsgreep mogen we overdag de straat weer op. Overal militairen en controles. Tanks op sommige straathoeken. De winkeliers hebben hun verstopte voorraden tevoorschijn gehaald. De straten zien er onwaarschijnlijk schoon uit. Het straatvuil, de leuzen op de muren, de schitterende muurschilderingen van het kunstenaarscollectief Brigada Ramona Parra - allemaal weg. Ik maak foto's van de verwoeste Moneda.
In Hotel Carrera houdt de woordvoerder van de junta, de journalist Federico Willoughby, een persconferentie. 'Waarom is deze staatsgreep eigenlijk gepleegd?' vraag ik hem. Hij corrigeert me: 'Het was geen staatsgreep maar een regeringswisseling, die bedoeld is om de democratie te herstellen.' Dertig jaar na de staatsgreep zou hij toegeven dat het 'Plan Z' een verzinsel was geweest om de putsch te legitimeren.
In Carrera komt voor het eerst sinds de coup weer contact met de buitenwereld tot stand: een telexapparaat doet het plotseling weer. Ik ben de eerste die er gebruik van maakt, terwijl de wachtende collega's achter me steeds ongeduldiger worden. Ik moet mijn stuk eerst laten lezen door een veeltalige kolonel. Ik weet niet of de polyglot ook Nederlands kent, maar voor de zekerheid vermijd ik bepaalde woorden, zoals 'Unidad Popular', 'Communistische Partij', 'moord'.
VoorDe Groene Amsterdammerschrijf ik nog een verhaal dat orde en rust in Chili zijn hersteld, in de hoop dat een eventuele censor het sarcas- me niet snapt. Maar algauw begrijp ik dat er zo niet langer te werken valt. Buitenlanders ont- snappen niet aan de terreur. Voor de junta zijn ze haast per definitie terroristen en zijn ze naar Chili gekomen om het land uit te leveren aan het atheïstische marxisme.
Koos Koster en de andere bewoners van de internationale commune waarin we in 1972 hadden gewoond, worden aangegeven door de armoedzaaiers uit de buurt. Soldaten voeren hen af naar het Nationale Stadion, sinds de coup een concentratiekamp waar vernederd, gefolterd en gemoord wordt. Onder de duizenden gevange- nen zijn ook de Amerikaanse journalisten Char- les Horman en Frank Teruggi. Ze zijn aangege- ven door een landgenoot, een inlichtingenofficier die erachter was gekomen dat ze te veel wisten over de Amerikaanse betrokken- heid bij de coup. De twee worden ter plekke doodgeschoten. Daarover gaat de schrijnende filmMissing(1982) van Costa-Gavras.
Ook de avro-correspondent Anton Foek wordt geïnterneerd. Van linkse sympathieën kon hij onmogelijk worden verdacht. Maar hij had wel de antipathie gewekt van een collega: de avro-man in New York, Peter Schröder. Het ver- haal gaat dat hij uit broodnijd Foek erbij heeft gelapt. Schröder was ingevlogen om te melden dat Chili, waar hij nooit eerder was geweest, na de nachtmer- rie-Allende in vrijheid herademde.
In de eerste dagen na de coup zitten de meeste gevangenen in het Stadion Chili. De beroemdste gevangene in dit indoor-stadion is de immens populaire volkszanger Víctor Jara. Vier jaar eer- der had hij er het Festival van het Nieu- we Chileense Lied gewonnen - volgens de junta een subversief genre dat dan ook prompt wordt verboden. Jara wordt zwaar gemarteld en met kogels door- zeefd. Het stadion draagt tegenwoordig zijn naam. Pas na een halve eeuw wor- den zeven oud-militairen veroordeeld voor die moord.
Ik blijk op een lijst vanverdachte journa- listen te staan. De lijst is opgesteld door een Chileense vrouw die zich tijdens de unctad onder de Nederlandse journalisten populair had gemaakt, ook op seksueel gebied. Na de coup was ze op Pinochets zegekar gesprongen. We pak- ken het allernodigste en sluipen als dieven ons eigen huis uit. We mogen intrekken bij Zweedse vrienden - die kort daarna naar het stadion wor- den afgevoerd. Op het tv-nieuws zie ik hoe sol- daten mijn telex onze flat uitdragen. Een geagi- teerde commentaarstem licht toe: 'Via de meest moderne communicatiemedia stond de inter- nationale subversieve beweging in verbinding met haar hoofdkwartier in Moskou.' De huur van dat apparaat was voor rekening vanNRC Handelsblad.
En dan word ik gebeld door Ad Hoytink. Bij afwezigheid van ambassadeur Louis Goedhart, die op terugreis van Nederland gestrand is in Argentinië, is hij als ambassaderaad dan de belangrijkste Nederlandse diplomaat in Chili. Hij heeft Den Haag bericht dat de junta een nazi-achtige terreur heeft ontketend en dat de ene bijltjesdag volgt op de andere. Dag en nacht is hij bezig om in het stadion opgesloten Neder- landers vrij te krijgen en zo veel mogelijk men- sen van de Unidad Popular uit militaire klauwen te houden. Zo'n zevenhonderd Chilenen heeft hij gastvrijheid geboden in de Nederlandse ambas- sade. Voor hem moet een standbeeld komen.
Hij biedt ons onderdak aan in de ambtswo- ning van de ambassadeur. Mijn eerste reactie: dat gaan we niet doen. Het is de weg van de minste weerstand. Het is vernederend. Het is haast ver- raad. Maar wat is het alternatief? De held uithan- gen? Het risico nemen om een dode held te wor- den? We geven Haydée ons lelijk eendje en gaan naar de ambtswoning, op de hoek van dezelfde straat in Santiago waar duizend dagen eerder ons Chileense avontuur was begonnen.
Een week lang zitten we werkeloos opgeslo- ten in de kamer van de afwezige zoon van de diplomaat. Een week is eindeloos lang als je tot nietsdoen bent veroordeeld terwijl de wereld om je heen op zijn kop komt te staan. BehalveKuifje-boeken is er in die jongenskamer niets te lezen. Wel krijg ik dagelijksEl Mercurio,de enige krant die in de dagen na de staatsgreep ver- schijnt. Het blad is vol lof over het nieuwe bewind en wil niets weten van 'zogenaamde' schendin- gen van de mensenrechten. De eigenaar van de krant, de magnaat Agustín Edwards Eastman, heeft drie jaar lang ongehinderd kunnen samen- zweren om Allende ten val te brengen. Hij regel- de zijn strategie met Henry Kissinger en met de directeur van de CIA, die hem financieel bijstond.
Een staflid van de ambassade verbiedt me de telefoon te gebruiken, maar ik mag wel naar de radio luisteren. Over de Wereldomroep hoor ik dat de Nederlandse regering het zeer hoog zou opnemen als mij iets zou overkomen. Kennelijk weet Den Haag niet waar we zitten. 's Nachts horen we geweersalvo's klinken in de nabije militaire academie. Iemand op de ambassade zegt dat er varkens wor- den geslacht. De varkens schijnen vooraanstaande leden van de Uni- dad Popular te zijn geweest. Als ik later hoor hoe de ambassades zijn bestormd door Chilenen en buiten- landers die asiel zochten, hoe sol- daten hun de toegang versperden, hoe er een ware mensenjacht was geopend, besef ik dat wij onbehoor- lijk veel geluk hebben gehad.
Na een paar dagen arriveert de ambassadeur. Vanuit onze kamer zien we hem een duik nemen in het zwembad in de tuin, waarna een dienstmeisje hem zijn badjas aan- reikt en een butler een glas cham- pagne. Een rondrit door het cen- trum levert Goedhart voldoende kennis op om zijn oordeel te vel- len: 'De militairen hebben het uit- stekend gedaan. Allende was ook zo'n lieverdje niet.' Ik ga maar niet met hem in discussie, niet alleen omdat het zinloos zou zijn, maar ook omdat we hem nodig hebben om een vrijgeleide te krijgen.
De avond voor ons vertrek nodigt hij ons uit voor een borrel in de salon. Ik krijg de wind van voren. Mijn berichtgeving in zijn eigen diplomatenkrantNRC Handelsbladhad hem bijzonder geïrri- teerd. Erger, ik had hem veel werk bezorgd, want hij moest voortdurend mijn leugens rechtzetten in zijn rapporten aan het ministerie. Hij vraagt me waarom ik niet eerst even bij de ambassade was langsgekomen alvorens de goede naam en faam van het Nederlandse bedrijfsleven te grab- bel te gooien met mijn verhalen over hun deelna- me aan de economische guerrilla tegen Allende.
Later blijkt dat de ondernemer die voorzitter is van de Nederlandse Vereniging in Chili met een kostbaar sieraad heeft bijgedragen aan Pinochets inzamelingsactie voor de 'nationa- le wederopbouw'. Ik denk dat die niet eerst bij de ambassadeur langs hoefde en achteraf even- min door hem gekapitteld is. Goedhart vraagt of hij ons kan plezieren met lectuur voor de lange vlucht naar Amsterdam. Hij loopt naar zijn boe- kenkast en doet een vileine suggestie:'Das Kapitalwellicht?'
De volgende ochtend rijden we in een diplo- matiek konvooi naar het vliegveld, waar het eer- ste klm-vliegtuig sinds de coup ons wacht. In elke auto zitten Nederlanders die door Hoy- tink zijn gered uit het Nationale Stadion, verge- zeld door iemand van de ambassadestaf. Als we langs onze flat rijden, vraag ik of we niet even de auto uit mogen om nog wat dingen uit ons huis te halen. Het antwoord is nee. Onze spul- len zijn we kwijt, maar ons leven hebben we nog. De flat schijnt al snel te zijn toegewezen aan een legerofficier.
De staatsgreep tegen Allendewekte in Neder- land veel woede en veel solidariteit. Ik merkte het al bij onze aankomst op Schiphol, waar we werden bestormd door tientallen journalisten. Iemand vroeg of ik foto's uit Chili bij me had. Ik heb hem toen het rolletje met de Moneda-fo- to's gegeven. Ze zijn vaak gebruikt, zonder cre- dit. De ochtend daarop kwam premier Joop den Uyl, die nog oppositieleider was toen ik hem het jaar tevoren in Santiago had leren kennen, me in het huis van mijn ouders opzoeken om zich te informeren over de coup. De omgekeerde wereld: journalist brieft premier.
Een paar weken lang doorkruiste ik het land om te praten over Chili en te spreken met politi- ci en vakbondsleiders. Tegelijk probeerde ik zo goed mogelijk de gebeurtenissen in Chili te vol- gen. Ze waren zonder uitzondering dramatisch. Ik hoorde van de dood van de dichter-diplomaat Pablo Neruda, winnaar van de Nobelprijs voor de Literatuur, communist en vriend van Allende. Hij was al ziek. Zou zijn hart door de staatsgreep zijn gebroken? Of zou hij een dodelijke injec- tie hebben gekregen? In 2023 werd het onder- zoek naar de doodsoorzaak heropend. Neruda's begrafenis groeide uit tot de eerste demonstra- tie tegen Pinochet.
Met veel mensen die we in Chili hadden leren kennen, liep het slecht af: gedood, gearresteerd, gevlucht, verdwenen. Haydée werd samen met haar moeder en zus opgepakt en zwaar gemar- teld. Uiteindelijk kwam ze in België terecht. Terug in democratisch Chili werd ze trauma- chirurg. Haar oudere broer is een vermiste, haar jongere broer zat negen jaar vast en stierf in 2020 in Brussel. De priesterstudent Germán Cortés, een van de eerste Chilenen die ik had leren ken- nen, werd op dezelfde dag opgepakt als Haydée. Hij heeft nog twee dagen geleefd.
Pinochets grote voorbeeldwas de Spaanse dic- tator Franco. Er waren maar drie staatshoof- den die Franco's begrafenis bijwoonden: koning Hoessein van Jordanië, prins Rainier van Mona- co en Pinochet, het archetype van de wrede dic- tator. Het aantal slachtoffers tijdens Pinochets zeventienjarig bewind bedraagt iets meer dan veertigduizend. Onder hen zijn 3065 mensen die zijn vermoord of na hun ontvoering zijn verdwe- nen. Van de bijna 1500 vermisten zijn er slechts 307 geïdentificeerd. Vlak voor de vijftigste 'ver- jaardag' van de coup kondigde de regering een nationale zoektocht aan naar de resten van dege- nen die nog altijd spoorloos zijn. Pinochet is ook de pionier geweest van praktijken die weldra in het Argentinië van Videla in het groot zouden worden gekopieerd: het ontvoeren van politie- ke tegenstanders en het droppen van vermisten in zee, soms ook in een vulkaankrater.
De terreur strekte zich uit tot ver over de landsgrenzen. De Operación Cóndor, ook Plan Cóndor genoemd, was een samenwerkingsver- band, onder Amerikaanse paraplu, van de veilig- heidsdiensten van de Zuid-Amerikaanse dicta- turen van Nationale Veiligheid. Drijvende kracht was generaal Manuel Contreras, Chili's eigen Beria, de gevreesde chef van Stalins geheime dienst. Na zijn deelname aan de 'Karavaan des Doods', een expeditie van een militair comman- do dat in Noord-Chili 75 leidende communis- ten executeerde en hun lijken liet verdwijnen, werd hij gepromoveerd tot leider van de DINA, de Gestapo van Pinochet. Een van zijn adviseurs was de naar Chili gevluchte SS-generaal Walter Rauff, uitvinder van de gaswagen, de voorloper van de gaskamer.
Contreras' bekendste slachtoffer was Orlan- do Letelier, die onder Allende eerst ambassadeur in de VS en daarna minister was geweest. Hij en zijn Amerikaanse assistente werden vermoord in Washington. Letelier was de gangmaker van een internationale boycotcampagne tegen het Chili van Pinochet. Het Chili Komitee Neder- land, dat enkele succesvolle boycotacties organi- seerde, had nauwe contacten met Letelier. Zijn moordenaar was de Amerikaanse CIA- en DINA- agent Michael Townley. Deze pleegde in Rome ook een aanslag op de uitgeweken christen-de- mocraat Bernardo Leighton en zijn vrouw. Ze raakten ernstig gewond.
De inlichtingendiensten van de Condor-lan- den opereerden op elkaars grondgebied om gevluchte politieke tegenstanders te schaduwen en dan te liquideren, of om ze te ontvoeren naar hun vaderland, waar ze na ondervraging werden gedood. Het operatiecentrum was eerst Santia- go en daarna Buenos Aires, de metropolis waar- heen duizenden mensen uit de omliggende dic- taturen waren gevlucht. Te midden van de vuile oorlogen tegen de eigen bevolking was de Ope- ratie Condor het summum van vuiligheid. Ze is ons heel dicht genaderd. In mijn adresboekje heb ik vanwege Condor nogal wat namen moe- ten doorhalen.
Pas later is gebleken hoe verschrikkelijk deze staatsterroristische Internationale heeft huisge- houden. In 1992 werden in Paraguay de 'archie- ven van de terreur' gevonden. Die wijzen uit dat in de Operatie Condor tienduizenden men- sen zijn ontvoerd en vermoord, en honderddui- zenden gevangengezet. In 2019 werden 43.000 geheime documenten vrijgegeven waaruit de intense Amerikaanse betrokkenheid bleek. Toen Contreras in 2015 stierf was hij in 59 processen veroordeeld tot in totaal 529 jaar.
Vier keer ben ik inhet Chili van Pinochet terug geweest. De eerste keer was vijf jaar na de staatsgreep. Alsof ik eindelijk weer thuiskwam, maar het huis was overhoopgehaald. Ik legde mijn oor vooral te luis- teren bij de advocaten, sociale werkers en andere hulpverleners van de Vicaría de la Solidaridad (Vicariaat van de Solidariteit). Pinochet kon deze organisatie niet ontbinden omdat ze onder bescherming stond van iemand die wel tegengewerkt en gesard, maar niet uit de weg geruimd kon worden: de aartsbisschop van Santiago, kardinaal Raúl Silva Henríquez. In de meest duistere jaren van de dictatuur heeft het Vicariaat een kapitale rol gespeeld voor de slachtoffers van het regime en hun familieleden.
Het archief over de gruwelen bevatte ruim 85.000 documenten. Dankzij het Vicariaat kwam ik veel te weten over de repressie, kon ik familieleden ontmoeten van slachtoffers en een bezoek brengen aan de strafgevangenis van Santiago. In een overvolle, groezelige kerker sprak ik met een paar gevangenen. Sommigen waren veroordeeld tot levenslang, anderen hadden nooit een proces gehad. Gemarteld waren ze allemaal. Plotseling vroeg een van hen om stilte. Hij begon een gedicht voor te lezen ter ere van Miguel Enríquez, de leider van de revolutionaire beweging MIR die in 1974 werd gedood nadat militairen zijn schuilplaats in een volkswijk in Santiago hadden ontdekt. Politiebewakers riepen dat dit niet kon. Een van de gevangenen riep terug: 'Beulen moeten hun bek houden.'
In 1980 werd ik op het vliegveld van Santiago bij de paspoortcontrole tegengehouden. Een paar beambten begonnen mijn geval uitvoerig te bespreken. Diverse malen hoorde ik de naam Koen Wessing vallen - die kort tevoren bij de Peruaans-Chileense grens niet was toegelaten. Na een uur wachten mocht ik wél het land in. Maar Koen was voor de duivel niet bang. Na een paar dagen dook hij toch op in Santiago. We maakten een triomf voor Pinochet mee: zijn overwinning in de volksstemming over een nieuwe grondwet.
Zes jaar later was ik er opnieuw. Op een begraafplaats in Viña del Mar legden we een bloem op het naamloze graf van Salvador Allende. Na het herstel van de democratie zou hij alsnog een staatsbegrafenis krijgen en zou er tegenover de gerestaureerde Moneda een groot bronzen standbeeld voor hem worden opgericht. Ik wilde graag Pepe Carrasco terugzien, een journalist die ik nog kende uit de tijd van Allende. Eind 1974 was hij opgepakt, zwaar gefolterd en in een concentratiekamp gestopt. In 1976 kon hij vluchten naar Venezuela. Daar kwam ik hem opnieuw tegen, ongebroken. Hij verhuisde naar Mexico, ik ook. Na een paar jaar dacht hij dat het veilig genoeg was om terug te keren naar Chili. Ik had een brief voor hem bij me van een gemeenschappelijke vriend in Mexico.
Kort voor ik Pepe zou ontmoeten, legde een guerrillacommando een hinderlaag voor Pinochet. Het zou de laatste gewelddadige verzetsactie zijn. De generaal bleef ongedeerd en gelastte blinde vergelding. In het holst van de nacht kwamen ze Pepe halen. Hij kreeg niet eens de tijd zijn schoenen aan te trekken. 'Die heb je niet nodig', snauwde een van de ontvoerders. Ze zetten hem tegen de muur van een kerkhof en doorzeefden hem met kogels. Zijn vrouw Silvia had ook haar eerste echtgenoot door moord verloren. Pepe's begrafenis werd door de politie verstoord.
In diezelfde nacht werden ook twee andere mensen van hun bed gelicht en doodgeschoten, de nacht daarop volgde een vierde. Dertien jaar na de coup was de staatsterreur plotseling weer heel dichtbij. Ineens was dat misselijkmakende gevoel van angst en ontzetting er weer. Ik verbrandde de brief voor Pepe, spoelde de resten door het toilet en verhuisde naar een simpel hotelletje. Met grote omzichtigheid heb ik het land verlaten. Het jaar daarop werden twaalf leden van het commando dat de mislukte aanslag had gepleegd vermoord.
In 1987 werden de politiekepartijen gelegaliseerd, mede dankzij paus Johannes Paulus II, die dat jaar Chili bezocht. Het jaar daarop mochten de Chilenen gaan stemmen over de vraag of ze al dan niet met Pinochet door wilden tot 1997. Dat referendum vloeide voort uit Pinochets grondwet van 1980. Hoewel ik al een jaar niet meer in Latijns-Amerika woonde, vroegen het weekbladDe Tijden de vpro-radio of ik het referendum voor hen wilde verslaan. In Chili merkte ik direct dat er een nieuwe wind was gaan waaien. De mensen kwamen vrijmoedig voor hun mening uit. Zelden heb ik zo vaak het woordnogehoord: nee tegen het aanblijven van Pinochet. Op de vrolijke slot-meeting van de campagne van de verenigde oppositie heerste een haast griezelig optimistische sfeer. Ook de voorstanders vansí,de aanhangers dus van Pinochet, roerden zich flink.
Het werd 56 procent voornoen 44 procent voorsí. De vreugde op straat was aanstekelijk, de ontgoocheling van de pinochetistas voelbaar. Dat laatste merkte ik heel letterlijk toen ik midden op de Alameda, de hoofdstraat van Santiago, door een stel gedesillusioneerde aanhangers van de dictator werd herkend als buitenlandse journalist. Ze zeiden dat het door mensen als ik kwam dat Chili zo'n slechte naam had in het buitenland. Leugens verkondigde ik, alleen maar leugens. Een van hen smeerde rode verf op de achterkant van mijn shirt. Ze begonnen handtastelijk te worden. Ik heb me los kunnen wringen. Het shirt heb ik nog lang bewaard, ter herinnering aan het begin van Pinochets einde.
Dat einde is over vele jaren uitgesmeerd. In 1990 trad Pinochet terug voor de gekozen president, de christen-democraat Patricio Aylwin, maar hij bleef nog acht jaar lang landmacht-chef, waardoor hij de democratie in militaire gijzeling hield en zichzelf en de andere geüniformeerde criminelen buiten bereik van justitie. Daarna werd hij senator voor het leven, waardoor vervolging nog steeds onmogelijk was, althans in Chili. De Spaanse onderzoeksrechter Baltasar Garzón vroeg om zijn uitlevering vanwege zijn verantwoordelijkheid voor het folteren en doden van Spaanse burgers.
Tijdens een verblijf in Engeland in 1998 werd Pinochet op grond van dat uitleveringsverzoek onder huisarrest geplaatst. Oud-premier Margaret Thatcher sprong voor hem in de bres. Ze had groot respect voor de dictator om zijn neoliberale beleid, zijn anticommunisme en zijn hulp aan Engeland in de Falklandoorlog. De barones kwam hem opzoeken en beurde hem op met een fles superieure Schotse whisky. Na anderhalf jaar vond de Britse regering dat zijn gezondheid zo zwak was dat hij niet naar Spanje mocht worden uitgewezen. Bij aankomst in Chili stond Pinochet kwiek op uit zijn rolstoel. Al snel begon het aanklachten te regenen voor moord, foltering, ontvoering, witwassen, fraude, corruptie en andere louche zaken. Geen daarvan had nog tot arrestatie, laat staan een veroordeling geleid toen de dictator in 2006 stierf aan een hartaanval.