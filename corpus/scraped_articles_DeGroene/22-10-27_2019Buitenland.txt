2019 Buitenland

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
27 oktober 2022
Terwijl afgelopen weekend winkeliers en fabrieksarbeiders staakten in Iran, uit solidariteit met de duizenden meisjes die protesteerden tegen het Iraanse regime, gingen ook in Sydney, Tokio en Berlijn mensen de straat op - zondag zelfs tachtigduizend in de Duitse hoofdstad. Een dag ervoor demonstreerden in een half dozijn Duitse steden mensen tegen hoge prijzen. In Praag ook, al waren de demonstranten daar ook tegen de Navo en de Europese Unie: het protest was georganiseerd door extreem-rechts. In Parijs organiseerde links juist een groot protest tegen de prijzencrisis. In Brussel liepen tienduizenden mensen mee in een klimaatprotest. In Santiago, Hongkong en Barcelona was weer een andere reden de aanleiding.
Het voelde, kortom, vrij 2019. In dat jaar gingen miljoenen mensen de straat op, van Hongkong tot Haïti en van Algerije tot Zimbabwe, en in vele landen op ons continent. Die protesten waren nooit gelijk, maar overal speelde financiële druk op burgers mee en vaak was er woede over de gestolde politiek van een land. Kenmerkend was vooral een gedeelde protestenergie, die op allerlei plaatsen in de wereld tegelijk naar boven kwam. Begin 2020 sloot het coronavirus de grootste protestgolf die de wereld in decennia had gezien op achter de voordeur.
Het is nog lang niet duidelijk of zo'n protestweekend betekent dat 2019 terugkeert. Wel lijkt er sindsdien iets belangrijks veranderd. Wat dat is, dat weten onderzoekers van het belangrijkste onderzoekscentrum naar protestbewegingen niet. Maar wel lijkt het - op basis van hun data - alsof vreedzame protestbewegingen veel minder succesvol zijn dan voorheen. Hoewel dit centrum het Harvard Nonviolent Action Lab heet, en het graag niet-gewelddadige bewegingen wil helpen via onderzoek, moet het concluderen dat voor het eerst sinds lange tijd gewelddadig protest een even grote slagingskans heeft als niet-gewelddadig protest.
De kans dat demonstranten hun eisen ingewilligd kregen was aan het begin van deze eeuw nog twee op drie, dat halveerde toen naar een op drie in 2019, en lijkt nu opnieuw gehalveerd naar een op zes. 'Niet-gewelddadige protestbewegingen kijken tegen de laagste succeskans aan in meer dan een eeuw', zei hoofdonderzoeker Erica Chenoweth tegenThe New York Times.
Het is niet zeker waar dat aan ligt, maar de onderzoekers wijzen onder meer naar polarisatie en naar sociale media. In gepolariseerde samenlevingen is het makkelijker voor een regime om massaprotest te framen als niets meer dan de nieuwste obsessie van één groep, in plaats van een belang van de hele bevolking. En polarisatie is een mondiale ziekte geworden, stelt weer ander onderzoek.
En sociale media dan? Die zijn fantastisch om snel veel mensen te bereiken en om veel mensen op straat te krijgen. Via sociale media georganiseerd protest kan demonstranten met totaal andere motivaties en overtuigingen op de been brengen, zoals de yoga-hippies en extreem-rechtse straatvechters bij onze anti-coronafeestjes. Het probleem daarbij is dat er zo weinig organisatie en verbinding achter zulke protesten zit dat zelfs op het oog grote bewegingen zomaar weer kunnen wegsmelten. Een ouderwetse protestbeweging was eindeloze uren kwijt aan netwerken en organisatie opbouwen, maar dat maakte ze wel vaak duurzaam en gerichter. En sociale media zelf zijn ook vaak gepolariseerd, met de 'eigen' bubbel die volop over een bepaald protest bericht en over andere protesten niet.
Dat alles zegt op zich nog niets over Iran. Al anderhalve maand gaan daar burgers de straat op, met tienermeisjes voorop als vaandeldragers van het protest - en als meest opvallende slachtoffers ervan. Wat een moment in de geschiedenis: de woede van Iraniërs over een dictatuur die tienermeisjes dood laat slaan en anoniem laat begraven vanwege hun hoofddoek, terwijl dat regime zelfmoord-drones levert aan Rusland om Oekraïners te doden en hun elektriciteit en water af te nemen omdat zij weigeren hun land te laten bezetten.
Wie dat beschouwt, kan alleen maar blij zijn dat 2019 terug is. Als de slinger van de geschiedenis op enig moment weer terug gaat veren en massaprotest weer even kansrijk wordt als het een eeuw was, laat dat dan hier beginnen.
Vreedzaam protest heeft steeds minder kans van slagen