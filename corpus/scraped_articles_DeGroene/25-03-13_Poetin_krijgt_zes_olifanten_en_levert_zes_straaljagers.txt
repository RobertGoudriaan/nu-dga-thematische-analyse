Poetin krijgt zes olifanten en levert zes straaljagers

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
13 maart 2025
Naypyidaw- Met een omhelzing en een uitzending op de staatstv bezegelde de Russische president Vladimir Poetin op 4 maart in Moskou zijn nauwe banden met de leider van de Myanmarese junta, Min Aung Hlaing. Enkele maanden eerder deed Myanmar Poetin al zes olifanten cadeau. Die staan in het Zuidoost-Aziatische land symbool voor macht en aanzien. De genereuze gift viel samen met de levering van zes Russische gevechtsvliegtuigen plus een uitnodiging in het Kremlin. 'Olifantendiplomatie' doopten militaire analisten de verstevigde betrekkingen.
De 68-jarige generaal Min Aung Hlaing bracht zijn vierde bezoek aan Rusland sinds hij in 2021 de macht greep. Maar het was de eerste keer dat hij op uitnodiging Poetin met alle egards op het Kremlin werd ontvangen. Daarmee gaat een wens van de legerleider om de banden met Rusland aan te halen in vervulling. Vrijwel nergens is hij welkom sinds zijn leger Nobelprijswinnares Aung San Suu Kyi en talloze andere politici en activisten achter de tralies zette en burgerprotesten bloedig neersloeg. Hij staat met zijn militaire collega's op de sanctielijsten van de Europese Unie en de Verenigde Staten. Ook de Associatie van Zuidoost-Aziatische Naties Asean, waarvan Myanmar lid is, mijdt een officieel bezoek van de hoogste baas. Zelfs China, een belangrijke steunpilaar van het regime, heeft de juntaleider sinds de coup niet op de thee gehad.
Beide leiders staan op internationale opsporingslijsten. Poetin wordt door het Internationaal Strafhof gezocht vanwege de Russische invasie van Oekraïne. Voor Min Aung Hlaing diende de openbaar aanklager van het Internationaal Strafhof vorig jaar bij de rechters van het Hof een verzoek in om een arrestatiebevel. Argentinië wil hem berechten onder het principe van universele jurisdictie vanwege genocide tegen de moslimminderheid de Rohingya. Bij het Internationaal Gerechtshof loopt een zaak tegen Myanmar op basis van de Genocide-Conventie.
Tijdens de gesprekken prezen de beide internationale paria's elkaar de hemel in. Min Aung Hlaing sprak zijn steun uit voor de invasie van
Oekraïne en verklaarde dat de overwinning Poetin toebehoorde. De Russische leider sprak zijn waardering uit over de toename van de onderlinge handel met veertig procent. Ook tekenden de twee een overeenkomst voor de bouw van een kleine kernenergiecentrale in de omgeving van de hoofdstad Naypyidaw.
Betrekkingen tussen de beide landen zijn niet nieuw. Al jarenlang worden in Moskou Myanmar-officieren opgeleid, vooral in informatietechnologie. Het is een publiek geheim dat Min Aung Hlaing weinig met China opheeft en de steun van de bovenbuur als een noodzakelijk kwaad beschouwt. Een bondgenoot in het Kremlin is een welkome tegenhanger voor die afhankelijkheid.