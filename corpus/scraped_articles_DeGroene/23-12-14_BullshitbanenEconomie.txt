Bullshitbanen Economie

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
14 december 2023
Op reis door Cuba sprak ik eens een student die naar Europa wilde om zijn droom waar te maken. Zijn wens was pianist te worden. Helaas liet het Castro-regime hem niet tot het conservatorium toe. Nu is het mogelijk dat de jongen een begaafd musicus was, maar ik kreeg het vermoeden dat hij niet veel beter speelde dan ik. In elk geval durfde ik hem niet de harde waarheid te vertellen: dat hij in het vrije Westen net zo goed zou stuiten op minimumeisen, lotingen en toelatingsexamens.
De mate waarin de overheid zich moet bemoeien met onze carrièrekeuzes staat in de belangstelling. Logisch gezien de personeelstekorten, van onderwijs tot zorg tot techniek. Hoewel de Nederlandse economie al het hele jaar lichtjes krimpt, blijft het aantal werklozen (361.000) laag. Ondertussen dringt het besef door dat ongeremd doorgroeien weinig realistisch is. Dwingt de strijd tegen klimaatverandering niet tot een pas op de plaats, dan wel het gebrek aan ruimte in ons kleine land. Gelukkig is er een simpele oplossing. Althans, als ik afga op de mensen om me heen. Er zijn zoveel bullshitbanen - kunnen we dáár niet gewoon in snijden?
Dat is makkelijker gezegd dan gedaan. Want welke banen zijn dan precies overbodig? 'Grote groepen mensen', schreef wijlen David Graeber tien jaar geleden in het essay waarin hij debullshit jobintroduceerde, 'besteden hun hele werkzame leven aan het uitvoeren van taken waarvan zij heimelijk denken dat die niet echt hoeven te worden uitgevoerd'. Rake observatie. Jammer genoeg oogde het, toen hij het fenomeen in een cijfer trachtte te vangen (tegen de veertig procent), toch een beetje ongeloofwaardig.
Bij Graeber ging het vooral om goedbetaalde witte-mannen-jobs, zoals consultant, accountant, marketeer en middenmanager. Zeg maar de kapitalistische bureaucratie. Maar voor een pacifist is het leger waarschijnlijk één grote verzameling bullshitbanen. En in het huidige politieke debat wordt juist slecht betaald werk in distributiecentra, slachthuizen en de glas- en tuinbouw genoemd. Banen waar amper een Nederlander voor te vinden is, getuige de verviervoudiging van het aantal arbeidsmigranten sinds 2006.
Net als bij 'bestaanszekerheid' verstaat inmiddels iedereen wat anders onder een bullshitbaan. Gelukkig zijn er alternatieven voor deze aanpak. Zoals: niet banen, maar onzinnige spullen en diensten schrappen. Harddrugs zijn al verboden. Kandidaten genoeg om die selectie uit te breiden. Kijk naar de cadeaus onder de kerstboom, van wijnflessen-met-cijferslot tot een avocadosnijder.
Het probleem is dat er ongetwijfeld ook lezers zijn die nu een kreet van geluk slaken. Dus zo'n avocado-ding bestaat, wat fantastisch! Zoals de één zich geen leven kan voorstellen zonder nagelstylist, beschouwt een ander een Bitzee (zoek maar op) als eerste levensbehoefte. Haalbaarder dan een commissie van wijzen die elke baan of product in Nederland op nut gaat beoordelen, lijkt het me daarom om bepaalde economische activiteiten indirect te ontmoedigen, dan wel te stimuleren. Voor de hand liggende maatregelen zijn het verder verhogen van het minimumloon (vaarwel slachterijen), snoeien in fossiele subsidies (dag sierteelt) of strengere eisen rond huisvesting van arbeidsmigranten (distributiecentra).
Het liberaal-economische argument dat het niet aan de overheid is om te beïnvloeden welke bedrijvigheid er komt in Nederland, gaat niet op. De zogenaamde 'markt' functioneert hier immers niet goed. Zo lokken de hoge beloningen in de financiële sector nog altijd veel hoogopgeleid personeel, terwijl bedrijven als ASML en ASMI zitten te springen om ingenieurs. Een zinniger bezwaar tegen indirecte prikkels hoorde ik tijdens een debat over de dertigurige werkweek. Is het niet democratischer als gekozen politici open en eerlijk bepalen waar het heen moet met onze economie?
Ja, natuurlijk. Deels gebeurt dat al, maar enkel zolang het gaat om wat we méér willen doen. Zo trok het kabinet-Rutte IV miljarden uit voor het uitbreiden van de kinderopvang. Een hopeloze mislukking, want het ontbreekt aan personeel. Hetgeen de noodzaak toont om vooral ook dat andere debat te voeren: wat Nederland in economisch opzicht níet wil.
Zeg daar maar eens nee tegen. Al dreig ik zo wel mijn eigen ruiten in te gooien. Een eventuele nieuwe PVV-regering zal namelijk zijn eigen definitie van bullshit-sectoren hebben. Naast ontwikkelingswerk en cultuur vermoed ik dat ook de progressieve journalistiek daaronder valt.
De zogenaamde 'markt' functioneert niet goed
Reageren? Mail naarhaegens@groene.nl