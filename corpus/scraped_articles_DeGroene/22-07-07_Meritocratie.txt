Meritocratie

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
7 juli 2022
Hans Achterhuis en Pieter van Os gingen inDe Groenevan 16 juni per brief met elkaar in discussie. Kort samengevat: Van Os verzet zich tegen het ideaal van de meritocratie dat volgens hem in Nederland de boventoon is gaan voeren, terwijl Achterhuis zich juist een groot aanhanger van dat ideaal betoont en zich verzet tegen de 'zesjescultuur'. Hoewel beide opponenten elkaar met respect bejegenen, en ook wel iets dichter bij elkaar komen, blijven ze het in de grond met elkaar oneens.
Dat is wat mij betreft ook wel goed te begrijpen. Want beide opponenten missen de essentie, zoals ik die in mijn ervaring als psychotherapeut, bedrijfsadviseur en loopbaancoach, en ook bij mezelf, heb menen te ontdekken. En dat is dat ieder individu dat daarvoor de ruimte krijgt of neemt, ernaar verlangt uit te vinden wat zijn eigen unieke bijdrage kan zijn aan de wereld waarin wij leven. Natuurlijk heeft dat ook te maken met zijn talenten en interesses, maar misschien wel meer nog met zijn bestemming of roeping. Als we die allemaal zouden kunnen vinden en in praktijk brengen, dan zouden we in ons leven voldoening en vervulling vinden, en zou het er met de wereld als geheel wat beter voor staan. Je kunt de wereld zien als een grote legpuzzel waarin iedereen zijn eigen persoonlijke stukje heeft bij te dragen. Daarbij is geen enkel stukje gelijk aan een van de andere. Alle stukjes zijn nodig voor het grote geheel.
Natuurlijk is het voor het vervullen van onze levensopdracht ook nodig dat we bepaalde kwaliteiten ontwikkelen. Maar dat zijn vaak niet de kennis en vaardigheden waar in een meritocratie naar gevraagd wordt. We moeten ons vaak ontwikkelen in een voorgeprogrammeerde structuur waar we niet in passen. Er zijn maar weinig families, scholen en werksituaties waarin het gezichtspunt van het bevorderen van persoonlijke groei in de richting van onze bestemming centraal staat. Geen wonder dat veel leerlingen en werknemers niet gemotiveerd zijn.
Geen meritocratie dus, en ook geen zesjescultuur, maar een samenleving waarin ieders persoonlijke ontplooiing centraal staat. Groeien, bloeien en vrucht dragen. Is dat geen ideaal dat het waard is om na te streven?
ERIK VAN PRAAG, Amsterdam
U kunt uw ingezonden brief van maximaal 400 woorden sturen naargroene@groene.nl