Heddy Honigmann 1 oktober 1951 - 21 mei 2022 Het einde

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
2 juni 2022
De films van Heddy Honigmann zullen nog vaak worden vertoond en nog veel mensen ontroeren. Ze zijn een ode aan het leven.
Heddy Honigmann en ik zagen elkaar niet dikwijls, maar wanneer we elkaar zagen, zagen we elkaar graag. En we lachten veel. Dat was op zich wonderlijk, want Heddy had veel reden om neerslachtig te zijn. Haar liefde voor het leven was te groot om langer dan nodig bij tegenslag stil te staan. Toen Heddy in 2016 ter bekroning van haar indrukwekkende oeuvre de Prins Bernhard Cultuurfonds Prijs uitgereikt kreeg, besefte ik: eigenlijk zou er over háár een documentaire moeten worden gemaakt. Ik dacht aan de weg die ze had afgelegd van Lima over Mexico en Madrid naar Parijs en Rome en vervolgens naar Amsterdam. En ook aan de weg die eraan voorafging dacht ik, de weg die haar ouders hadden afgelegd van respectievelijk Polen en Oostenrijk naar Lima. Dat verhaal moest worden verteld, vond ik.
Heddy gaf de voorkeur aan een boek. In Lima had ze gedichten geschreven, ze maakte er deel uit van een schrijverscollectief, en nu wilde ze graag dat ik een boek over haar zou schrijven. Of nee, zei ze, het moest een boek worden over de vriendschap tussen twee vrouwen, over onze vriendschap.
We spraken een paar keer af en ik ondernam een poging om Heddy te interviewen. Iedereen die Heddy heeft gekend zal weten dat bondigheid niet haar sterkste eigenschap was. Daarvoor was ze te nieuwsgierig. In elke zin dook wel een woord op dat haar aandacht trok en haar een andere weg deed inslaan. Hoe hard ik ook mijn best deed, ik slaagde er maar niet in haar op de hoofdweg te houden. Het plan werd afgevoerd en er zou dan toch een documentaire komen. Op voorstel van producent Pieter van Huystee werd besloten dat Heddy die zelf zou regisseren. Ik werkte met haar aan het scenario, waarvoor we als titel een vers ontleenden aan de Spaanse dichter Antonio Machado:'No hay camino, se hace camino al andar',er is geen weg, je maakt de weg al wandelend. Die gedachte leek ons erg toepasselijk. In een tweede versie pasten we het concept aan. Het werd'un regalo para Heddy',een cadeau voor Heddy.
De documentaire ging in september vorig jaar op het filmfestival van Utrecht in première en kreeg als titelNo hay camino,maar ook het idee van een cadeau voor Heddy bleef bewaard. De film bood haar de kans om een laatste keer, en dan nog wel samen met haar man Henk Timmermans, haar geboortestad te bezoeken. Tot haar grote vreugde vond ze zelfs het huis terug waar ze de eerste zes jaar van haar leven had gewoond. Die vondst leverde een van de prachtigste scènes in de film op. Heddy sprak met mensen die haar vader goed hadden gekend en ze besefte dat haar beeld van hem niet altijd klopte. Vreemd genoeg hadden er zich in haar hoofd vooral negatieve herinneringen genesteld, terwijl Heddy juist iemand was die in haar werk telkens weer het mooie, het goede en het troostrijke aan bod wilde laten komen.
Ik was voor de documentaire ook graag naar Mauthausen gegaan, het concentratiekamp waar Heddy's vader gevangen zat én waaruit hij samen met Tsjechische partizanen ontsnapte, maar de pandemie maakte daar een kruis over.
'Hij was heel intelligent', zei Heddy me vaak over haar vader, en dan dacht ik altijd: 'Ook jij bent intelligent. En net als hij ben jij een vechter, een overlever.'
Ik wil niet uitsluiten dat ik die vaderfiguur te veel op Heddy projecteer, maar ik kan me niet van de indruk ontdoen dat ze veel meer met hem gemeen had dan ze bereid was toe te geven. En ze zette zich tegen hem af. Hij bracht haar wantrouwen voor de mensheid bij, zij besloot mensen wél haar vertrouwen te schenken. Het waren twee zijden van dezelfde medaille.
Toen ze opgroeide in Lima ging Heddy vaak naar een parkje waar een standbeeld staat van de Peruviaanse dichter César Vallejo. Voor we naar Lima vertrokken om te filmen, had ik thuis een gedicht van hem in Engelse vertaling uitgeprint zonder bij de keuze stil te staan. Dat gedicht zou ik voor Heddy bij het standbeeld voorlezen, zo hadden we vaagweg afgesproken.
Het was aan het eind van een lange draaidag. Er overviel me een meligheid die alles te maken had met mijn vermoeidheid. In mijn gammele Spaans begon ik een nummertje op te voeren over Heddy die dan wel beroemd was maar Vallejo was nog veel beroemder, of omgekeerd, dat kan ik me niet herinneren. Heddy genoot, dat volstond. En toen las ik het gedicht voor. Thuis waren de woorden niet tot me doorgedrongen, nu dus wel. In het refrein wordt door almaar meer mensen aan een lijk gevraagd om alsjeblieft niet te sterven. 'Ga niet dood, ik hou zoveel van jou.' Uiteindelijk omringen miljoenen mensen het lijk en smeken het om in leven te blijven.
Wat een idee om uitgerekend dat gedicht voor te lezen! Heddy was ongeneeslijk ziek, daar maakte ze geen geheim van. We vielen in elkaars armen en lachten om de absurditeit van het leven, om de absurditeit van de dood.
Heddy zal door veel mensen worden gemist, niet het minst door haar zoon Stefan en door haar man, maar ook door de vele mensen die met haar hebben gewerkt en die dat werk mogelijk hebben gemaakt. Haar films, daar twijfel ik niet aan, zullen nog vaak worden vertoond en nog heel veel mensen ontroeren. Ze zijn een ode aan het leven, aan goedheid, aan menselijkheid en misschien vooral aan de liefde.
Dank je, Heddy, dank je voor alles,gracias para todo.
Ze wilde het mooie, het goede en het troostrijke aan bod laten komen
Bert Nienhuis / ANP | Oktober 1999