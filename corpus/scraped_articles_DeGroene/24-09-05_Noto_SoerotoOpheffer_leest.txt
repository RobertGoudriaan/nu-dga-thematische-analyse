Noto Soeroto Opheffer leest

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
5 september 2024
Mijn vader nam weleens bloemen voor mijn moeder mee, die hij bij het scheiden van de markt voor een prikkie had kunnen kopen - of had gevonden.
Hij overhandigde de 'bonjedempers' (een woord van Carmiggelt) altijd met dezelfde woorden, die uit een gedicht kwamen:
'Ik wilde u met bloemen vereeren; ik weet dat ze u lief zijn.Zoo zocht ik naar bloemen, veelkleurig en geurig in den tuin van mijn eigen gedachten om daarvan een tuiltje te maken (...)'
Het is een gedicht van Raden Mas Noto Soeroto (1888-1951.) Een wonderlijke man, een wonderlijke dichter.
Mijn vader had hem tijdens zijn studie in Leiden ontmoet en later in Indië een paar keer met hem gesproken.
Mijn vader was idolaat van hem - ik heb pas enkele jaren geleden begrepen dat dit te maken had met twee zaken.
Noto Soeroto was, evenals mijn vader, een bewonderaar van de Indiase mysticus en Nobelprijswinnaar Rabindranath Tagore (volgens mijn vader was Einstein eveneens een liefhebber van Tagore), maar bovenal onderschreef mijn vader Soeroto's 'associatie-politiek' met betrekking tot Indië. Als Nederland en Indië nou maar goed zouden samenwerken ('de westerse rationaliteit gecombineerd met het oosterse hart'), dan lag er voor beide landen een gouden toekomst in het verschiet. 'De Rijkseenheidsgedachte', noemde Soeroto het. Als mijn vader dat woord uitsprak in de jaren zestig en zeventig klonk er verdriet in zijn stem.
Noto schreef behalve veel gedichten ook artikelen in blaadjes en bij uitgeverijen die hij vaak zelf had opgericht. En ook daarvoor had mijn vader bewondering, want ofschoon hij zelf ook literaire ambities had, durfde hij die nooit te uiten.
Maar er was nog iets dat beiden bond en waarover ze na de oorlog in Indië spraken. Soeroto was evenals mijn grootvader door de Japanners gevangengenomen en gemarteld. Mijn grootvader had daarbij het leven gelaten, Soeroto wist te ontsnappen. Mijn vader - ook gevangen en gemarteld - beschreef Soeroto als een treurige man. Zijn zoon had in Nederland in het verzet gezeten en was vlak na de oorlog overleden aan een slecht behandelde tuberculose. Contact met Nederland en met zijn vrouw had hij toen al niet meer. Althans, volgens mijn vader, die maar bleef aandringen dat ik Soeroto's gedichten zou lezen, want dat was pas 'echte literatuur', ook volgens de redacteuren vanDe Gidsen met name Frederik van Eeden. Maar toen ik in de boekenkast een bundel van Soeroto pakte en begon te lachen, vroeg mijn vader: 'Waarom zit je nou zo neerbuigend te grijnzen?'
'Om de titel', zei ik. 'Wat is er met die titel?' 'De geur waar moeders haar wrong.'
'Ik vind dit erg ordinair', antwoordde mijn vader. Hij had natuurlijk gelijk. De bundel heetteDe geur van moeders haarwrongen was verschenen in 1916.
Maar wat voor poëzie is het?
Het is lyrisch, romantisch, een tikkie sentimenteel, veelal lief, soms ontroerend, en ik begrijp waarom mijn vader en moeder er graag uit citeerden.
In een gedicht over een kind schrijft hij:
'Als je met je kleine knuistjes naar mijn vingers gretig grijpt, mijn kleutertje, klem ze vast zo stevig als je kunt.Zo moet je toch je armen sterken:de strijd die je wacht, zal wellicht,even hevig en zwaar,onophoudelijk zijn.'
Noto Soeroto was een man met duizend kennissen maar met weinig geld. Onder de kolonialen in Indië - onder wie mijn vader - was veel steun voor zijn ideeën. Maar toen Soeroto naar Indië terugkeerde, merkte hij het verzet van de jongeren. Ofschoon - zo lees ik - hij beleefd werd ontvangen aan het hof van zijn neef prins Pakoe Alam VII, werd hij niet erg gewaardeerd en moest vertrekken. Er staat ergens: 'zijn vriendschap met prins Mangkoe Negoro wordt als ongepast beschouwd'.
Soeroto was zo'n man die duizend levens, en misschien wel tweeduizend levens, heeft meegemaakt. Hij stierf berooid in Solo. De schrijver Johan Fabricius zou in 1958 een roman over hem schrijven,Schimmenspel,wat een goed gekozen titel is.
Niet alleen heette Noto Soeroto's voorlaatste dichtbundelWayang-liederen(1931), hij was inderdaad zelf een 'wayang', een schim, een schaduw in de Nederlandse literatuur. Een belangrijke schim.
'Ik vind dit erg ordinair', zei mijn vader. Hij had natuurlijk gelijk