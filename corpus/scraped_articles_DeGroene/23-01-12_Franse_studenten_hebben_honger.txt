Franse studenten hebben honger

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
12 januari 2023
Parijs -De recente injectie van tien miljoen euro van de regeringMacron, goed voor driehonderdduizend voedselpakketten per week, oftewel één maaltijd per dag voor iedere student tot het eind van de winter, is een noodmaatregel, maar zij schiet te kort.
De rij wachtenden voor de wekelijkse voedseluitgifte van hulporganisatie Linkee is onafzienbaar. Zes-tot zevenhonderd studenten met boodschappentassen halen in het dertiende arrondissement op vertoon van hun studentenkaart elke maandag tot zeven kilo verse groenten, rijst, pasta, thee en koffie. Veertig procent van de uitwonende studenten leeft onder de armoedegrens, volgens het ministerie van Hoger Onderwijs; een kwart heeft honger, een derde is depressief.
Tweedejaars student Japanse taal en cultuur Nathan Beucher (21) uit Le Mans betaalt van zijn studiebeurs zijn studentenkamer à 380 euro per maand en houdt 120 euro over om van te leven. Hij heeft honger. 'Mijn ouders hebben het niet breed.' De laatste week van november restte hem één euro per dag; de gang naar deze studentenvoedselbank, 'helaas vegetarisch', is 'bittere noodzaak'.
Non-profitorganisatie Linkee sprong in 2016 in het gat van de voedseloverschotten van supermarkten en grootwinkelbedrijven. Sinds de covidcrisis kunnen studenten hier ook terecht, zegt Dominique Laureau van Linkee die elke werkdag in een andere wijk van Parijs voedsel, soms kleding en vanavond ook maandverband distribueert. '115.000 voedselpakketten, een kwart van ons wekelijkse aanbod in Parijs, gaat naar studenten. Hun vraag is dit jaar met een derde toegenomen.' Dat komt mede door de buitenlandse studenten, zegt ze terwijl de eerste jongeren met volle tassen naar buiten komen.
'Ik kan me niet permitteren dat alles op is als ik eenmaal aan de beurt ben', zegt Teresa (22), economiestudente uit Colombia. 'Ik heb geen beurs.' Ze betaalt zevenhonderd euro huur voor twaalf vierkante meter en geeft bijles Spaans en economie aan scholieren. 'Ik sla het ontbijt over, eet pas in de middag.' Volgens Macron gaat het allemaal goed dankzij de één-euromaaltijd in de mensa en de verhoging van de studiebeurs met vier procent, zegt Beucher. 'Maar de inflatie is bijna zes procent. Het wordt moeilijk om te studeren als je weinig geld hebt', zegt hij, waarna hij met zijn boodschappenkarretje naar de metro loopt.