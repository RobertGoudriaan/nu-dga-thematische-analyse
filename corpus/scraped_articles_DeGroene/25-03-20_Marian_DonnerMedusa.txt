Marian Donner Medusa

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
20 maart 2025
Toen mijn zoontje vijfenhalf was, had hij een vraag voor zijn opa die alles over de Griekse oudheid weet en zulke mooie verhalen vertelt over oorlogen en monsters en listige helden. Omdat het nog vroeg was, nam ik de vraag op. 'Opa', sprak mijn zoontje ernstig in de camera, 'wil Medusa dat iedereen versteent, of wil ze dat niet? Want als ze dat niet wil, is ze wel heel alleen.'
De enige reden dat ik dit nog weet is omdat het filmpje op mijn telefoon staat en technologie niets vergeet. Voor het menselijk geheugen gaat alles gewoon te snel, zeker als je kind nog jong is. Ligt hij het ene moment nog hulpeloos in je armen, het volgende kan hij omrollen, zitten, staan, en rent hij bij je weg.
'Kijk', zei ik onlangs op straat tegen mijn zoontje en zijn beste vriend. Ik wees naar een baby: 'Zo klein waren jullie ooit ook.' De beste vriend keek me verbaasd aan: 'Hoe weet je dat?'
Toen mijn zoontje vijfenhalf was, stelde hij sowieso de meest geweldige vragen. Sommige daarvan schreef ik op. Vragen als: hoe weten we dat dit allemaal echt is? Hoe weten we hoe we heten? Waarom is het laatste hapje van een toetje altijd onderop en nooit bovenop? En dan toch blijven proberen om van onder naar boven te eten. Voor een kind is alles nog nieuw, staat alles op losse schroeven, want hoezo is dit hoe de wereld werkt? De gelatenheid komt pas later, als je leert hoe moeilijk het is om iets in die wereld te veranderen.
Inmiddels zijn we vier jaar verder en stelt mijn zoontje nog steeds de meest geweldige vragen ('Bestaat je blik ook uit atomen?'), maar ik wilde weten hoe hij op zijn vijfenhalfde was, wat hij toen deed en dacht, om dat vervolgens met vijftienduizend te kunnen vermenigvuldigen, want dat is hoeveel kinderen er de afgelopen anderhalf jaar in Gaza stierven door Israëlische hand, met behulp van westerse woorden en wapens. De gemiddelde leeftijd van al die kinderen is vijfenhalf jaar. En ik geef toe, sentimentaliteit ligt hier op de loer, maar het tegenovergestelde is nog veel kwalijker: om die vijftienduizend van elk sentiment te ontdoen, ze te reduceren tot een afstompend getal. Dus hoe zorg je ervoor dat het doordringt?
Begin vorig jaar werd op het strand van Bournemouth, Engeland, een rij kleding uitgelegd: shirtjes, broeken en jurkjes vormden een outfit op maat voor ieder gedood kind in Gaza. De rij was toen al vijf kilometer lang, er zaten veel rompertjes bij, het duurde ongeveer een uur om er helemaal langs te lopen.
Wereldwijd gingen miljoenen mensen de straat op, overal waren en zijn protesten, ook in Israël zelf, elke peiling in bijna elk westers land toont dat de meerderheid van de bevolking wil dat het moorden stopt, niet uit antisemitisme, maar omdat het bloed aan al onze handen kleeft. Er zijn duizenden filmpjes van het geweld, de verwoesting, de dode kinderen, geen slachtpartij is ooit zo goed vastgelegd, dit gebeurt echt, niemand hoeft het te vergeten. En toch verandert er niets.
Er treedt een gelatenheid op, ik merk het aan mezelf. Als ik bijvoorbeeld weer lees dat de democratie in gevaar is, die nobelste aller westerse waarden, uitgedacht in het oude Griekenland. Het gevaar komt van monsters als Poetin of Trump, wordt er dan gezegd, autoritaire leiders die zich niets aantrekken van het internationaal recht en doen wat ze willen. We moeten ons daarom voorbereiden op een oorlog, en in die voorbereiding worden alvast miljarden gepompt, heeft iedereen al een voedselpakket in huis?
Nee, ik zit nog te wachten tot iemand zich wat Israël betreft wél iets aantrekt van het internationaal recht. Ik wend me tot al die degelijke politici die zeggen het beter te weten, zij die het goede nastreven, zo beloven ze telkens weer. Ondanks alles heb ik nog zoveel vragen. Maar het enige wat ik terugkrijg is de blik van Medusa. Want dat is hoe het voelt: alsof ik langzaam van binnen versteen. Ze hebben het vast niet zo gewild, maar momenteel hollen al die degelijke politici de democratie meer uit dan Poetin of Trump.