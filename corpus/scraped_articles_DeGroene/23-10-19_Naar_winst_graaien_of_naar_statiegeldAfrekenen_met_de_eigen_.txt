Naar winst graaien, of naar statiegeld Afrekenen met de 'eigen schuld, dikke bult'-ideologie

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
19 oktober 2023
Ineens hebben alle politici en media het over bestaanszekerheid. Het is hét thema van de verkiezingen in november. Maar waarom nu pas? Al decennia zijn honderdduizenden gezinnen één kapotte koelkast van het ravijn verwijderd.
Mijn blik valt op een man.Hij loopt over het plein, stopt bij een afvalbak, kijkt om zich heen, werpt een blik naar binnen en stopt zijn arm erin. Zijn beweging is aanvankelijk aarzelend, maar verandert al gauw in een met chirurgische precisie uitgevoerde operatie. Hij doet dit niet voor het eerst, kent kennelijk de gevaren, van vierpotige bezoekers, groot en klein, ritselend in de afvalbak. De man haalt drie plastic flesjes uit de afvalbak. Het statiegeld, zo zoek ik later op, levert hem 45 cent op.
Ik schrik. Wat het behaaglijke oktoberzonnetje niet lukte, is deze man wel gelukt. Het zweet staat op mijn voorhoofd. Ik kijk langs het Roda-vaantje dat aan mijn achteruitkijkspiegel hangt en mijn hartslag versnelt. 'Verdomme', zeg ik hardop. Ik ken deze man. Maar dat kan toch helemaal niet? denk ik, terwijl ik een poging doe om me achter het geel-zwarte vaantje te verstoppen.
Vlak ervoor heb ik mijn zilverkleurige Renault Captur op de Park and Ride-plekken aan de Spoorsingel in Heerlen geparkeerd. Daar waar decennia geleden nog vele dakloze heroïneverslaafden woonden, schijnt nu het zonlicht de auto in. Ik ben te vroeg. Dat komt niet vaak voor, zo hoor ik mezelf genoegzaam denken. Ik heb nog vijf minuten over voordat mijn gasten per trein arriveren. Die vijf minuten zullen voelen als een uur. Ik hoop vurig dat hij me niet ziet. Hij, die lieve zachtmoedige man, die in de verste verte niet op de mensen lijkt die ooit, lang geleden, op straat leefden en uit onze afvalbakken aten. Deze man werkt, heeft een dak boven zijn hoofd en gebruikt geen verdovende middelen. Zijn beroep stond jaren geleden op de lijst van cruciale beroepen. Onmisbaar doch onzichtbaar. Dat laatste had hij graag willen zijn op dat plein, zal hij me later zeggen. Ik heb niet veel nodig, maar ik moet wel de rekeningen kunnen betalen.
Ik zie in hem mijn vader. Ik slik bij het schrijven van deze zin. Nee, pap, je stak je arm nooit in een publieke afvalbak, maar vertel me eens hoe wezenlijk anders het is om dagen niet of nauwelijks te eten zodat je gezin de ellende én schaamte van uithuiszetting of energieafsluiting bespaard bleef? En toen ook dat niet meer hielp, schakelde je twaalfjarige zoon stiekem de hulplijn in die naar de naam 'oma' luisterde. Haar oplossing - een geheel toevallige gift van exact het bedrag dat nodig was - zou decennialang haar en mijn geheim blijven. Jullie hadden die hulp immers nooit geaccepteerd. Nog niet in duizend jaar. Want je trots knakt pas op het laatst.
Had hij geen hulplijn? Die man die ik herkende. Of was het statiegeld zijn hulplijn?
Wanneer ik het statiegeldverhaal voorleg aan mijn vriend Ad grijnst hij. Het is de 'ik zal je eens iets van de echte wereld vertellen'-grijns. Ad is treinschoonmaker en vakbondsveteraan. We maakten samen veel stakingen en acties mee. Ad graait niet in bakken op straat, hij 'trekt bakken' in de trein. Dat is zijn werk. Ad en de zijnen hebben een eigen soort broodfonds opgericht. Ze verzamelen elke dag en nacht honderden statiegeldflesjes, leveren ze in bij de supermarkt en vullen met de opbrengst een bijzonder fonds. Met hun fonds helpen ze collega's die de eindjes niet aan elkaar geknoopt krijgen, organiseren ze een jaarlijkse bbq en is er met wat geluk zicht op een extra zakcentje voor iedereen. Minstens zo belangrijk, vertelt Ad, is dat ze onderlinge concurrentie voorkomen. Ze verzamelen de statiegeldflesjes en -blikjes immers samen.
'Wordt het niet tijd om weer eens te stoppen met het #statiegeld op #blikjes? De statiegeld-economie levert een treurig beeld op van graaiende armoedzaaiers en een explosie van zwerfvuil. Zoiets van: het middel is erger dan de kwaal. #milieuschade #Amsterdamisvies', twitterde oud-hoofdredacteur vanDe TelegraafSjuul Paradijs op 30 juli om 13.57 uur.
Bestaanszekerheid is hét themavan de verkiezingen in november. Politici slaan zichzelf ermee op de borst en elkaar mee om de oren. De een nog harder dan de ander. Wie agendeerde het thema? Wie sprak het woord het vaakst uit? Wie meent het echter dan echt? Ze maken er met alle plezier een wedstrijd van. We zouden er blij mee moeten zijn. Ze denken er kennelijk mee te kunnen scoren. En als politici ergens mee denken te kunnen scoren, dan houden ze er niet alleen niet over op, dan beloven ze de mooiste dingen.
Maar wacht, als ze allemaal de bedenker zijn, waarom was bestaanszekerheid dan niet hét thema van elke verkiezing de afgelopen veertig jaar? En waar was de journalistiek eigenlijk, waarom agendeerde zij dit thema niet al veel eerder? Armoede in Nederland is immers geen nieuw fenomeen. Waarom is er nu de aandacht die er de afgelopen decennia niet of nauwelijks was? Wat bedoelen ze nou echt en over wie hebben ze het?
Bestaanszekerheid is méér dan het minimumloon, zegt de een. Bedrijven hebben ook bestaanszekerheid nodig, vult de ander aan. Armoede onder hardwerkende mensen is een verschrikkelijk fenomeen, zegt de leider van de partij die twaalf jaar lang de premier leverde. Om niet veel later een bijstandsuitkering van een alleenstaande op achttienhonderd euro te schatten. Zeshonderd euro meer dan-ie daadwerkelijk is. Honderden euro's meer dan het maandsalaris van een schoonmaker, pakketbezorger of thuiszorger.
Bestaanszekerheid is inderdaad veel meer dan het minimumloon, maar het begint er wel mee. Kinderen in arme wijken en gezinnen groeien op in slechtere woningen, met lagere inkomens en in gebieden waar vrijwel alle maatschappelijke lasten gedragen worden. Keer op keer. Dat is geen toeval. Het is een resultaat van decennialange politieke keuzes.
Dat bestaanszekerheid méér is dan loon is dus geen rechtvaardiging om het minimumloon niet fors te verhogen. Integendeel. Waar wachten jullie op? En ja, de continuïteit van het bedrijf is cruciaal. Alle Nederlandse bedrijven samen boekten vorig jaar een recordwinst, zo publiceerde het CBS. In de kleine lettertjes van 's lands statistici staat bovendien dat de winsten van financiële bedrijven en verzekeraars niet meegenomen zijn. De afgelopen decennia stegen de winsten gemiddeld meer dan de reële lonen. Met de continuïteit van verreweg de meeste Nederlandse bedrijven is het heel goed gesteld. Sterker nog: een verhoging van het minimumloon zou voor de binnenlandse economie juist goed nieuws zijn. Mensen die weinig te makken hebben, investeren doorgaans meer in de lokale en binnenlandse economie dan mensen die van gekkigheid niet weten wat ze met hun geld moeten.
De inflatie van het begrip bestaanszekerheid is in volle gang. Iets wat over alles gaat, gaat over niks.
Bestaanszekerheid werd pas een thema toen de middenklasse geraakt werd. En zodra daar de ergste nood geledigd wordt, bestaat het reële risico dat degenen die er al veel langer mee te kampen hebben gewoon weer de kruimels of het statiegeld mogen verdelen. Sommigen door elkaar te helpen, anderen helemaal alleen met hun arm in de afvalbak. Hoe kan dat? Waarom krijgen thema's die jarenlang honderdduizenden gezinnen raken, vermorzelen en uiteenrijten pas serieuze aandacht zodra een andere groep erdoor geraakt dreigt te worden?
Wie sociale klasse definieertals de mate van toegang tot de economie, de media en de politieke macht, zal zien dat een heel grote groep mensen nagenoeg onzichtbaar is. Economisch, ideologisch en politiek. Ze kunnen hun positie niet kopen, hebben geen netwerk in de babbelende klasse en hebben zich politiek in slaap laten sussen of tegen elkaar op laten zetten. Dat was geen toeval, maar het gevolg van een liberaal ideologische dominantie in het politieke en intellectuele discours. De effectiefste ideologie is een ideologie die niet meer als ideologie wordt beschouwd. Of zelfs als 'pragmatisch', 'constructief' en... proest... 'niet-ideologisch' wordt gepresenteerd. 'Iedereen behalve Jan Marijnissen van de SP denkt tegenwoordig liberaal', constateerde Frits Bolkestein al in de jaren negentig. En volgens het liberale meritocratische dogma is het: eigen schuld, dikke bult. Hadden ze maar moeten studeren, beter hun best moeten doen en zich niet moeten laten uitkleden. Hadden ze maar weg moeten kruipen uit de schoot waar ze geboren waren. Of minder chips of frikandellen moeten eten. Luie donderstralen! En nu zeker het handje ophouden? Het bewust gecreeerde beeld van profiteurs die liever lui zijn dan moe rechtvaardigde de bestaansonzekerheid van honderdduizenden gezinnen als een individueel probleem in de marge van een nagenoeg perfecte egalitaire samenleving. De realiteit van honderdduizenden gezinnen die één kapotte koelkast van het ravijn verwijderd zijn, was daarmee hún eigen probleem. Eigen schuld, dikke bult. Ik beet mijn tong eraf toen recent een architect die opgroeide in een straatarme buurt vertelde dat hij 'eruit gekropen was' en daar trots op was. Als een beest dat uit een hol kruipt. Het is niet hoe ik mijn buurten beschouw, maar misschien ben ik er ook nooit uitgekropen. Onbewust zijn het versies van de 'eigen schuld, dikke bult'-ideologie. Je kúnt stijgen en 'eruit kruipen' als je maar goed genoeg je best doet.
Nee, natuurlijk ontken ik niet dat individuele inzet en vastberadenheid een rol spelen. Stel je voor dat we de jongeren in onze armste wijken zouden voorhouden dat het allemaal niks uitmaakt wat je doet. Dat je met geen inzet van de wereld je omstandigheden kunt verbeteren. Dat zou niet alleen onjuist zijn, maar ook nog eens volkomen deprimerend. Laten we eerlijk zijn tegen onze jongeren. We zitten zelden met z'n allen in hetzelfde schuitje. En als we er incidenteel al in zitten, dan zitten de rijken hoog en droog en mogen de armen roeien.
Toen tijdens corona mensen met een kantoorbaan veilig thuis mochten werken, werden thuiszorgers, pakketbezorgers en vuilnismannen onmisbaar genoemd. Ze moesten gewoon de straat op en liepen meer risico's. Er werd voor hen geklapt, maar toen de kantoorbaanmensen ook weer de straat op mochten, en alles weer normaal werd, verstomde niet alleen het klappen voor de onmisbaren, maar verdween ook de verontwaardiging over hun vaak lage lonen en slechte arbeidsomstandigheden als sneeuw voor de zon.
Wie opgroeit in een arm gezingaat gemiddeld zes jaar eerder dood en leeft gemiddeld vijftien jaar korter in goede gezondheid. Door armoede gaan bovendien Einsteins verloren, zo concludeerde Amerikaans onderzoek: van kinderen uit de één procent rijkste gezinnen is het tien keer zo waarschijnlijk dat zij uitvinder worden dan van kinderen onder de middeninkomens, ook als beide groepen kinderen op school even goed scoorden op wiskunde, de innovatie-indicator bij uitstek. Dat duidt erop dat de verschillen meer bepaald worden door omgeving dan door intelligentie.
Niet alleen werden sociale omstandigheden als startpunt van het denken over oplossingen van maatschappelijke problemen politiek genegeerd, ook werd het belang van het organiseren van macht in de vorm van sociale klasse geridiculiseerd. Ouderwets, niet meer van deze tijd. Je moest welhaast een stokoude communist zijn om te analyseren wat in werkelijkheid met het blote oog te zien was. Waar menige sociaal-democraat het touw losliet en verliefd naar de andere kant van de touwtrekwedstrijd keek, trokken de vertegenwoordigers van kapitaal en grootbedrijf des te harder aan hun kant van het touw.
Verhalen over armoede gaan altijd over de armen, zelden over de rijken. Begrijp me niet verkeerd, er is weinig mis met het verrijken van mensen met ervaringen en analyses die ze zelf niet kennen. Als de omstandigheden immers de mens maken, dan geldt dat ook voor de rijke mens. Kun je iemand kwalijk nemen dat hij niet kent wat hij niet kent? Wie het filosofische uitgangspunt hanteert dat verreweg de meeste mensen in staat zijn tot een gezonde portie empathie en gezond verstand, gunt die rijke mens een kijkje in de keuken van de minder welvarende mens.
En toch moet het gesprek over armoede dieper en verder gaan dan een gesprek over de armen. We kunnen het niet over armoede hebben zonder het over rijkdom te hebben. Ze zijn direct met elkaar verbonden. Ideologisch, politiek en economisch. Zeggen dat je niets tegen rijkdom hebt, maar wel tegen armoede, klinkt sympathiek, maar komt in werkelijkheid neer op een geruststelling van de rijken. We zullen u niet lastigvallen met onze problemen, het zijn immers onze problemen en niet de uwe, luidt de impliciete boodschap. Een boodschap die perfect past binnen de 'eigen schuld, dikke bult'-redenering van de afgelopen decennia.
De werkelijkheid is dat groepen mensen met gedeelde economische, politieke en maatschappelijke belangen, laten we ze stiekempjes sociale klassen noemen, een strijd voeren met andere groepen mensen met andere economische, politieke en maatschappelijke belangen. De ene groep is veel groter, het andere groepje is veel machtiger. Die confrontatie legt bloot hoe blind of bevooroordeeld we zijn geworden.
Zo worden armoedevraagstukken altijd als 'complex', 'technisch' en 'héél ingewikkeld' gepresenteerd. Het is wat je hoort in de discussie over het toeslagenschandaal. 'Gaat nog járen duren' en 'vraagt héél veel van de uitvoerende diensten'. Je hoort zulke uitleg nooit bij voorstellen om multinationals te pamperen. Hoewel hun wensen vaak veel complexer en technischer waren, bleken belasting-rulingsgeen enkel probleem, was het betalen van geen enkele winstbelasting jarenlang een realiteit en was de poging tot het afschaffen van de dividendbelasting zelfsChefsache. Een sloot gemeenschapsgeld was volgens onze 'pragmatische' en 'voor visie ga je maar naar de oogarts'-premier een prima oplossing voor de ene groep, maar 'technisch' en 'complex' voor de andere. Kleur bekennen, heet dat.
'We moeten de werkloosheidzien stijgen. De werkloosheid moet met veertig, vijftig procent toenemen. We moeten de pijn in de economie zien. We moeten mensen eraan herinneren dat ze voor de werkgever werken, niet andersom.' Aldus multimiljardair Tim Gurner. De Nederlandse babbelende klasse herkent nog geen klassenstrijd al bijt die in haar neus. Op 2 maart 2023 bespreekt actualiteitenprogrammaNieuwsuurde torenhoge inflatie. 'Wat betekent dat voor de prijzen, lonen en rente? Thema's die je niet zonder Mathijs Bouman kunt bespreken', zo introduceert presentator Jeroen Wollaars de tv-econoom. Waar de discussie over graaiflatie in het buitenland al intensief gevoerd wordt, komt 's lands beste actualiteitenprogramma niet verder dan 'de pijn eerlijk verdelen', 'een spijsverteringsproces' en een 'natuurlijk proces waarbij iedereen z'n verlies moet nemen'. De Europese Centrale Bank en het imf, toch niet bepaald bastions van progressieve opvattingen, waarschuwden: 'Bedrijven verdienen aan inflatie' en 'bedrijfswinsten zijn de grootste aanjager van inflatie in Europa'.
Groot-bedrijvenlobby VNO-NCW bleef echter stug ontkennen. 'Je moet het feit dat er toevallig een keer door sommige bedrijven een hogere winst is gemaakt, niet misbruiken als argument voor maatregelen die niet goed zijn voor Nederland', zei voorvrouw Ingrid Thijssen met droge ogen.
Toevallig. Een keer. Door sommige bedrijven. 327 miljard winst. Per jaar.
Terwijl honderdduizenden mensen het risico lopen in de armoede terecht te komen, komen er net zoveel miljonairs bij. Je hoeft niet in complotten te denken om daarin een verband te zien tussen groeiende armoede en groeiende rijkdom. De ander overtuigen dat er geen klassenstrijd is, terwijl je 'm zelf volop voert. Die liberale goocheltruc is een moderne variant van het aloude monsterverbond tussen kerk en kapitaal. 'Hou jij ze dom, dan hou ik ze arm.'
De kapitalist heeft de pastoor niet meer nodig om de arbeider koest te houden. Zolang journalisten, politici en andere vertegenwoordigers van de maatschappelijke voorhoede in een ideologische winterslaap zijn gesust, kan het graaien doorgaan. De één graait naar nog meer winst, de ander naar statiegeldflesjes.