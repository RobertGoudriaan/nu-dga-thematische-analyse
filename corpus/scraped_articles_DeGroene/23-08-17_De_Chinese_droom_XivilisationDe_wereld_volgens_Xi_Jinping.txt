De Chinese droom: Xivilisation? De wereld volgens Xi Jinping

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
17 augustus 2023
China is bezig met een offensief om de wereldhegemonie te veroveren. Welk masterplan zit daarachter? Over welke fronten loopt dit offensief? Hoe ziet de architectuur van China's geplande wereldorde eruit?
De Tweede Koude Oorlog woedt volop.Vrijwel elke dag brengt nieuwe aanvaringen tussen de twee rivalen die elkaar de wereldhegemonie betwisten. Bijna overal in de wereld botsen de belangen van China en de Verenigde Staten, van de Pacifische Eilanden tot Latijns-Amerika, van Afrika tot het Noordpoolgebied. En ze botsen op steeds meer terreinen, van economie tot wetenschap, van technologie tot mensenrechten. Ieder moment kunnen de conflicthaarden onbeheersbaar oplaaien. En aan haarden geen gebrek: Taiwan, de Zuid-Chinese Zee, het grensgebied tussen China en India, de Japanse eilandjes in de Oost-Chinese Zee, NoordKorea, Iran - nog afgezien van de conflicten waarin China kan belanden door toedoen van zijn junior partner in de strijd tegen de Amerikaanse hegemonie: Rusland.
Maar deze spiraal van confrontaties tussen structureel tegenstrijdige systemen is maar een deel van het verhaal over de grote mondiale machtsverschuivingen. Het andere deel is onderbelicht, hoewel de toekomst van de wereld in het geding is: dat gaat over de opbouw van het wereldsysteem waarmee China de huidige instituties wil vervangen. China's partijleiderpresident Xi Jinping is ervan overtuigd dat de Amerikaanse wereldorde onverbiddelijk zal instorten. En dat er daarna maar één andere orde kan heersen: de Chinese. Waardoor China eindelijk weer zijn natuurlijke positie als centrum van de wereld zal innemen en Xi's ultieme doel in zicht komt: de machtsvereeuwiging van de Communistische Partij.
China wereldleider? Xi spreekt zichzelf op dat punt nogal tegen. Meermalen heeft hij verzekerd dat China er niet op uit is de Verenigde Staten als wereldleider te verdringen. Washington zou zelfs als leider van de regio Oost-Azië niets van Beijing te vrezen hebben, als het zich maar niet met China bemoeit. Tegelijk zegt Xi dat de Amerikanen een stapje terug moeten doen. De wereld waarin alleen de Verenigde Staten de dienst uitmaken bestaat immers niet meer. Een multipolaire wereld komt er steeds meer voor in de plaats. Volgens Xi is de aarde groot genoeg voor China en Amerika samen. Amerika, zegt hij, zou zijn Koude-Oorlogsmentaliteit en zijnzero-sum-benadering moeten inruilen voor het Chinese win-win-beginsel. En dan zouden de twee elkaar halfweg kunnen ontmoeten.
Het ene halfrond voor Amerika, het andere voor China? Nee, Xi wil meer. Met hun 'hegemonisme en machtspolitiek' zijn de VS erop uit China in te dammen, beweert Xi. Daarin heeft hij gelijk: de hele Amerikaanse politiek is erop gericht China klein te krijgen voordat het te groot wordt. Hoe vaak heeft Xi niet verzekerd dat China zich door niets en niemand láát indammen? Wat kan zijn steun aan Vladimir Poetin anders betekenen dan dat de verzwakking van het Westen voor hem de hoogste prioriteit heeft? Wat te denken van zijn orakelspreuk 'Het Westen gaat ten onder, het Oosten komt op'? En van China's permanente oorlogsretoriek, dreigementen, provocaties en represailles? Xi spreekt met gespleten tong. Het gaat hem niet alleen om het creëren van een invloedssfeer, het gaat hem om het veroveren van het mondiale leiderschap. Na de relatief korte westerse hegemonie moet de wereld terugkeren naar haar natuurlijke Chinese orde.
Het agressieve Chinese optreden tegenover de VS en hun bondgenoten spreekt even duidelijke taal als de vijandige houding van de Amerikaanse regering tegenover China. Zeker, de Amerikaanse minister van Financiën Janet Yellen praatte Xi na toen ze begin juli op bezoek was in Beijing: 'De wereld is groot genoeg voor onze beide landen om te floreren.' Maar Amerikaanse woorden kunnen even hol zijn als Chinese. Met agressieve, riskante en vaak ondoordachte maatregelen en uitspraken - president Joe Biden noemde Xi een dictator vlak na een moeilijk bezoek van zijn minister van Buitenlandse Zaken Antony Blinken aan China - denkt Washington te voorkomen dat de wereld naar het pijpen van Beijing gaat dansen.
De dynamiek die in beweging is gezetis allesbehalve nieuw. De Griekse historicus Thucydides vroeg zich in zijn boek over de Peloponnesische Oorlog al af waarom Athene en Sparta slaags waren geraakt. Dat kwam, schreef hij, 'door de opkomst van Athene en de angst die dat Sparta inboezemde'. De 'Valstrik van Thucydides' is ook nu weer uitgezet. Maar waarom zou China eigenlijk een nieuwe wereldorde willen? Het heeft van het bestaande systeem toch onwaarschijnlijk veel geprofiteerd? Waarom zou Xi de kip met de gouden eieren willen slachten?
Juist aan het bestaande systeem heeft China zijn terugkeer op het wereldtoneel te danken. Denk daarbij vooral aan de Chinese toetreding tot de Wereldhandelsorganisatie (WTO) in 2001. Daardoor werd de Volksrepubliek de fabriek van de wereld en raakte de planeet overstroomd met goedkope Chinese producten. In recordtijd werkte China zich op tot de op één na grootste economie. In de VS hoor je vaak beweren dat Xi de Amerikanen zielsdankbaar zou moeten zijn, speciaal de Amerikaan die als geen ander de toelating van China tot de WTO heeft gepromoot. Die man is Bill Clinton.
Het sterkste argument van de toenmalige Amerikaanse president was dat China niet alleen westerse producten maar ook westerse ideeën zou gaan importeren. Hij wist het zeker: handeldrijven met China zou leiden tot democratisering en een groter respect voor de mensenrechten. Het was de tijd dat het westerse China-beleid werd gedicteerd door een even naïef als diepgeworteld superioriteitsgevoel. Het was de tijd dat de Amerikanen verwachtten dat China een'responsible stakeholder'zou worden in de door Washington geleide wereldorde. Het was de tijd dat we dachten dat China wilde worden als wij.
Enthousiast omhelsde China vrijhandel en globalisering. Allicht, want het mogen dan westerse uitvindingen zijn geweest, ze zijn een zegening gebleken voor de Chinese economie, en zonder een sterke economie kan China zijn wereldpolitieke pretenties wel vergeten. En nog altijd prijst China de zegeningen van de globalisering. Sinds Donald Trump daarin een gevaar voor de Amerikaanse machtspositie ontdekte, heeft communistisch China de kapitalistische VS vervangen als vaandeldrager van de liberale economie. Marx zou zich omdraaien in zijn marmeren graf.
In de praktijk kent China's economisch liberalisme enge grenzen. Chinese bedrijven worden door de staat huizenhoog beschermd, buitenlandse concurrenten moeten huizenhoge barrières overwinnen. Veel eerder dan het Westen is China begonnen te ontkoppelen en te de-risken. Net als de Amerikaanse streeft ook de Chinese economie naar meer zelfvoorziening, vooral op technologisch gebied. Buitenlandse bedrijven worden bij bosjes weggewerkt. Daarvoor wordt nu ook een nieuwe, opzettelijk vage antispionagewet ingezet.
Veel bedrijven laten het niet zo ver komen en vertrekken uit eigen beweging, of ze investeren niet meer in China. De Chinese export is gekelderd, maar volgens veel economen is een volledige ontkoppeling onmogelijk. Ze zou alleen maar passen in een oorlogsscenario. China blijft voorstander van economische openheid - mits daarmee de eigen belangen worden gediend. Buitenlandse bedrijven en producten die China nodig heeft zijn dan ook nog altijd welkom, sancties en techoorlog ten spijt.
Als het eigenbelang het toestaat, blijft China de vrijhandel toegedaan. Het heeft vrijhandelsverdragen met 24 landen, waaronder de tien van de Zuid-Aziatische unie asean, en binnenkort komen er acht bij. China is ook de belangrijkste lidstaat van het recent opgerichte Regional Comprehensive Economic Partnership, verreweg de grootste vrijhandelsorganisatie van de wereld. De andere leden zijn de aseanlanden, Japan, Zuid-Korea, Australië and NieuwZeeland. China heeft zich zelfs gemeld voor een vrijhandelsclub van twaalf landen aan weerszijden van de Pacific, die door president Obama was bedoeld om uitgerekend de opkomst van China te dwarsbomen. Op dag één van zijn presidentschap trok Donald Trump de VS uit dit Trans-Pacific Partnership terug. Onder de naam Comprehensive and Progressive Trans-Pacific Partnership werd het toch doorgezet. Zonder Amerika, maar in de toekomst misschien mét China.
De grootste organisatie binnen de huidige wereldorde zijn de Verenigde Naties. Een van de oprichters in 1945 was de Republiek China, die toen onder leiding stond van Mao's vijand Chiang Kai-Shek. Toen de Volksrepubliek in 1971 de VN-zetel van de - inmiddels tot Taiwan gereduceerde - Republiek China overnam, werd ze ook een van de vijf permanente leden van de Veiligheidsraad. Beijing is de op één na grootste financier van de VN en van de VN-vredesoperaties. China levert ruim tweeduizend blauwhelmen en staat in de rangorde van blauwhelmenleveranciers op de tiende plaats, maar het Chinese contingent is ruim twee keer zo groot als het aantal vredessoldaten van de vier andere permanente Veiligheidsraadsleden samen.
Naar wat doet Chinanog in de VN? Is dat niet het lichaam dat ooit in Beijing is ontmaskerd als een soort westerse mantelorganisatie, bedoeld om de westerse wereldorde te verdedigen en te versterken? Inderdaad. Maar tegenwoordig ziet China de VN als een model van het multilateralisme. Beijing kan de VN nu goed gebruiken. Neem de Chinese deelname aan vredesmissies. Die inzet moet goodwill wekken en de wereld laten zien dat China internationaal zijn verantwoordelijkheid neemt. De missies bieden Chinese militairen ook de kans om zich in het buitenland te trainen, inlichtingen te vergaren over andere contingenten en de invloed van China te vergroten in de - voornamelijk Afrikaanse - landen waarin ze worden ingezet. En het belangrijkste: deelname aan VN-vredesoperaties maakt beïnvloeding mogelijk van het beleid dat voor de missies wordt uitgestippeld.
China wil dat in de VN-operaties minder nadruk valt op de mensenrechten. Het ijvert daarom voor de benoeming van Chinese kandidaten op leidinggevende posten. Dit geldt niet alleen de vredesmissies, maar de hele VN. In een groeiend aantal VN-organisaties en -agentschappen hebben Chinezen hoge functies. Het grootste VN-lichaam, de voedsel- en landbouworganisatie fao, heeft een Chinese directeur-generaal, Qu Dongyu. In juni is hij herkozen, met de steun van alle landen die door China zijn gepamperd of iets van China willen. Het beleid van Qu in de fao wordt voor een groot deel gedicteerd door Beijing.
China probeert van binnenuit de bestaande instituties om te buigen. Het duidelijkst is dat te zien in de Mensenrechtenraad van de VN. Dit orgaan van 47 VN-lidstaten houdt zich hoe langer hoe minder bezig met mensenrechten en hoe langer hoe meer met de vraag wat er met mensenrechten wordt bedoeld. China verstaat er iets heel anders onder dan het Westen. Mensenrechten met Chinese kenmerken zijn door de staat toegekende economische en sociale rechten. Elementaire vrijheden vallen daar niet onder. China heeft veel vrienden in de Mensenrechtenraad. Naast notoire schenders als Eritrea, Somalië, Soedan en Pakistan zijn dat ook 35 lidstaten die bij Beijing diep in het rood staan. Dankzij hun steun heeft China vorig jaar een debat over de terreur tegen de Oeigoeren in de provincie Xinjiang in de kiem weten te smoren.
Het Chinese hegemonie-offensiefbeperkt zich niet tot een geduldige verovering van de bestaande internationale instituties. Het speelt zich ook op andere fronten af. China is bezig een eigen parallelle wereldorde op te tuigen en nieuwe wereldwijde initiatieven te ontplooien. Op het eerste gezicht gaat het om de opbouw van een serie losstaande structuren, als je beter kijkt zie je een logische architectuur, waarin alle belangrijke elementen aanwezig zijn: economie, financiën, defensie, veiligheid, cultuur. Dit alles onder de motto's 'vreedzame co-existentie en win-win-samenwerking'. Het grote doel is, zoals een eindeloos herhaalde officiële slogan het uitdrukt, de opbouw van een 'gemeenschap met een gezamenlijke toekomst voor de mensheid'. Een gemeenschap met als onbetwiste leider de verre opvolger van de keizerlijke Hemelzoon in Beijing.
De Shanghai Cooperation Organisation is in het Westen nog altijd een wat obscure club. Ten onrechte, want deze in 2001 door China en Rusland opgerichte sco kan uitgroeien tot een anti-westers en anti-democratisch bolwerk van formaat. Bij de oorspronkelijke lidstaten China, Rusland en de Centraal-Aziatische landen Kazachstan, Kirgizië, Tadzjikistan and Oezbekistan hebben zich India, Pakistan en in juni ook Iran gevoegd. Volgend jaar komt ook Belarus erbij, dat nu nog de status heeft van waarnemer, net als Mongolië en Afghanistan hebben. Daarnaast zijn er dertien 'dialoogpartners', die aanschuiven als er specifieke onderwerpen op de agenda staan.
De huidige sco-landen herbergen samen veertig procent van de mensheid. Dat is echter geen garantie voor grote slagkracht. Daarvoor is er te veel interne tweedracht. Denk aan de vijandschap tussen India en Pakistan, de Chinees-Indiase grensconflicten en de verschuivingen in Centraal-Azië, waar de voormalige sovjet-satellieten zich na de Russische invasie in Oekraïne afkeren van Moskou en steeds meer aanschurken tegen China. Poetin is daar niet blij mee, maar de Russische leider is wel de laatste om tegen zijn 'vriend' en beschermheer Xi een vuist te maken.
Xi en Poetin willen van de Shanghai Cooperation Organisation een machtsmechanisme tegen het Westen maken. De lidstaten zouden strategisch, economisch en financieel hecht moeten gaan samenwerken. Ze zouden in de internationale handel hun eigen munt moeten gebruiken om niet meer afhankelijk te zijn van de dollar. China loopt wat dat betreft voorop: steeds meer landen regelen hun zaken met China in de yuan, hoewel die munt niet eens vrij inwisselbaar is. De sco-landen werken ook samen op het gebied van veiligheid. Geregeld houden ze gezamenlijke militaire oefeningen. Sommigen zien in de organisatie al een toekomstige Navo van het Oosten. Dat zit er voorlopig niet in. Maar als alternatief voor de gevestigde liberale wereldorde kan de sco nog voor verrassingen zorgen. Ze dient nu al om China's dictatoriale ideeën over veiligheid, mensenrechten en politieke rechten te propageren. En voor Poetin dient de sco om het Westen te laten zien dat Rusland niet geïsoleerd is.
BRICS, een samenwerkingsverband van Brazilië, Rusland, India en China, waar later Zuid-Afrika bij kwam, stamt uit de tijd van de grondstoffenhausse in het eerste decennium van deze eeuw, toen de opkomende economieen onstuitbaar leken op te rukken. Maar de hausse ging voorbij en corona kwam, en daar kwamen nog aanvaringen tussen verschillende lidstaten bovenop. Wat bleef was de New Development Bank, een bank van de BRICS-landen met dezelfde rol als het Internationaal Monetair Fonds, maar dan alleen voor de ontwikkelingslanden. Evenzo heeft de Asian Infrastructure Investment Bank, een Chinees initiatief, dezelfde rol als de Wereldbank, maar dan alleen voor Azië.
Vorig jaar is de BRICS uit haar slaap ontwaakt nadat Xi Jinping er een instrument in had ontdekt om zich op te werpen als leider van het Mondiale Zuiden. Corona en de Oekraïnecrisis, zei Xi, hebben de wereldeconomie ontwricht, en de armste landen betalen daarvoor de zwaarste tol. De BRICS moet volgens de Chinese leider die nood lenigen en de onderontwikkelde wereld ontwikkelen, buiten 'bepaalde landen' om die slechts 'unilaterale overheersing nastreven ten koste van andermans rechten en belangen'. BRICS zou de G7 van het Mondiale Zuiden moeten worden, aantrekkelijk voor alle ontwikkelingslanden die slechte ervaringen hebben met de VS en die het Westen niet steunen in de Oekraïne-oorlog.
Xi's belangrijkste BRICS-bondgenootis de Braziliaanse president Luiz Inácio Lula da Silva, leider van het land met de grootste economie van Latijns-Amerika. Een politieke vriendin van Lula, oud-president Dilma Rousseff, is de nieuwe president van de New Development Bank. De BRICS denkt aan de instelling van een eigen munt - de digitale bric, of gewoon de Chinese yuan - die de lidstaten moet indekken tegen internationale sancties, zoals die van de westerse landen tegen Rusland. Dertig andere landen die kritisch of vijandig staan tegenover het Westen, waaronder Iran, Saoedi-Arabië, Turkije, Indonesië, Algerije en Argentinië, staan al te trappelen om lid te worden van de BRICS-nieuwe stijl. Daarover wordt later deze maand gepraat op een top in Johannesburg. De leiding van deze zich uitdijende club blijft uiteraard in handen van verreweg het sterkste land.
De arme landen zijn de focus van Xi's wereldoffensief. De relatie tussen China en het Mondiale Zuiden wordt geframed als 'Zuid-Zuid-samenwerking' tussen ontwikkelingslanden, zonder de inmenging van arrogante Amerikanen of veeleisende Europeanen. China, de op één na grootste economie van de wereld, ziet zichzelf als het grootste ontwikkelingsland van de wereld en als de natuurlijke leider van het Mondiale Zuiden. Veel arme landen kloppen graag bij de Volksrepubliek aan, en de Volksrepubliek doet graag open. De Chinese propaganda houdt hun voor dat zij in het kader van de Zuid-Zuid-samenwerking veel kunnen leren van China's ervaring en wijsheid. Dat laatste slaat op de politieke filosofie die het Chinese optreden op alle gebieden inspireert: het Denken van Xi Jinping over het Socialisme met Chinese Kenmerken voor het Nieuwe Tijdperk.
Nog niet zo lang geleden beweerden de Chinese leiders dat ze er niet over peinsden hun ontwikkelingsmodel te exporteren, want het gevleugelde woord van Deng Xiaoping 'Verberg je kracht en beid je tijd' was toen nog gevleugeld. Tegenwoordig is het Chinese model een exportartikel geworden. Alle kenmerken zijnmade in China:autoritaire regeringsvorm, geleide economie, geen respect voor individuele mensenrechten, scherpe censuur, totale controle. De Partij wil zelfs het Chinese religieuze model exporteren. In China zijn de vijf toegestane godsdiensten 'verchineesd', dat wil zeggen omgevormd tot Partij-dependances. De religie is nauwelijks meer dan een vernisje, want ook de godsdienst is in de eerste plaats een eredienst aan Xi Jinping en de Partij. De officiële protestantse kerk van China gaat dit model in het buitenland propageren. Een sleutelfiguur in dit project is een Xi-gezinde dominee die in China kerkleider is en in Genève bestuurslid van de Wereldraad van Kerken.
De meest spectaculaire Zuid-Zuid-samenwerking speelt zich af in het lievelingsproject van Xi Jinping: het tien jaar oude Belt and Road Initiative, ook bekend als de Nieuwe Zijderoute. Dit 'project van de eeuw' - woorden van Xi - is een gigantisch geheel van infrastructurele werken, dat van het naoorlogse Marshallplan een dwerg maakt. Het omvat nu veertienduizend projecten in 165 landen, vooral in Azië en Afrika. Ze worden gefinancierd door China en vaak door Chinezen uitgevoerd. Ze moeten niet alleen de economische maar ook de geopolitieke macht van China wereldwijd versterken. Amerika, Europa en Japan hebben gereageerd met eigen ontwikkelingsprogramma's, maar vergeleken met de Nieuwe Zijderoute stellen die niet zo veel voor. Veel landen van het Mondiale Zuiden moeten niets hebben van de als paternalistisch en hypocriet ervaren voorwaarden die aan westerse projecten zijn verbonden. China daarentegen praat niet over democratie, mensenrechten of corruptiebestrijding. Het Westen geeft een arm land dat om hulp vraagt eerst een preek. China geeft ze een vliegveld.
Dit alles wil niet zeggen dat de Nieuwe Zijderoute over rozen gaat. China heeft aan zo'n 150 ontwikkelingslanden in totaal bijna een biljoen dollar geleend, en veel landen kunnen hun schuld niet betalen. Acht dreigen erin te stikken of vast komen te zitten in een 'schuldenvalstrik', die van hen Chinese vazalstaten zou maken. Ze hopen dat ze van China een even coulante behandeling zullen krijgen als onlangs Zambia. Behalve over schuld zijn er ook veel klachten over de uitvoering van de Zijderoute-projecten: gebrek aan transparantie, ernstige corruptie, massale overtreding van de milieunormen, systematische schending van de arbeidsrechten. Sommige grandioze bouwprojecten zijn stil komen te liggen, andere zijn door zware constructiefouten onbruikbaar gebleken, weer andere worden aangevallen door lokale bevrijdingsbewegingen. China is nu bezig de Nieuwe Zijderoute enigszins af te schalen, ook vanwege de zich opstapelende financiële en economische problemen in eigen land. Het accent is verschoven van kolossale prestigebouwwerken naar kleinere en goedkopere projecten in de hightech-sector.
In de nieuwe Chinese wereldorde zullen vrede en wederzijds respect soeverein heersen, zo verzekert ons Xi Jinping, zelf niet bekend als een verdediger van deze waarden in eigen land. Maar internationaal geeft China het goede voorbeeld met het ene vredesinitiatief na het andere. De aartsvijanden Iran en Saoedi-Arabië zijn door Chinese bemiddeling tot elkaar gekomen. China heeft een vredesplan voor Oekraïne gepresenteerd en heeft buiten Rusland om deelgenomen aan de vredesconferentie over Oekraïne in Jeddah, eerder deze maand. Xi heeft een voorstel voor een oplossing van het Israëlisch-Palestijnse conflict nieuw leven ingeblazen, hij heeft de strijdende partijen in Soedan opgeroepen hun oorlog te beëindigen en het 'koloniaal denkende' Groot-Brittannië gemaand de soevereiniteit over de Falkland Eilanden over te dragen aan Argentinië. Misschien gaat China bemiddelen in de oorlog in Jemen. En er zijn zelfs suggesties dat China Israël gaat helpen om de betrekkingen met Saoedi-Arabië te normaliseren en dat het gaat bemiddelen tussen Noord- en Zuid-Korea.
Waar komt al dit vredeswerk vandaan? Uit een confucianistisch verlangen naar harmonie? Of eerder uit eigenbelang? Door Iran en Saoedi-Arabië tot elkaar te brengen heeft China ook zichzelf een grote dienst bewezen. De stevige relaties die het al met beide landen had zijn nog inniger geworden. China is sindsdien een nog veel belangrijker speler in het Midden-Oosten geworden, ten koste van de Verenigde Staten.
Het Chinese vredesplan voor Oekraïne vermijdt de heikele punten. Dankzij de vertegenwoordiger van China op de conferentie van Jeddah is, althans volgens het Chinese ministerie van Buitenlandse Zaken, de 'internationale consensus' over Oekraïne 'geconsolideerd'. Israël en de Palestijnen zijn, met of zonder hulp van China, verder van vrede dan ooit, de Falklanders willen niets te maken hebben met Argentinië, en voor vrede tussen de beide Korea's is er niet de minste ruimte.
Xi is druk bezig het Chinese gebrek aan ervaring in vredesonderhandelingen te compenseren met de ene vredesoproep na de andere. Dat doet hij niet zonder reden. Hoe groter zijn reputatie als wereldvredesapostel, des te aantrekkelijker wordt hij voor het Mondiale Zuiden als wereldleider. Of zijn prediking effect heeft, is secundair. Zeker, China's agressieve optreden en taalgebruik in zijn eigen binnen- en buitenlandse conflicten vloeken met dat vredesapostolaat. Maar dat zal de landen van het Mondiale Zuiden een zorg zijn, want China's conflicten zijn de hunne niet en China's vijanden zijn meestal evenmin hún vrienden.
De wereldorde die Xi Jinpingvoor ogen staat is ondergebracht in drie 'mondiale initiatieven': het Mondiale Ontwikkelingsinitiatief, dat hij lanceerde in 2021, het Mondiale Veiligheidsinitiatief uit 2022 en het Mondiale Beschavingsinitiatief, dat het licht zag in maart van dit jaar. Daarmee is een ideologisch systeem gecreëerd dat bij de argeloze luisteraar overkomt als te veel geschreeuw en, ondanks zijn vele wollige woorden, te weinig wol. Want ontwikkeling, veiligheid en beschaving, wie kan daar nu tegen zijn? Lees daarom goed tussen de regels om de bedoeling van die projecten te begrijpen.
Over het Mondiale Ontwikkelingsinitiatief is vorige maand in Beijing een grote internationale conferentie gehouden. Het partijpersbureau Xinhua meldde dat er uitvoerig is gesproken over 'de uitvoering van de VN-agenda 2030 voor duurzame ontwikkeling en de bevordering van de opbouw van een gemeenschap met een gezamenlijke toekomst voor de mensheid'. Die laatste formulering, rechtstreeks gegrepen uit het sloganboek van Xi Jinping, geeft aan wat de bedoeling is van het Mondiale Ontwikkelingsinitiatief: het stimuleren van economische ontwikkeling naar Chinees model - dat volgens critici in wezen weinig verschilt van neokoloniale uitbuiting. De projecten worden gefinancierd door Chinese banken. Bij voorkeur worden die investeringen gekoppeld aan veiligheidsverdragen, zoals recentelijk met Servië en de Salomons Eilanden. Het uiteindelijke doel is de Chinese economie te laten groeien en bloeien, zodat de Chinezen tevreden blijven en de Partij niet bang hoeft te zijn de macht te verliezen.
Het Mondiale Veiligheidsinitiatief is een 'nieuw veiligheidsconcept' en zet zich af tegen het oude westerse concept over veiligheid. Officieel is het bedoeld om de wereldvrede te bevorderen en de Koude-Oorlogsmentaliteit te bestrijden. Beijing zal internationale uitwisselingen tussen militaire academies en politiescholen organiseren, nog veel meer buitenlandse - vooral Afrikaanse - militaire chefs in China training geven en de export van Chinese wapens bevorderen. Dit alles moet leiden tot de vorming van een door China beheerd wereldwijd veiligheidsnet. Xi is geobsedeerd door veiligheid, die volgens hem op alle terreinen en door iedereen bedreigd kan worden, zelfs door cabaretiers en betogers met blanco A4'tjes in de hand.
Het Mondiale Beschavingsinitiatief moet 'eenheid, harmonie, wederzijds respect en wederzijds begrip tussen verschillende beschavingen' kweken en de 'gedeelde waarden van de mensheid' propageren. Nobeler kan het niet. Maar mensenrechten en democratie vallen in Chinese ogen niet onder die gedeelde waarden. Westerlingen die mensenrechten en democratie tot universele waarden hebben gebombardeerd, zijn de nieuwe kolonialisten en imperialisten, zo beweren de propagandisten van het Mondiale Beschavingsinitiatief, dat in China is afgekort tot een woord van hulde aan de Grote Leider: Xivilisation.
'Veranderingen zoals we die in honderd jaar niet hebben gezien' is een door Xi gemunte slagzin over China's opmars naar de wereldmacht. Amerika en zijn bondgenoten willen voorkomen dat die door Xi gedroomde 'Chinese Droom' uitkomt. Discussie over dit conflict leidt tot niets. Het huidige Amerika en het huidige China kunnen onmogelijk tot een vergelijk komen, want hun eisen sluiten elkaar uit. Amerika eist dat China in zijn schulp kruipt, zodat de Amerikaanse wereldhegemonie kan blijven voortbestaan. En China eist dat Amerika zijn fouten inziet en de correcte koers gaat varen. De Chinese koers.