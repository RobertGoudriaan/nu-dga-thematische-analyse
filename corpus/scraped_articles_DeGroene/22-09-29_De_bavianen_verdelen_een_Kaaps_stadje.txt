De bavianen verdelen een Kaaps stadje

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
29 september 2022
Kaapstad- Engeland heeft zijn vossen, Amerika zijn beren, Zuid-Afrika zijn bavianen: wild dat steeds dieper in de bewoonde wereld penetreert. Het Kaapse kustplaatsje Simon's Town heeft drie troepen, in totaal zo'n 150 bavianen. Leden van de 'watervaltroep' kun je regelmatig door de hoofdstraat zien lopen, het mannetje voorop, gevolgd door zijn harem en kinderen. Ze stappen winkels en restaurants binnen en rennen naar buiten met zakken chips en pizzadeeg. Ze plunderen vuilnisbakken en in de woonwijken roven ze moestuinen leeg. Ze hangen aan dakgoten en schotelantennes. Sommige bewoners gebruiken luchtdrukpistolen om de indringers te verjagen. Anderen nemen juist vertederende foto's en zetten die op de diverse platforms, voorzien van verzuchtingen over wat een voorrecht het is om de omgeving met deze dieren te delen. Je hebt vooren tegenstanders:huggersenhaters.
In de loop der jaren raakten de gemoederen onder huggers en haters zo verhit dat een oplossing voor het bavianenprobleem niet meer te vinden leek. Er waren scheldpartijen en bedreigingen. Daarom besloten drie bewoners met een achtergrond in conï¬‚ictbemiddeling om bruggen te slaan voordat er dode bavianen op straat zouden liggen. Ze organiseerden een serie bijeenkomsten voor alle inwoners. Het idee was bovenal dat we met elkaar kennis moesten maken en leren om naar de ander te luisteren. In kleine groepjes moest over bepaalde kwesties worden gesproken. Het ging niet zo zeer om oplossingen als wel om begrip te kweken voor andere opvattingen. Na een aantal bijeenkomsten moesten we in groepjes vragen formuleren voor een team van deskundigen die naar Simon's Town zouden komen om hun licht over de bavianenkwestie te laten schijnen.
Kortgeleden vond die drukbezochte meeting plaats. Vijf experts luisterden aandachtig naar de vragen en poogden om genuanceerd in te gaan op kwesties als de maximale draagkracht van de bergen achter het stadje, de habitat van de bavianen. Ook euthanasie, een heet hangijzer, werd besproken. En er werd lang gedelibereerd over de voors en tegens van een elektrisch hek van acht kilometer dat aap en mens moet scheiden.
Net voordat de vergadering werd afgesloten riep een van de aanwezigen: 'De hele watervaltroep loopt op dit moment door de stad!' De huggers snelden direct naar buiten om met rode vlaggen te voorkomen dat auto's de apen zouden aanrijden.