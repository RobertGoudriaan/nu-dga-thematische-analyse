Rory Stewart in Papoea

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
21 maart 2024
'In 1998 loopt Rory Stewart door de jungle van Papoea-Nieuw-Guinea.' Zo opent Joost de Vries in De Groene van 7 maart zijn profiel van de Britse diplomaat, politicus, schrijver en postcastmaker Rory Stewart. We maken hierin kennis met een kleurrijke, onorthodoxe conservatief die zichzelf ziet als ontdekkingsreiziger en wereldverbeteraar.
Om dat kleurrijke karakter van Stewart kracht bij te zetten bespreekt De Vries drie wandelingen die Stewart maakte. 'Over zijn tocht door Afghanistan schreef hij (Stewart) de bestseller Tussenstations (2004), over Papoea-Nieuw-Guinea en Iran schreef hij in de London Review of Books . Nergens legt hij uit wat hij daar doet, waarom hij er wandelt.'
Stewart is echter geen dwaze avonturier die zomaar wat ronddoolt. Goed gedocumenteerd probeert hij tijdens zijn voettocht een gebied en zijn bewoners beter te leren kennen. In zijn reisverslagen plaatst Stewart de levens van de personen die hij ontmoet tegen de achtergrond van nationale en internationale spanningen en conflicten.
Dat er in de periode van zijn wandelingen in Iran (2000) en Afghanistan (2002) sprake is van zulke spanningen en dus van een interessante voedingsbodem voor politiek getinte reisverslagen is evident. Maar hoe zit dat eigenlijk met Papoea-Nieuw-Guinea, de zelfstandige helft van het immense eiland ten noorden van Australië? Wat was daar in 1998 aan de hand? Ik zou het niet weten.
Het doet er ook niet toe, want Stewart wandelde in dat jaar niet in Papoea-Nieuw-Guinea, maar door het Centrale Hoogland van Papoea, de meest oostelijke provincie van Indonesië. Hij beschrijft het Una-volk dat pas recent in contact is gekomen met 'de beschaving' en welke rol de protestantse zending daarin heeft gespeeld. Bovendien plaatst hij de ontwikkeling van provincie Papoea in de context van de politieke conflicten in Indonesië, waar het militaire bewind van Soeharto op zijn einde loopt en het verlangen naar vrijheid van de Papoea's steeds luider weerklinkt.
We doen in Nederland meewarig over Amerikanen die denken dat Amsterdam de hoofdstad van Denemarken is. Maar ook Groene-journalisten zouden wat nauwkeuriger kunnen zijn als ze naar exotische plaatsen in Azië/ Oceanië verwijzen.
BART VAN DER LEEUW
U kunt uw
ingezonden
brief van maximaal 400 woorden sturen naargroene@groene.nl
Jan Rothuizen