Een stabiel wankel land Hoe Jordanië probeert zich staande te houden

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
12 september 2024
Amerika pompt al jaren miljoenen in het land. Iran wil het graag in zijn kamp trekken. En ook drugssmokkelaars zijn dol op Jordanië. Staat het land op omvallen?
Onderzoekers en analistenmerken weleens gekscherend op dat Jordanië permanent wankelt. En wie artikelen van afgelopen jaren terugleest, krijgt inderdaad het idee dat de stabiele monarchie al tijden op de rand van de afgrond staat. Een revolutie, koning afgezet, chaos - misschien zelfs een oorlog: het is slechts een kwestie van tijd. Genoeg boze werklozen die de straat op gaan. Of grote aanslagen en dan een militaire coup.
Momenteel staat het koninkrijk inderdaad voor een aantal vrij hete vuren. Sinds 7 oktober kijken Jordaniërs met afschuw toe hoe de oorlog tussen Israël en Hamas en de humanitaire ramp in Gaza zich ontwikkelen. Het spant er ook om wat de gevolgen daarvan zullen zijn in Jordanië zelf. Afgelopen weekend was een schoolvoorbeeld van hoe Jordanië tegen zijn zin in meegezogen zou kunnen worden in het conflict. Zondag opende een Jordaanse schutter het vuur op Israëliërs bij de Allenbybrug, de enige directe grensovergang tussen Jordanië en de bezette Westelijke Jordaanoever. De schutter doodde drie burgers, waarna hijzelf werd gedood door Israëlische militairen. Israël sloot daarop alle grensovergangen tussen de twee landen.
Jordanië presenteert zich graag als oase in het verder turbulente Midden-Oosten en als trouwe partner van zowel de Golfstaten als het Westen. Om op goede voet te blijven met alle partijen heeft Jordanië zich vanaf het begin van de oorlog een (kleine) rol proberen aan te meten aan de onderhandelingstafel of daarbuiten. Het Jordaanse koningshuis veroordeelt de massamoord op Palestijnen door Israël sterk. Begin dit jaar opende het land zijn luchtruim voor militaire vliegtuigen uit verschillende landen om noodhulp boven Gaza te lossen. Maar dit is voor veel Jordaniërs bij lange na niet genoeg.
Afgelopen maanden demonstreerden duizenden mensen regelmatig tegen de oorlog en voor Palestina, zowel mensen van Palestijnse afkomst als 'inheemse' Jordaniërs. Naar schatting bestaat zeker de helft van de Jordaanse bevolking uit (nabestaanden van) Palestijnen die na de nakba (1947-1949) en de Zesdaagse Oorlog in 1967 (Israël versus Egypte, Syrië en Jordanië) naar Jordanië vluchtten. Anders dan in Libanon is het overgrote deel van hen tot Jordaans staatsburger genaturaliseerd. De Palestijnse zaak is voor veel Jordaniërs dus ook persoonlijk.
Behalve voor Gaza gingen studenten van verschillende Jordaanse universiteiten in april en mei ook de straat op om hun solidariteit te tonen met westerse medestudenten, want de studentenprotesten in Europa en de VS werden hier ook gezien. Ook in augustus gingen Jordaniërs de straat op, bijvoorbeeld in de buurt van de Israëlische ambassade in hoofdstad Amman. Van hun eigen regering eisten de betogers een eind aan het proces van normalisatie van de banden en de handel met Israël, een streep door het vredesakkoord van 1994 en een heroverweging van de betrekkingen met de VS (grootfinancier van het Jordaanse leger).
Tegelijkertijd baren depro-Hamas-sentimenten, die óók aanwezig zijn, de autoriteiten veel zorgen. Volgens een peiling van het Arab Center for Research and Policy Studies in Doha ziet ruim tachtig procent van de Jordaniërs de aanvallen van Hamas op 7 oktober als een 'legitieme verzetsoperatie'. Jordanië zette Hamasleiders ruim twintig jaar geleden al uit naar Doha, maar de organisatie blijft een bron van zorgen voor het koningshuis en de veiligheidsdiensten sinds duidelijk werd dat Israëls wraak voor de terreurdaden van Hamas zou uitmonden in een vernietigingsoorlog in Gaza. Hamasleider Khaled Mashal riep Jordaniërs al vaker op de straten op te gaan. Bovendien is algemeen bekend dat de Moslimbroederschap, waar Hamas zich in de jaren zeventig van afsplitste en die door het koningshuis als politieke bedreiging wordt gezien, meedoet aan de protesten of die zelfs initieert. De autoriteiten spraken de afgelopen maanden onder meer van 'infiltraties' door kwaadwillende krachten die uit zouden zijn op destabilisatie. De Jordaanse premier Bisher al-Khasawneh zei bijvoorbeeld onlangs te rekenen 'op het bewustzijn van de Jordaanse jeugd tegen degenen die proberen hen te beïnvloeden ten gunste van partijpolitieke agenda's'.
Die waarschuwingen komen niet uit de lucht vallen. Het afgelopen jaar verhinderden de Jordaanse autoriteiten al verschillende pogingen om grote aantallen wapens Jordanië in te smokkelen, waaronder mijnen en raketten. Zo probeerden door Iran gesteunde milities volgens persbureau Reuters enkele maanden geleden vanuit Syrië wapens te leveren aan een cel van de Jordaanse Moslimbroederschap. Leden van die cel - Jordaniërs van Palestijnse afkomst die in maart werden gearresteerd - zouden weer banden hebben gehad met de Izz ad-Din al-Qassam Brigades, de militaire tak van Hamas.
Het gaat niet alleen om wapens. Hamas en Hezbollah zouden al langere tijd jonge radicale leden van de Moslimbroederschap in Jordanië rekruteren ter uitbreiding van de regionale alliantie die geleid wordt door Iran, de 'As van Verzet'. Volgens de bronnen van Reuters zou de bedoeling zijn geweest om 'opponenten van de monarchie te helpen met sabotageacties' en Jordanië te 'destabiliseren'. De Moslimbroederschap ontkent dat en zegt dat de wapens bestemd waren voor de Palestijnse Westoever.
Desondanks horen veel demonstranten en andere regeringscritici in de waarschuwing van hun premier vooral een excuus voor meer repressie. De afgelopen maanden werden dan ook honderden demonstranten gearresteerd, onder wie journalisten en activisten.
Ook advocaat en mensenrechtenactivist Asem Omari is kritisch op de manier waarop de demonstraties volgens hem worden gepolitiseerd door de autoriteiten. Hij benadrukt dat er veel mensen aan de demonstraties meedoen die niet tot bepaalde politieke groeperingen horen. En ook als dat wel zo is, 'is het hele politieke spectrum aanwezig'. Hij ziet een duidelijke escalatie in de pogingen van het regime om kritische geluiden te onderdrukken. Met twee dozijn andere mensenrechtenadvocaten ondertekende Omari in april een open brief waarin de vrijlating van betogers - onder wie cliënten van hemzelf - werd geëist.
In april bestookteIran Israël met honderden raketten en drones, die door het Jordaanse luchtruim vlogen. Onder het mom van nationale veiligheid schoot de Jordaanse luchtmacht tientallen drones uit de lucht. Het leverde Jordanië lof op uit Israël en het Westen, maar kritiek uit het binnenland en van Iran. Die laatste waarschuwde zelfs dat Jordanië zijn 'volgende doelwit' zou zijn als het doorgaat Israël uit de brand te helpen.
De vraag is hoeveel ruimte de regering en koning Abdullah hier hebben. Vanwege de afhankelijkheid van energie, water en andere handel kunnen ze het vredesakkoord en de normalisatie met Israël niet zomaar opgeven. Amerika en andere westerse landen zullen dat bovendien niet laten gebeuren. Zij leunen zwaar op Jordanië en bieden het land tegelijkertijd veel militaire, humanitaire en ontwikkelingshulp. Maar hoe langer het Israëlische leger burgers in Gaza en in toenemende mate ook op de Westelijke Jordaanoever blijft doden, hoe meer het huidige beleid aan legitimiteit zal verliezen.
Daarin schuilt een belangrijk verschil met eerdere demonstratiegolven in het land, denkt José Ciro Martínez, universitair docent aan de University of York. De politicoloog werkte een jaar als bakker in Amman om de rol van broodsubsidies in de machtsdynamiek tussen regering en bevolking te bestuderen. 'Als mensen blijven demonstreren tegen bepaald beleid, is de koning normaliter vaak wel bereid een minister of zelfs de premier te ontslaan en wat beleidsveranderingen door te voeren', zegt hij. 'Maar nu heeft het regime niets waarmee het mensen tegemoet kan komen. Wat dan nog rest zijn grootschalige arrestaties.'
De protesten van afgelopen half jaar passen naadloos in het patroon van publieke protesten tegen het regeringsbeleid dat Jordanië typeert. Zo zullen demonstranten bepaalde rode lijnen niet passeren (zoals 'weg met de koning'). Sommigen beschrijven de protesten als een rituele dans, met voorspelbare reacties van de veiligheidsdiensten.
InProtesting Jordan(2022) beschrijft onderzoeker Jillian Schwedler de belangrijke rol die demonstraties speelden in de ontwikkeling van het inmiddels 103 jaar oude koninkrijk, en welke plek ze hadden in de machtsverdeling tussen regime en volk in de (post)koloniale geschiedenis van het land. Al eind negentiende en begin twintigste eeuw kwamen rivaliserende bedoeienenstammen gezamenlijk in verzet tegen de Ottomaanse autoriteiten. Ze vernielden regelmatig nieuwe infrastructuur, zoals de telegraafof spoorlijnen die de machthebbers lieten aanleggen. Projecten als de Hidjazspoorlijn, die van 1900 tot 1908 werd aangelegd tussen Damascus en Medina, waren de (semi)nomadische volkeren een doorn in het oog. De komst van de trein maakte de langzame karavanen overbodig, waardoor de bedoeïenen - die hun kamelen aan ambtenaren, koopmannen en pelgrims verhuurden - inkomsten verloren. Ze vroegen de Ottomaanse regering vaak om meer respect voor hun cultuur en manier van leven, maar de meerderheid van de revoltes werd hardhandig neergeslagen.
Nadat in 1916 het Sykes-Picotverdragwas gesloten, waarmee Transjordanië een Brits mandaatgebied werd, kwamen de bedoeïenenstammen dichter bij de macht. De Britten erkenden Sharif Hoessein, leider van de prominente stam der Hasjemieten, nakomelingen van de profeet Mohammed, als staatshoofd. In ruil voor geld en macht moest Hoessein het rijk vrij houden van revoltes en andere problemen en de goede vrede bewaren met Syrië en Palestina, het andere Britse protectoraat.
Hoessein vroeg andere stammen zijn leiderschap te accepteren: beter een landgenoot aan het roer dan een Europese koloniale macht. Maar ook in de jaren twintig en dertig van de vorige eeuw waren er veel bedoeïenenrevoltes. Die leverden zoveel problemen op dat het koningshuis en de Britten zich gedwongen zagen de belangrijkste stammen af te kopen met afspraken over bijvoorbeeld landbezit en baanzekerheid.
Dit sociale contract laat nog steeds zijn sporen na in het hedendaagse Jordanië. Nakomelingen van de Transjordaanse stammen, ook wel 'Oostoever-Jordaniërs' genoemd, hebben decennialang kunnen rekenen op banen bij de overheid, het leger of andere veiligheidsdiensten.
Snel na de onafhankelijkheid in 1946 kreeg Jordanië te maken met honderdduizenden vluchtelingen uit Palestina. Hoewel het overgrote deel van hen uiteindelijk is genaturaliseerd, bleef er een duidelijke tweedeling zichtbaar. Jordanië zou altijd nauw verbonden blijven met het Israëlisch-Palestijns conflict.
Het waren bovendien de jaren waarin het Arabisch nationalisme floreerde. Veel andere staten weekten zich ook los van hun koloniale overheersers, en conflicten zoals die in Palestina resoneerden door heel de Arabische wereld. Jordanië zou vanaf dan vaak protestgolven zien tegen het 'zionistische project' en tegen de resten van de koloniale banden van hun koningshuis.
Vanaf eind jaren tachtig demonstreren Jordaniërs ook steeds vaker tegen economische hervormingen, voortvloeiend uit overeenkomsten met bijvoorbeeld het imf in ruil voor steunpakketten of schuldenprogramma's. Ook daar ziet Jillian Schwedler gelijkenissen met latere periodes van protest. Zoals die tijdens de Arabische lente (2010-2012). In 2018 riep een demonstrant: 'Weet je wie ons regeert? Het verdomde imf! Neem je geld mee en laat ons met rust!'
Naast de bijna vijfhonderd kilometerlange grens met Israël en de Westelijke Jordaanoever levert ook de noordgrens van Jordanië al jaren hoofdpijn op. Met veel moeite en westerse steun wisten de autoriteiten daar zowel de Arabische lente als de uitvloeisels van de oorlogen in Syrië en Irak redelijk buiten de deur gehouden.
Maar de regio wordt al ruim tien jaar lang geplaagd door de handel in de drug captagon, een soort amfetamine. De productie ervan vindt voornamelijk in Syrië plaats en zou niet alleen het door Iran gesteunde regime van president Bashar al-Assad en het Syrische leger miljarden dollars aan inkomsten hebben opgeleverd, maar ook milities als Hezbollah. De jonge bevolkingen in de Golfstaten zijn de voornaamste bestemming van de drugssmokkelaars. Dat betekent dat Jordanië, dat een grens van 370 kilometer met Syrië deelt, als direct doorvoerland het meest te maken heeft met alle problemen die de smokkel veroorzaakt.
Een significant deel van de legercapaciteit aan de noordgrens probeert die captagonpillen in beslag te nemen - of ze nu over land binnenkomen of, zoals ook geregeld gebeurt, met drones. Ook komt het steeds vaker voor dat het leger in gevecht raakt met smokkelaars, en zelfs in het offensief gaat door productiecentra of magazijnen vlak over de grens in Syrië te beschieten.
Toen Assad vorig jaar weer werd toegelaten tot de Arabische Liga, was de hoop dat hij in ruil daarvoor de drugshandel zou indammen. Maar zoals veel sceptici al vreesden, is het daar een jaar later niet van gekomen. Het is zo mogelijk alleen maar erger geworden. Assad had met de toetreding gekregen wat hij wilde, terwijl de rest van de landen hun hand al hadden overspeeld en zonder andere drukmiddelen bleven zitten.
Behalve een manier om pressie uit de oefenen op buurlanden is de drugshandel ook een middel voor infiltratie in de regio, zegt Amer al-Sabaileh, universitair docent, geopolitiek analist en columnist voorThe Jordan Times.De handel komt volgens Al-Sabaileh ten goede aan de netwerken die zijn gelinkt aan het Syrische regime en daarmee ook aan Iran en de hele 'As van Verzet'. 'Bij elkaar is het een heel complex netwerk van politieke exploitatie, terrorisme, handel, wapens en drugs. Het was voor 7 oktober al een van de grote uitdagingen waar we voor staan. En langzaam wordt het een mondiaal probleem.'
Terug naar dat randje van de afgrondwaar Jordanië al dan niet op staat. Behalve met repressie en zalvende maatregelen om de ontevredenen tegemoet te komen, begon koning Abdullah II enkele maanden geleden met het bezoeken van allerlei oude, invloedrijke stammen in het hele land. De visites zijn vrij zeldzaam en worden vooral gezien als symbolische pogingen om de eenheid van Jordanië te benadrukken.
Ondanks de toegenomen onrust lijkt een succesvolle revolte of staatsgreep niet waarschijnlijk. Daarvoor zijn te veel Jordaniërs, van alle afkomsten, het koningshuis te goed gezind. De Hasjemieten hebben er ook altijd voor gezorgd dat niet alleen medewerkers van de politie, het leger en andere veiligheidsdiensten er wel bij voeren met royale salarissen en pensioenen; ze beloofden bijvoorbeeld hun familieleden ook goede banen, en hun kinderen een plekje op de juiste universiteit. Dit systeem heeft het koningshuis sinds de onafhankelijkheid duidelijk nooit laten vallen.
In een land waar het gevaar van alle kanten kan komen, zijn de veiligheidsdiensten altijd alert, met hulp van de VS. Volgens de Security Assistance Monitor van de Amerikaanse denktank Center for International Policy ondersteunden de VS de Jordaanse veiligheidsdiensten sinds 2000 met gemiddeld ruim 460 miljoen dollar per jaar. Daarnaast delen de landen ook op inlichtingenniveau veel informatie over dreigingen van zowel binnen als buiten het land. 'Zo is Jordanië staatsgreep-proofgemaakt', zegt Martínez.
Jordanië 'op het randje' is dus veel tegelijk: het is een cliché, soms een overdrijving, en vaak een excuus voor repressie als onderdeel van de overlevingsstrategie van de Hasjemietische dynastie. Maar het voelt óók als de realiteit voor veel Jordaniërs, zegt Al-Sabaileh. 'Mensen zijn boos op de regering, die veel geloofwaardigheid is kwijtgeraakt. Maar toen ze met eigen ogen Iraanse raketten voorbij zagen vliegen, zijn mensen wel gaan beseffen dat er wel degelijk een risico is dat Jordanië een oorlog ingetrokken wordt. Die beelden waren schokkend, ik denk dat het voor velen echt een eye-opener was.'
Die schending van het luchtruim door Iran in april heeft het gevoel versterkt dat het land opzettelijk probeert Jordanië te verdelen en op te hitsen, zegt Al-Sabaileh. Iran had de aanval immers ook vanuit Syrië en Libanon kunnen doen. 'In plaats daarvan zijn ze op zoek naar manieren om van Jordanië een vijand te maken. Iran weet dat Gaza voorbij is en dat Hezbollah daar niets aan kan veranderen. Syrië doet niet echt mee, de Houthi-aanvallen lijken enigszins onder controle te zijn en milities in Irak ruziën over de vraag of ze voor of tegen uitbreiding van de oorlog zijn. Jordanië is dus misschien de enige plek waar Iran nog echt kan escaleren en het Westen, en daarmee Israël, dwars kan zitten.'
Asmahan Bkerat / Guardian / eyevine / ANP | Palestijnen in de Jordaanse hoofdstad Amman demonstreren voor Hamas. Juli