Een utopie die niet bestaat Hotel Humboldt als kers op de taart die Venezuela al lang niet meer is

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
21 december 2023
Casino's, dure auto's, luxe villa's en bouwkranen rond glimmende kantoortorens: welkom in Venezuela, het land van de economische afgrond. Symbool van de macht is Hotel Humboldt, in ere hersteld door autocraat Nicolás Maduro.
De cabine van de kabelbaanklikt open als op de wintersport. De metalen deur van het eindstation gaat open. Het tochtje vanuit het centrum van Caracas duurt hooguit vijftien minuten en eindigt in een andere wereld. Beton, snelwegen en uitlaatgassen van slechte benzine maken plaats voor bossen en frisse berglucht. Een golfkarretje met chauffeur staat klaar voor de laatste kilometer naar het toppunt van Venezolaanse luxe.
Aan het andere eind van een korte boulevard doemt tussen de mistflarden de gevel op van Hotel Humboldt. De binnenkomst voelt als een tijdreis naar de jaren vijftig. Het interieur ademt een sfeer van formica, pastelkleuren en petticoats. Zes meter hoge gewelven met ramen van mozaïek geven het berglicht ruim baan in de lobby en de restaurants, die voor een kapitaal zijn gerestaureerd. De vintage meubels en minimalistische kroonluchters met schotelvormige lampen zijn in stijl opgeknapt of vervangen. Alles is transparant.
'Uniek in de wereld', zegt manager Gladys Zukkin met onverholen trots. Voorbij een levensgroot portret van de Duitse ontdekkingsreiziger Alexander von Humboldt, die deze contreien in de negentiende eeuw in kaart bracht, voert haar rondleiding langs salons, dansvloeren en een bruine Bösendorfer-vleugel die van onschatbare waarde zou zijn. 'Veel Venezolanen die hier komen moeten huilen van emotie', zegt Zukkin. Vanwege de schoonheid en uit nostalgie, herinneringen aan vervlogen tijden toen ze hier kwamen met hun eerste liefde of om de huwelijksnacht door te brengen.
Hoog in de toren, op het balkon van een van de suites, wijst Zukkin op het fascinerende spel van de wolken. Plotseling optrekkende mistflarden openen verbluffende doorkijkjes naar Caracas aan de ene kant en de Caribische Zee aan de andere. Zonlicht verdwijnt of glipt juist tussen de wolken door. Wie het wolkenspektakel wil beleven en 's morgens op hoog niveau wil ontwaken in de eerste fragiele zonnestralen, betaalt driehonderd dollar voor een overnachting, het dubbele van bijna alle andere sterrenhotels in Caracas die de crisis en de uittocht van Venezolanen hebben doorstaan.
De 'oase van ontspanning en vermaak', zoals Hotel Humboldt op zijn website wordt gepresenteerd, illustreert de nieuwe luxe die sinds een paar jaar de kop opsteekt in Venezuela. In Caracas verschijnen plotseling peperdure winkels met truffelolie, Franse champagne en Italiaanse parfums. In de uitgaanswijk Las Mercedes opende een keur aan chique boutiquerestaurants de deuren. Prestigieuze glazen kantoorgebouwen staan in de steigers. Daartussenin cruisen dure sportauto's en gepantserde Hummers. Op een billboard langs de weg salueert Hugo Chávez, de stichter van de revolutie: 'Het is tijd voor loyaliteit.'
In Avanti, een van de meest exclusieve warenhuizen van Venezuela, staat tussen levensgrote plastic giraffen een Samsung Microled, volgens de verkoper 'de enige in de hele regio', voor 115.000 dollar te koop. Verderop, in de showroom van de Ferrari-dealer, staan de glimmende modellen te wachten op klanten - en dat zijn er volgens de verkoper 'genoeg, zoals in alle delen van de wereld'. In Venezuela ligt de prijs wel zestig procent hoger dan in de Verenigde Staten. Maar dat niet iedereen een Ferrari heeft, dat ligt niet aan de kosten: 'Er worden er gewoon weinig gemaakt, om het exclusief te houden.'
De luxe tekent schril af tegen de hyperinflatie, de diepe armoede, de chronische schaarste aan brandstof en een officieel minimumloon van rond de vijf dollar per maand. Al bijna een kwart van de Venezolanen ontvluchtte de misère en zocht zijn heil in de buurlanden Brazilië en Colombia en verder naar het zuiden of in de Verenigde Staten, hun familie achterlatend in de ellende. 'Een kleine minderheid van vijf procent kan zich überhaupt een restaurant veroorloven', zegt econoom Asdrúbal Oliveros. 'De helft van de bevolking heeft nog niet eens genoeg geld om in de meest elementaire behoeftes te voorzien.'
Waar komt al die nieuwe luxe dan vandaan? En wie kan het betalen? 'Natuurlijk kan niet iedereen zich deze tv veroorloven', zegt de verkoper in Avanti, 'maar er is wel degelijk een publiek voor, mensen van de regering, ondernemers.' Dan verontschuldigt hij zich: hij mag niet in details treden over klanten. 'Een klasse van nieuwe rijken, vaak met goede connecties met de regering, die voordeel weten te halen uit de situatie', noemt econoom Oliveros hen eufemistisch. 'Maar ook de oude rijken die de situatie goed kennen en weten hoe ze daarvan kunnen profiteren.'
De Bolivariaanse revolutie,in 1999 uitgeroepen door Hugo Chávez Frías, was destijds gericht tegen wat de flamboyante president 'de elite' noemde, de 'vijanden van het volk', de politici en ondernemers in Venezuela die decennialang de macht en het oliegeld onder elkaar hadden verdeeld. Het land bezit de grootste bewezen oliereserves ter wereld en is rijk aan gas en metalen als goud, ijzer, bauxiet, coltan en diamanten, maar de helft van de bevolking was straatarm en zag zelden iets terug van de enorme rijkdom.
Chávez beloofde een revolutie: het nieuwe Venezuela zou van de kanslozen zijn. Het zogenoemde 'socialisme van de 21ste eeuw' zou een einde maken aan armoede en corruptie. Aanvankelijk lukte het hem inderdaad om de levensomstandigheden in de volkswijken en het binnenland flink op te peppen. Hij riep 'missies' in het leven, staatsprogramma's voor voedselpakketten, gesubsidieerde basisproducten, medische zorg, kinderbijslag en onderwijs, alles betaald met de oliedollars die in die periode met bakken binnenstroomden. Tienduizenden Cubaanse artsen gingen de wijken in, er kwamen maaltijden op scholen, er kwam subsidie op basisproducten, kinderbijslag en pensioenen voor de ouderen.
Maar twintig jaar later zitten al die programma's in het slop. Het geld is op en de sociale ongelijkheid en armoede zijn weer sterk toegenomen. Bovendien heeft de gehate oude elite plaatsgemaakt voor een nieuwe kaste van meest geprivilegieerden. Economische en politieke chaos bleken een ideale omgeving voor corruptie, witwaspraktijken en nepotisme.
Terwijl de bevolking opnieuw lijdt onder het gebrek aan betaalbaar eten en fatsoenlijke gezondheidszorg, houden regeringsfunctionarissen, partijleiders, loyale ondernemers en anderen die dicht genoeg bij de macht zitten - in Venezuelaenchufadosgenoemd, 'zij die zijn ingeplugd' - nu op hun beurt de macht en het geld voor zichzelf. Militairen, die de doorgaande wegen en de grenzen controleren, verdienen kapitalen aan de smokkel van drugs, goud, benzine, wapens en mensen. Volgens de index van Transparency International is Venezuela ook alHjaren het op drie na corruptste land ter wereld.
Hotel Humboldt heeftin Venezuela de naam gekregen een exclusieve pleisterplaats te zijn voor deze enchufados - critici van het regime willen er niet gezien worden. Het hotel staat daarmee niet alleen fysiek op een top, op de majestueuze berg die de hoofdstad Caracas scheidt van de kust. Architectonisch wint het hotel ook symbolisch van alle andere nieuwe pracht en praal in Caracas.
En dat was ook precies de bedoeling van dictator Marcos Pérez Jiménez toen hij het project in 1956 bedacht. Het was het begin van 'Venezuela Saudita', een tijd van exorbitante economische groei waarin het oliegeld Venezuela letterlijk binnenstroomde. Pérez Jiménez vierde 'zijn' succes met een transformatie van Caracas. Modernistische betonnen fly-overs, woontorens en de belangrijkste openbare universiteit stammen uit die periode. Hotel Humboldt, dat al tijdens de bouw symbool werd voor vooruitgang, avant-garde en ontwikkeling, maar ook voor grootheidswaanzin en hoogmoed, was de kers op de taart. Een prestigeproject in al zijn facetten; een icoon van overvloed, extravagantie en absolute macht.
De bouw was een voorbeeld van onvervalst spierballenvertoon. Een project op twee kilometer hoogte in een ontoegankelijk natuurgebied was, zeker in de jaren vijftig, een haast onmogelijke opgave. De geroemde Venezolaanse architect Tomás José Sanabria zei drie jaar nodig te hebben en opperde een klein hotel dat zou opgaan in de natuur, bijna onzichtbaar vanuit Caracas. 'De protagonist van het hotel zal de natuur, de wolkendans en de wind zijn', zei hij volgens zijn dochter Loly.
Maar Pérez Jiménez' ego was te groot om jaren te zitten wachten op een onbenullig hotelletje. Hij wilde een opzichtige glazen toren met zo veel mogelijk kamers, die vanuit het dal te bewonderen zou zijn. Ook de bouw moest sneller. Tweehonderd dagen kreeg de arme Sanabria voor de realisatie. Zo kon het hotel op 2 december worden geopend, de dag dat Pérez Jiménez, dankzij frauduleuze verkiezingen, aan de macht kwam.
Manager Zukkin somt de talloze anekdotes en mythen rond haar hotel op. 'Sanabria zei: "Het zal dertien kamers hebben", waarop Pérez Jiménez antwoordde: "Dertien kamers? Nee, nee, dit moet een hotel worden met grote capaciteit, tweehonderd, driehonderd kamers!"' In een van de salons wijst ze op de leren stoel die Pérez Jiménez voor zichzelf had gereserveerd, pal voor de langzaam roterende dansvloer. 'In de discotheek had hij zijn eigen presidentiële loge.' Uit haar stem klinkt respect voor 'de president' die Venezuela de moderne tijd had ingeloodst met zijn expansiedrift en infrastructurele projecten. Het woord dictator valt niet.
De eerste jaren na de grootse opening kwam de Venezolaanse elite er feesten en dineren. Loly Sanabria, de dochter van de architect, herinnert zich de vrouwen in bont en de mannen in pak die ze als meisje door het hotel zag flaneren. 'Het waren de jaren vijftig. Ongeacht je klasse ging je goed gekleed naar het hotel. Mijn moeder en vriendinnen droegen allemaal bont, een hoed en handschoenen, een jurk, hakken en een handtas.'
Zelf heeft generaal Pérez Jiménez niet lang van zijn pronkstuk kunnen genieten. Begin 1958 vluchtte hij, met dertien miljoen dollar uit de staatskas, voor een volksopstand. Een zegen voor Venezuela, dat hiermee begon aan een lange periode van democratische regeringen - voor die tijd vrij uitzonderlijk in Latijns-Amerika - maar niet voor Humboldt. Het hotel bleef in handen van de staat, maar werd beschouwd als een product van de dictatuur. Onderhoud bleef achterwege en langzaam maar zeker raakte het in verval. Volgens Loly Sanabria werd Humboldt slachtoffer van een vorm van politieke rancune. 'Dat is typisch Venezolaans, dat als ik groen ben en rood wint, ik niets meer van groen wil weten. Inclusief alles wat door het andere kamp is gebouwd, terwijl het is betaald van ons belastinggeld.'
Het hotel wordt,net als andere projecten van de voormalige dictator, nog vaak afgeschilderd als een 'witte olifant', zegt de Venezolaanse architect Gregory Vertullo, die de renovatie leidde. 'Monumenten zonder nut en slechts politieke propaganda voor het volk.' Sommige presidenten hielden delen van het hotel open, maar de geïsoleerde plek maakte het financieel niet levensvatbaar. Begin jaren tachtig werd overnachten er onmogelijk. Later ging zelfs de lobby dicht voor publiek.
Het is te danken aan een Spaanse immigrant dat het hotel niet helemaal ten onder is gegaan. Francisco 'Paco' López was jarenlang de concierge geweest en hij bleef alleen achter in een van de personeelsverblijven, onder in de torenkelder. Jarenlang maakte hij zijn dagelijkse rondes door het spookhotel en verjoeg er de inbrekers die het hadden gemunt op het servies en andere waardevolle spullen. In de lobby is nog altijd een winkeltje vernoemd naar de legendarische kluizenaar.
Het hotel zou waarschijnlijk van ellende zijn ingestort als de toenmalige president Hugo Chávez in 2009 niet op het idee was gekomen om Humboldt in oude glorie te herstellen. Op 4 mei 2018, bijna tien jaar later, Chávez was al overleden, knipte zijn opvolger Nicolás Maduro opnieuw het lint door. De renovatie was nog lang niet klaar, maar net als Pérez Jiménez had ook Maduro haast. Zijn populariteit was nog nooit zo laag geweest en met twee maanden te gaan tot de presidentsverkiezingen had hij een succesje nodig. Venezuela beleefde in die periode de grootste economische ineenstorting in zijn geschiedenis, de economie kromp met meer dan tachtig procent. Maar voor de renovatie, die miljoenen uit de staatskas slurpte, was er altijd geld.
Maduro kwam ermee weg, protesten kregen geen kans. Maanden voor de opening had hij nog met veel geweld een volksopstand neergeslagen,
wat leidde tot 163 doden en bijna drieduizend gewonden. Met de media, het parlement en het leger onder controle was zijn macht net zo absoluut als die van Pérez Jiménez in de jaren vijftig. Opnieuw werd Hotel Humboldt een symbool van machtsvertoon. De cirkel was rond.
Toen Humboldt eind 2020eindelijk klaar was, duurde het nog tot na de coronapandemie voor de eerste gasten kwamen opdagen. Hotelketen Marriott, die aanvankelijk de concessie in de wacht had gesleept, was toen al afgehaakt wegens twijfels over de rentabiliteit. Het hotel bleef daarom in eigendom en beheer van de staat.
De top van de Ávila is een geliefde bestemming voor dagjesmensen. Tussen de kabelbaan en het hotel is het op zaterdagmiddag gezellig druk. Er staan clowns, muzikanten en kleine kiosken met snacks. Aan het einde wappert een gigantische Venezolaanse vlag die vanuit de stad te zien is. Bij de opening had Maduro 'heel Venezuela' uitgenodigd. Maar veruit de meeste wandelaars blijven op een afstand, hun consumptie beperkend tot een colaatje en een hotdog uit een van de kraampjes langs het wandelpad.
Diego Cardenas, voormalig beveiliger bij de kabelbaan, is er nooit binnen geweest. 'Door de inflatie verschrompelde mijn salaris tot vijf dollar per maand', vertelt hij terwijl achter hem de gondels naar boven glijden. Nu haalt hij als taxichauffeur klanten op voor de kabelbaan waarmee hij zelf nooit omhoog kon, maar ook dat levert amper genoeg op. 'Goede schoenen voor mijn zoon, of dat shirt van Messi dat hij zo graag zou hebben, dat kost dertig dollar, waarvan moet ik dat betalen?'
Binnen in het restaurant, in een zitje bij het raam, zit Aleida Blanco. Ze is voorzitter van een gemeenteraad op vijfhonderd kilometer naar het oosten en een onvoorwaardelijke aanhanger van Nicolás Maduro. Ze heeft haar team meegenomen voor een uitje in Caracas. Ze komen hier vaker, zegt ze, 'voor de natuur'. De prijzen in Humboldt vallen volgens haar wel mee, net als de problemen in haar land. 'De hele crisis is gebaseerd op geruchten', zegt Blanco. Het vermeende gebrek aan benzine dat Venezuela al jaren teistert is volgens haar een hoax als gevolg van hamsteren en desinformatie van de oppositie.
Haar woorden staan haaks op de analyses van economen. 'Het economische model in Venezuela heeft geleid tot enorme inflatie en een ineenstorting van de staat', zegt econoom Oliveros. Chávez centraliseerde de macht, politiseerde instituties als leger en rechtspraak en maakte stelselmatig een einde aan de democratie. De vrije markt werd vervangen door een planeconomie, onteigeningen en nationalisering van essentiële sectoren als de olie-industrie en financiële instellingen. Het resultaat was schaarste, hyperinflatie, werkloosheid en cliëntelisme waarbij het geld werd weggegeven aan potentiële kiezers.
'We hebben het vaker gezien bij socialistische utopieën in de geschiedenis, die de belofte van gelijkheid predikten, maar een gelijkheid van misère opleverden', zegt Oliveros. 'Vooral ambtenaren en gepensioneerden hebben nauwelijks nog geld.' Olie, de kurk van de economie, komt nog maar mondjesmaat uit de grond door gebrek aan investeringen, chronische nalatigheid en grootschalige fraude met olietransfers. Ook de sancties vanuit de VS en de EU dragen bij aan de voortdurende economische crisis in Venezuela. Venezuela is anno 2023 corrupter, armer en ongelijker dan ooit.
Net als voor de revolutie is de armoede het extreemst in de volkswijken in Caracas en de gebieden buiten de grote steden. Er is een voortdurend gebrek aan water, elektriciteit, gas, voedsel en medische zorg. De ellende breidde zich de afgelopen jaren uit naar de betere wijken. Daar redden bewoners zich volgens het Venezolaanse gezegde'sálvese quien pueda',ieder voor zich, door met hun spaargeld putten te slaan, watertanks te kopen en generatoren om de frequente stroomuitval op te vangen. In de volkswijken, waar de aanhang van de regering woont, springt de staat bij, al is ook in de 'missies' de klad gekomen.
'Hulp van de regeringwordt steeds moeilijker', zegt Yoel Capriles. De buurtleider woont in El Plan, een typische Venezolaanse volkswijk met rode bakstenen bouwsels, tegen en boven op elkaar gepropt tegen de steile hellingen die overbleven nadat de rijken de platte stukken hadden volgebouwd met flats en villa's. Capriles, nog altijd een fanatieke revolutionair, wijst op een helling vol karkassen van woningen - stille getuigen van de catastrofe die zijn wijk vorig jaar trof toen na hevige regenval een halve straat in het ravijn stortte waardoor tientallen families dakloos werden.
De bovenverdieping van zijn eigen piepkleine woning staat vol met emmers en tonnen water omdat de kraan het maar een paar keer per week doet. De stroom valt voortdurend uit en de medische post met Cubaanse artsen is een paar jaar geleden gesloten. Capriles kan er allemaal mee leven, maar wat hem echt stoort is de trage voortgang van het nieuwe schoolgebouw. Al acht jaar staat het in de steigers en het einde is nog lang niet in zicht. De kinderen in de wijk delen al die tijd een schooltje met de wijk verderop, waardoor het kroost in twee wijken maar de helft van de tijd les krijgt.
'Geld komt mondjesmaat binnen', zegt Capriles terwijl hij de schooldeur waarvan hij als buurtleider de sleutel heeft opendraait. Dat geld is iedere keer maar net genoeg om een weekje verder te werken, daarna is het weer maanden wachten. Het gebouw telt drie verdiepingen. Het karkas staat er. Al het andere ontbreekt nog: ramen, elektriciteit, tafels en stoelen. Op het betonnen dak kan Capriles in de verte tussen de wolken rond de top van de berg Hotel Humboldt zien staan, het prestigeobject waar wel geld voor was en waar hij nooit zal kunnen slapen.
Ondanks alles wijst niets erop dat de macht van Maduro wankelt. 'Honger en behoefte zijn een belangrijk mechanisme van overheersing', zegt Rafael Uzcátegui van Provea, een organisatie die al decennialang de situatie van de mensenrechten in kaart brengt. De meeste Venezolanen hebben geen tijd om te protesteren omdat ze de hele dag in de rij staan om aan eten en brandstof te komen. 'Er is hier geen politiek, enkel opportunisme.'
Begin dit jaar liep de corruptie zo uit de hand dat Maduro zich gedwongen zag een paar stevige maatregelen te nemen. Hij liet bijna vierhonderd luxe auto's, negentien privé-jets, 28 villa's en zeven plezierjachten in beslag nemen. Onder de noemer 'Wie valt, die valt' offerde hij zelfs politieke vrienden op om het volk te laten zien 'dat er in Venezuela geen plaats is voor corruptie'. Zakenlieden, regeringsfunctionarissen en politici werden opgepakt of gedwongen af te treden op verdenking van verduistering van publiek geld via olietransfers en cryptogeld.
De bekendste was Tareck El Aissami, meervoudig minister en nota bene de ex-vice-president die tijdens zijn mandaat toezicht hield op de renovatie van Hotel Humboldt. In de Verenigde Staten staat hij al jaren op een lijst van meest gezochte boeven op verdenking van drugshandel en witwassen, in Venezuela werd hij in maart gedwongen af te treden op verdenking van corruptie. Sindsdien lijkt hij van de aardbodem te zijn verdwenen.
'Onze Lieve Heer heeft niet genoeg vergiffenis voor alles wat hier gebeurt', zegt de chauffeur van de oude Jeep die langs een kronkelweg de berg oprijdt, richting Hotel Humboldt. Met plaats voor zeker tien passagiers zijn de Jeeps het betaalbare alternatief voor wie een glimp wil opvangen van het legendarische bouwwerk maar geen geld heeft voor de snelle kabelbaan.
Onderweg wijst de chauffeur de villa's aan die de afgelopen jaren zijn gebouwd op de hellingen van de Ávila, stuk voor stuk eigendom van prominente leden van de politieke elite, hoge militairen of hun familieleden. Glimpen van zelfverrijking, goed weggestopt voor het publieke oog. 'Daar, dat huis is van de zus van Jorge Rodríguez', zegt hij verwijzend naar de parlementsvoorzitter en een van Venezuela's zwaarste partijbonzen. Een moderne villa met veel glas en aluminium verderop is volgens hem het buitenhuis van Diosdado Cabello, na Maduro de machtigste man van de revolutie.
Op een tussenverdiepingvan Hotel Humboldt is net een casino geopend. Chávez had alle gokhallen gesloten omdat ze het vermaak van de elite zouden zijn, toonbeelden van moreel verval en 'holen van de bourgeoisie'. Maar Maduro had daar in zijn wanhopige zoektocht naar zuurstof voor de Venezolaanse economie minder problemen mee. Gokkers zijn echter nergens te bekennen. Jonge meisjes in uniform staan werkeloos achter roulettes en pokertafels. Harde salsamuziek veinst plezier in de bijna lege gokhal. In het restaurant steken lege tafels en stoelen naargeestig af tegen het vanuit de bergketens binnenstromende licht.
's Avonds komt er wat meer leven in de lobby. In de keuken rollen de koks sushi's. Een salsaband trekt wat klanten met nummers van Juan Luis Guerra, maar de meeste stoelen blijven leeg. Aan een van de tafeltjes zit Gerardo Bustamante met zijn ouders, ter ere van de verjaardag van zijn vader. 'Dit hotel laat al het slechte van Venezuela zien; een utopie die niet bestaat', zegt hij. 'Hoe kun je dit hotel cool en mooi noemen als alles een ramp is? Als alles goed ging, zat het hier vol met Venezolanen en toeristen.' Humboldt staat voor hem voor een Venezuela dat er niet meer is, exponent van corruptie en straffeloosheid.
Waar anderen uit protest tegen de extravagantie wegblijven, bestelt Gerardo nog een extra fles wijn om op zijn vader te proosten en zijn gal te spuwen over de regering. 'Deze plek in de bergen voelt alsof je in Zwitserland bent, maar zodra je weer beneden bent, zie je de ramp die dit land is geworden.'
Maduro's actie tegen de corruptie was het zoveelste doekje voor het bloeden van de zieltogende revolutie. De economie, die na de coronapandemie even leek op te leven, duikt opnieuw in een dal, ook waar het de nieuwe elite betreft. 'De groei neemt af, productie en consumptie nemen af en de inflatie is vierhonderd procent', zegt econoom Oliveros. Een aantal van de glimmende bouwprojecten in uitgaanswijk Las Mercedes is alweer stilgelegd. Het lot van de luxe winkels en boutique-restaurants is onzeker, net als dat van Hotel Humboldt waar zelfs in het weekend slechts één op de tien kamers bezet is.
Tegen middernacht vertrekken de weinige overgebleven dinergasten met de laatste kabelbaan terug naar de stad, obers en beveiligers werkeloos achterlatend. In omgekeerde richting trippelt een jong bruidspaar als vanuit het niets het bijna lege hotel binnen - de sleep van de bruidsjurk vol modder door de stromende regen - de lift in, hun huwelijksnacht tegemoet.
Dit artikel werd mede mogelijk gemaakt dankzij het NWO talentprogramma en het Fonds Bijzondere Journalistieke Projecten, fondsbjp.nl. Edwin Koopman is Latijns-Amerika-journalist. Eva van Roekel is als cultureel antropoloog verbonden aan de Vrije Universiteit Amsterdam
Pedro Rances Mattey / Anadolu Agency / Getty Images)