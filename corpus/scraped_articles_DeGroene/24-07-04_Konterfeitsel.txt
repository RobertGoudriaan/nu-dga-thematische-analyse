Konterfeitsel

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
4 juli 2024
TELEVISIE Wij & Zij
Ayoub had al vroeg problemen op zijn basisschool, waar hij de enige is met Marokkaans-Nederlandse ouders. Moeder Hayat nam klachten over zijn gedrag serieus en sprak hem erop aan. Maar steeds meer besefte ze dat de problemen grotendeels voortkwamen uit hoe de anderen met hem omgingen. Hij werd buitengesloten, niet gezien, wist nooit wat hem te wachten stond. Het kind Ayoub, onherkenbaar gefilmd, verwoordt helder wat afwijzing met hem deed en doet. We horen hem in gesprekken die hij en zijn moeder hebben met psychiater Zohra Acherrat-Stitou, hoofdpersoon in Klaartje Quirijns' documentaireWij & Zij.
Hoofdmoot van de film zijn gesprekken tussen Quirijns en Acherrat. Of, beter, vragen van Klaartje en reacties van Zohra. Vragen die voortkomen uit gÃªne omdat de oorspronkelijke 'trots op Nederland' van Klaartje (zelf liberaal, egalitair,
vrijdenkend, bevoorrecht opgevoed) plaatsmaakt voor voortschrijdend inzicht door ontwikkelingen die daar haaks op staan (en dan komt de actualiteit van een PVV-gestuurd kabinet nog niet eens aan bod). Klaartjes vragen zijn heel groot: waarom veroordelen mensen steeds vaker anderen, niet om wie ze zijn als mens, maar om de groep waar ze toevallig bij horen? Wat verbindt mensen in een gepolariseerde samenleving? Kennen wij de Ander? En mag zij, wit en geprivilegieerd zijnde, het verhaal over en van nieuwkomers wel vertellen? De reactie van Zohra is typerend: de trots van Klaartje is deels terecht - die vrijheden waren en zijn een verdienste, ook al kunnen ze soms doorslaan en is sociale controle door de groep niet louter negatief. En het is een heilloze weg elkaar te verbieden zich in de ander te verplaatsen: hoezo culturele toe-eigening?
Het maakte me nieuwsgierig dat gekozen was voor een opzet waarbij Klaartje Zohra meenam naar het Rijksmuseum om aan de hand van zeventiende-eeuwse Hollandse kunst dat gesprek te voeren. Klaartje kwam van kinds af aan in musea, Zohra was nooit eerder in die tempel. Hoewel ze onder de indruk is voelt ze ook ongemak, wortelend in het soennitisch verbod levende wezens af te beelden en het besef dat afgebeelde mensen zoveel gelaagder zijn dan hun konterfeitsel.
Zohra nam Klaartje dan weer mee naar de duo-dansvoorstellingRemla, verbluffende breakdance tot fusion gemaakt met Arabische zang en muziek van onder meer het Amsterdams Andalusisch Orkest. Beelden van schilderijen en dans zijn door hun gesprekken heen gesneden, maar in beide gevallen werkt dat maar ten dele. Het museumbezoek heeft iets obligaats, al zegt Zohra soms verrassende dingen. En oordeelt ze, genuanceerd en begripvol als ze is, toch behoorlijk hard over die regiekeuze. De dansvoorstelling ('een gevecht dat tot verzoening leidt' is mijn interpretatie) komt door veel close-ups te weinig tot zijn recht. Maar kennismaken met een wijze, humanistische moslim-psychiater is fijn. En Ayoub is een rake opmaat naar inzicht in wat het betekent nooit geaccepteerd te zullen worden. 'Minder, minder' is nu zelfs aan de macht. Ayoubs ouders overwogen daarvoor al emigratie.
Walter van der Kooi
Klaartje Quirijns,Wij & Zij,EO 2Doc, zondag 7 juli, NPO 2, 22.05 uur