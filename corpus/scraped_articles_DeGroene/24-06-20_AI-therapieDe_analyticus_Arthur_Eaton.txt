AI-therapie De analyticus Arthur Eaton

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
20 juni 2024
Psycholoog en filosoof Arthur Eaton beantwoordt levensvragen van lezers. Deze week: kan een chatbot mij genezen?
Beste W.,
Om maar meteen tespoilen: de menselijke geest geneest de menselijke geest. Als we zeggen dat tijd alle wonden heelt (een clich√©, en nog onwaar ook), dan bedoelen we eigenlijk dat de geest zichzelf geneest: door een complex en grotendeels onbewust proces van nadenken, dromen, vergeten. We hebben een groot vermogen om onszelf te herstellen; we zijn vaak taaier dan we denken. Alleen lukt het soms niet om onszelf te genezen; op zo'n moment hebben we een ander mens nodig. Iemand die zijn of haar gezonde 'mentale stukken' aan ons 'uitleent' in de vorm van inzichten, oprechte aandacht en steun. Op zo'n moment kun je aan therapie denken.
Ik wens je sterkte bij het wachten, W. De wachtlijsten zijn inderdaad een drama op het moment, en dat terwijl de vraag naar psychische hulp nog nooit zo groot is geweest. Ik herken ook dat het heel spannend kan zijn om in therapie te gaan, en ik begrijp wel dat je je tot ChatGPT hebt gewend om te ontdekken wat je te wachten staat. En hoewel het helemaal geen gek idee is om alvast wat informatie in te winnen alvorens je aan therapie begint, zou ik niet te veel verwachten van AI als het op de verlichting van je klachten aankomt. Nu niet, en ook in de toekomst niet.
Wat zo belangrijk is aan 'echte' therapie, en datgene wat ons werkelijk geneest (al is 'genezing' in therapie een problematisch woord, veel vaker gaat het om een soort 'draaglijk maken van'), is dat iemand anders ons in gedachten houdt. Natuurlijk helpt het als diegene ons nu en dan een goede suggestie geeft, of een rake interpretatie over de oorsprong van ons lijden, maar wat echt van wezenlijk belang is, is dat er over ons wordt nagedacht door een ander mens van vlees en bloed.
Ik moet ineens denken aan lezen. Als ik verdriet heb, lees ik graag. Ik kruip dan als het ware in de stem van een ander, in zijn of haar gedachtewereld. Dat blijft een klein wonder: iemand, soms al eeuwen dood, spreekt door tijd en ruimte tot je. Op zijn best is dat een geweldige troost: je kunt jezelf ermee optillen aan de woorden van een ander. Maar er zit een grens aan. Als ik een boek lees, bestaat de stem van de auteur alleen in mijn gedachten; ik besta niet in de gedachten van de auteur. Het is geen uitwisseling. Dat geldt ook voor ChatGPT. Ik kan me voorstellen dat zo'n programma best bruikbare tips kan geven. Tenslotte zijn de meeste teksten waarop het zich baseert door mensen geschreven. Maar wat je krijgt is tweedeof zelfs derderangs menselijkheid. 'Praten' met AI is een facsimile van contact, gebaseerd op een sterk verdunde menselijkheid.
Stephen Grosz, een bekende psychoanalyticus, waarschuwde onlangs nog inThe Guardianvoor het gebruik van AI als therapeut. Volgens hem kan het een manier zijn om echt contact uit de weg te gaan; een manier om het spannende aan therapie te vermijden. Het is niet makkelijk om je ziel bloot te leggen bij een ander mens. Daar is vertrouwen, zelfs moed, voor nodig.
Ik ben het met Grosz eens, maar volgens mij is er ook iets anders aan de hand. Iets dat te maken heeft met de groeiende ongelijkheid tussen mensen. Ik vermoed dat er op den duur een klassenverschil zal ontstaan. AI-therapie voor de massa, en 'echte' therapie voor de mensen die het zich kunnen veroorloven. Dat is een akelig vooruitzicht. De interactie tussen twee geesten is waar therapie op drijft. Computers zijn een fraai stuk gereedschap, en zelfs bruikbaar in de spreekkamer (ik denk bijvoorbeeld aan therapie-op-afstand), maar het risico van 'begrepen worden' door een machine is dat het alleen maar onze overtuiging versterkt dat andere mensen ons nooit zullen begrijpen.
Met vriendelijke groet, Arthur
Heb je ook een brandende levensvraag? Mail dan een korte brief naaranalyticus@groene.nl