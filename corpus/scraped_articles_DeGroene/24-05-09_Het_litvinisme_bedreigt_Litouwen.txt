Het 'litvinisme' bedreigt Litouwen

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
9 mei 2024
Vilnius -'Belarussen zijn bijzonder getalenteerd in het beoefenen van de geschiedwetenschap. Enkel de Russen zijn dat nog meer dan zij', zo viel onlangs te lezen in een van sarcasme overlopend commentaar in het Litouwse opiniebladIQ. De toonzetting van het artikel is illustratief voor de belabberde staat van de betrekkingen tussen naaste buren Litouwen en Belarus. Die zijn sinds het neerslaan van de protesten tegen het vervalsen van de uitslag van de presidentsverkiezingen door dictator Aleksandr Loekasjenko in 2020 in razend tempo verslechterd. De omvorming van Belarus tot een uitvalsbasis voor Ruslands oorlog in Oekra√Øne heeft de Litouwse woede slechts verder aangejaagd.
Loekasjenko heeft vooral teruggeslagen met de inzet van 'hybride wapens'. Hij veroorzaakte in 2021 met opzet een humanitaire crisis aan de grens met Litouwen door daar weerloze migranten uit Afrika en het Midden-Oosten te dumpen. Curieuze propagandaverhalen maken ook deel uit van het arsenaal: eind vorige maand betichtte het regime in Minsk Litouwen opeens van 'het beramen van een drone-aanval'. HetIQ-vertoog stelt echter een lastiger grijpbaar, meer academisch getint, 'wapen' aan de kaak: het 'litvinisme'.
Deze in Belarus circulerende theorie leert dat het groothertogdom Litouwen, de laat-middeleeuwse voorloper van de hedendaagse republiek Litouwen, eigenlijk een vroege Belarussische staat was. Een aantal Belarussische historici heeft uiteengezet dat de inwoners van het gebied, door hen aangeduid als 'Litva', een mengelmoes van Slaven en Balten waren die een proto-Belarussisch spraken. Pure heiligschennis, menen de Litouwers die 'hun' groothertogdom als een ware schat koesteren.
Neostalinist Loekasjenko heeft nooit veel interesse voor 'Litva' aan de dag gelegd. Maar Litouwse experts en inlichtingendienst VSD hebben de afgelopen tijd gewaarschuwd dat de tiran het 'litvinisme' maar al te graag aanwendt om verdeeldheid te zaaien binnen de omvangrijke Belarussische gemeenschap in Litouwen en om de Litouwers tegen die gemeenschap op te hitsen.
Politicoloog Justinas Dementavicius, van de Universiteit van Vilnius, doet een poging tot relativeren: 'Ik denk dat een sterkere, niet tegen Litouwen gerichte vereenzelviging van de Wit-Russen met het groothertogdom zelfs voordelig kan zijn, voor zowel de Litouwers als de Wit-Russen. Het zal hen in staat stellen het Russisch cultureel imperialisme te weerstaan.'