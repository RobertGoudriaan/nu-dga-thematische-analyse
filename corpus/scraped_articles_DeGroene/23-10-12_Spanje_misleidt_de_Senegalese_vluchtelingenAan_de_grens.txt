Spanje misleidt de Senegalese vluchtelingen Aan de grens

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
12 oktober 2023
Eigenlijk klonk het vanaf het begin al een beetje vreemd, de officiële versie. Een vissersboot vol vluchtelingen uit Senegal op weg naar de Canarische Eilanden wordt door de Spaanse patrouilleboot Río Tajo gered voor de kust van Mauritanië, en vervolgens slaan die vluchtelingen aan het muiten tegen hun redders. De agenten trekken zelfs hun vuurwapens en schieten in de lucht om zich te beschermen tegen de meute, mensen die uitstekend behandeld worden, 'de bemanning kookte rijst voor ze', schrijft de krantEl Paísvanuit Madrid, kennelijk op basis van politiebronnen.
Mauritanië weigert de vluchtelingen in de haven van Nouadhibou van boord te laten gaan, ondanks een samenwerkingsakkoord met Spanje. Na zes dagen dobberen op de Atlantische Oceaan worden de 184 Senegalezen, opeengepakt op het dek van de patrouilleboot, teruggestuurd naar hun land. De Spaanse minister van Binnenlandse Zaken Grande-Marlaska komt zoals gebruikelijk loftrompetten tekort voor het 'uitzonderlijke werk' dat verricht is door zijn agenten. Hij spreekt van een 'humanitaire operatie die het leven heeft gered van alle opvarenden'.
Maar hoe kan het toch dat mensen van wie de levens zojuist gered zijn zich opeens keren tegen hun reddende engelen? Weken na dato horen we pas hoe het zat. José Naranjo, medewerker van de krantEl Paísin Senegal, sprak vier jonge opvarenden van de vissersboot. Hunpirogueverkeerde helemaal niet in nood, zeggen de jongens. Voor de kust van Mauritanië werden ze onderschept door de Spaanse patrouilleboot Río Tajo, die Nouadhibou als thuishaven heeft. 'Ze zeiden dat ze ons naar de Canarische Eilanden zouden brengen', zeggen de vier jongens. 'We waren heel blij.' Vrijwillig stapten ze over op de patrouilleboot. Toen iedereen aan boord was, bleek echter dat het schip koers zette naar Nouadhibou. Dat leverde de eerste spanningen op. Twee Senegalezen werden volgens de jongens geslagen en geboeid. In afwachting van de beslissing van Mauritanië kwam een Spaanse agent aan boord die een beetje Wolof sprak. Hij beloofde dat ze naar Madrid gebracht zouden worden en daar werk zouden krijgen. Ze kregen zelfs hun afgepakte telefoons weer even terug om naar huis te bellen. 'Mijn moeder was vreselijk gelukkig', zegt Mbaye Ndiaye. Opnieuw bleken het leugens, en opnieuw voelden de Senegalezen zich verraden. Hun woede en frustratie komen zo toch wel in een iets ander daglicht te staan.
Het aantal in 2023 getelde doden en vermisten aan de Europese buitengrenzen volgens het Missing Migrants Project (IOM): 3637