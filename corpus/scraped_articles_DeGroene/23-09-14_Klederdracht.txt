Klederdracht

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
14 september 2023
TELEVISIE De Afhaalchinees
In de stem van documentairemaker Kelly van Binsbergen hoorde ik iets Zeeuws. Inderdaad: 'Waar kom je vandaan?' 'Sluis.' Die vraag moet haar ontelbare keren zijn gesteld, het antwoord steevast gevolgd door een deprimerend 'maar waar kom je écht vandaan?' Het lot van legio landgenoten met een uiterlijk dat geen Zeeuwse tot Friese roots verraadt. Of hun wieg nou elders of hier stond.
Die van Kelly stond in China en ze maakte een vierdelige serie over adoptie in het algemeen en de hare in het bijzonder. Klasse vind ik, na twee delen. Zie het beeld van Kelly in Zeeuwse klederdracht. Vervreemdend. Geintje en ook weer niet. Zoals het vaak springt van luim naar ernst (alleen de titelDe Afhaalchineesal). De serie heeft het tempo en de toon van NPO 3, maar dan op z'n best; is intelligent en toegankelijk; heeft een geweldige animatievormgeving en dito muziekkeus; is buitengewoon kritisch en tegelijk vol empathie voor veel betrokkenen, onder wie haar vader. Hoewel ze de kijker van de ene naar de andere verbijstering voert.
De opening: een reclamespot waarin een blond stel verdrietig 'weer niet zwanger' speelt en dan, godlof, een donker kindje 'ontvangt'. Aflevering twee opent met het vervolg: 25 jaar later is het kindje een succesvolle vrouw die met haar ouders ontroerd foto's van toen bekijkt. Adoptie als win-winsituatie. Dat komt voor, weet ik van dichtbij, en Kelly lijkt het te bevestigen als ze zegt: 'Ik had het geluk een van de veertigduizend buitenlandse adoptiekinderen te zijn.' Maar dat is ironie, want 'geluk' blijkt voor te veel van de veertigduizend betrekkelijk tot afwezig tot 'ongeluk'.
Ze toont dat aan in een hyperpersoonlijk onderzoek dat voortdurend brede context krijgt. Eerst gaat ze naar vader (moeder overleden). Nooit is er over de adoptie gepraat. Vader is zonder dubbele bodem, zij het soms aarzelend wegkijkend. Het resultaat is pijnlijk voor Kelly, voor haar ouders en bovenal voor alle instanties die een zorgvuldige adoptie hadden moeten garanderen. De geschiedenis is klassiek: moeder 'zot van kinders', maar die kwamen niet. Herhaalde
IVF is vergeefs. Toen adoptie. Er zaten zeventien jaar en 42.000 gulden tussen de eerste verwekkingspogingen en het ontvangen van een Chinees meisje, gedoemd om buitenbeentje te zijn. (Ze houdt van haar ouders.) We krijgen geschiedenisles in flitsen. Auteur Jan de Hartog op televisie: 'Deze uitgestoten kinderen hebben totaal geen toekomst. Hun enige hoop: adoptie. Al redden we er maar één.' En met Kelly gaan we op bezoek bij drie Koreaanse dames van die eerste golf in 1975. Geestig, intelligent, succesvol, maar allemachtig wat een pijn. 'Doe mij maar een Koreaantje', zegt er een bitter. En ja: de serie gaat over echt alles: overheidsbeleid, Raad voor de Kinderbescherming, screening van ouders, nobele en dubieuze motieven, oprechte ouderliefde die vaak onvoldoende garantie blijkt, schokkende naïviteit, dito statistieken over uithuisplaatsing van geadopteerden, racisme. En over gespletenheid: Zeeuws, maar dat kapje is tegelijk een gotspe.
Walter van der Kooi
Kelly van Binsbergen,De Afhaalchinees,Omroep Zwart, vier delen vanaf dinsdag 29 augustus, NPO 3, 21.15 uur
...