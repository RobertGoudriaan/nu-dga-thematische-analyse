Schipbreuk in deze tijd Maakt slimme technologie ons dom?

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
13 juli 2023
We zijn geneigd onszelf slim en productief te voelen door het gebruik van nieuwe technologie. En wat wist de mens vroeger toch weinig, menen we. Maar wat als we die handige navigatie-app opeens niet meer zouden hebben?
Tijdens de laatste Saillag er aan de kade in Amsterdam een kilometer aan marineschepen en tallships met daartussen een speelgoedscheepje. Het leek een schaalmodel van een voc-schip, een fractie van andere nagebouwde schepen zoals de Amsterdam; het was ongeveer zo lang als een rondvaartboot, prachtig nagemaakt van hout en zag eruit alsof je er best het IJsselmeer mee over zou durven. Het was alleen geen schaalmodel maar een replica. Een replica van de Victoria, het eerste schip dat de wereld rond is gevaren.
De Victoria was een van de vijf schepen waarmee in 1519 de Portugees Ferdinand Magellaan, in dienst van Spanje, met 240 man van wal stak om westwaarts naar Azië te varen. Het werd geen makkelijke vaart. Portugese oorlogsschepen joegen op Magellaans vloot, hij werd als Portugees door zijn Spaanse bemanning gewantrouwd en gehaat, en velen van hen waren bang om van de rand van de wereld af te vallen of te eindigen in de kaken van reusachtige monsters die voorbij de randen van de wereldkaart leefden. Bij Zuid-Amerika voer Magellaan voor het eerst van de kaart af, kwam in stormen terecht, bedwong zijn eerste (en zeker niet laatste) muiterij, en moest op een desolaat strand in Patagonië overleven op pinguïns.
In de lente vonden de zeevaarders een verraderlijke passage naar een nieuwe oceaan - die ze vanwege het (toen) kalme karakter Mar Pacifico noemden - en begonnen ze aan een epische reis. Magellaan en zijn bemanning navigeerden op de sterren met kompas en waren drieënhalve maand onafgebroken op zee - wonderlijk genoeg voer de expeditie pas richting Japan tegen haar eerste eiland aan. Elke dag was improviseren: hoe aan voedsel en water te komen (ze aten vis, rat, huiden en ten slotte zaagsel), de toenemende schade repareren, de dood ontlopen (scheurbuik, honger, ziekte of iets anders), aan verveling, wanhoop en gekte ontkomen. Na drie jaar kwam het gezelschap eindelijk weer in Spanje aan, met nog maar achttien van de 240 man (ook zonder Magellaan, die was gedood in de Filipijnen), en met alleen nog de Victoria.
Zo'n onderneming vereist anno 2023 een stuk minder improvisatievermogen en risico. De Stille Oceaan is nog steeds groot, maar is bestreken met gps, het internationale satellietnetwerk Cospas Sarsat, snel draadloos internet via Starlink, en tientallen gratis en betaalde navigatie-apps voor iPhone en Android. Toen in mei de zonnecel stukging van reisblogger 'Adventure Aaron', die de Pacific probeerde over te roeien, eisten zijn volgers meteen een zoekactie omdat hij geen updates meer gaf vanaf zijn telefoon - en dat gebeurde ook. Toen zijn boot in juni daadwerkelijk omsloeg, tweeduizend kilometer boven Tahiti, werd zijn noodbaken automatisch geactiveerd en had een reddingsvliegtuig hem binnen een paar uur gevonden.
Het is een beetje flauwe vergelijking: Adventure Aaron had weinig te zeggen over de stand van de beschikbare technologie, en hij zou roekeloos zijn geweest om die links te laten liggen. Maar het is een aardig denkexperiment om hem terug te plaatsen in de zestiende eeuw. Zou hij het improvisatievermogen, de schranderheid en de inventiviteit hebben gehad om lange-afstandsreizen te maken in die tijd? Zou hij de praktische kennis, vaardigheden, intelligentie en zelfredzaamheid hebben gehad die van Magellaan en zijn bemanning werden geëist? Wat in zijn vroegere carrière van taxateur had hem dan in staat gesteld om dat te ontwikkelen?
We leven in een tijdwaarin ieder mens (in theorie tenminste) toegang heeft tot een werkelijk onvoorstelbaar arsenaal aan vaardigheden. Voor de kennis van hele bibliotheken zijn een paar vingerbewegingen nodig, we kunnen praten in andere talen, onze weg vinden over de hele wereld, boeken en muziek maken, films regisseren en bewerken, bijna instant communiceren met iedereen op aarde, goederen over de hele wereld bestellen en versturen, ons eigen huis ontwerpen in 3D. Sinds de introductie van kunstmatige intelligentie kunnen we ongelimiteerde hoeveelheden foto's, films en tekst genereren in elke stijl en vormgeving die we maar wensen, en computerprogramma's schrijven in complexe codeertalen.
We weten ook zo veel meer dan mensen in de tijd van Magellaan. Dat je niet van de aarde af kunt varen, bijvoorbeeld (afgezien van de 150.000 Nederlanders dan die, volgens een schatting vanTrouw, geloven dat de aarde plat is), dat ziekte niet van 'kwade dampen' komt en lijfstraffen niet zorgen dat iemand de waarheid opbiecht. We hebben ook veel meer van de aarde gezien en beschouwen niet elk ongeluk en elke misstand als de wil van God.
Vanwege dat kennisgat zijn velen geneigd te denken dat mensen vroeger dommer waren, stellen wetenschappelijk onderzoekers vast. 'Man, mensen waren vroeger inderdaad écht dom', tekende historicus Tim Huijgen meermaals op tijdens het onderzoek voor zijn proefschrift (als proefpersonen hoorden dat Nederland New York had ingeruild voor Suriname, bijvoorbeeld). De boosdoener is vaak 'presentisme': de aanname dat mensen vroeger dezelfde kennis, waarden en overtuigingen hadden als mensen nu, maar kennelijk te achterlijk waren om de juiste conclusies te trekken.
Dat is natuurlijk de verkeerde manier om te kijken naar onze eigen intelligentie en naar die van mensen vroeger. Het klassieke kinderboekKruistocht in spijkerbroekleerde het al: hoewel middeleeuwers al eeuwenlang hét referentiepunt zijn van duizend jaar domheid, is de jonge held Dolf diep onder de indruk als hij in hun midden wordt gezapt. Hij weet dan wel allemaal dingen die zij niet weten - zoals dat er op de weg naar Italië een gebergte ligt - maar hij realiseert zich ook dat hij voor zijn dagelijks overleven volstrekt afhankelijk is van anderen.
Het is ook maar sterk de vraag of het simpelweg zo is, dat we zoveel meer weten. Het debat erover woedt al jaren. Aan de ene kant staan wetenschappers die erop wijzen dat we veel grotere hoeveelheden en gevarieerdere informatie tot ons nemen dan vroeger - en concluderen dat we in een tijdperk leven van een 'renaissance van kennis'. (Veel mensen voelen zich in ieder geval slimmer door het gebruik van Google, toonde onderzoek aan.) Aan de andere kant staan wetenschappers die de dambreuk aan informatie erkennen, maar wijzen op het verschil tussen informatie skimmen en kennis verwerven.
We leven in een ingewikkelder wereld dan vroeger, waar ons brein ongetwijfeld meer verbindingen moet leggen op hogere snelheid dan vroeger. Maar of al dat snelle schakelen, onder meer veroorzaakt door de lading nieuwssnippers, weetjes en gefragmenteerde kennis die ons dagelijks bestormt, zich vertaalt in meer beschikbare kennis is nooit aangetoond.
Bij apps lijkt ook zoietsaan de hand. Onze indrukwekkende digitale vaardigheden komen er vaak op neer dat we een opdracht geven aan een app om uit te voeren waar iemand anders die app voor heeft ontworpen. Dat geeft ons misschien het gevoel dat we krachtige nieuwe vaardigheden hebben opgedaan, maar dat is niet zo. Als we in een vreemde stad moeiteloos onze weg vinden naar een bijzondere plek waar we tussen de locals een met 4,8 sterren gewaardeerd broodje bestellen, geeft ons dat de illusie dat we ons waar dan ook, in elke omstandigheid kunnen redden. Maar wellicht is dit een Dunning-Kruger-effect op enorme schaal - de term voor het gegeven dat hoe lager de vaardigheid van mensen is bij een bepaalde taak, hoe meer ze overschatten hoe goed ze erin zijn. Want in werkelijkheid zijn we volstrekt hulpeloos zonder de technologie.
Een deel van de corona-paniek in de eerste weken, en de diepe schok die de lockdown-ervaring mensen gaf, kwam wellicht daar vandaan. Dat we ons plotseling realiseerden dat we het hooguit een paar dagen zouden redden als alles om ons heen stopt te functioneren: als er geen water meer uit de kraan komt, geen eten meer in de supermarkt ligt en je niemand kunt bellen om een warm prakje langs te brengen. De middeleeuwer die in hekserij geloofde kon waarschijnlijk zijn eigen eten verbouwen of verzamelen, zijn eigen huis en gereedschap repareren en zijn eigen weersvoorspelling maken als hij naar buiten stapte. Bij een moderne IQ-test zou hij waarschijnlijk als zwakbegaafd uit de bus komen. Maar is een taxateur die hoog scoort op zo'n test werkelijk slimmer dan een hekkensluiter die een houten speelgoedbootje over drie oceanen vaart?
Daarbij doen apps misschien wel meer dan ons afhankelijk maken van hun diensten. Misschien hebben zij inderdaad effect op ons denkvermogen - maar dan niet in de richting waarin we dat graag zouden willen. Er is bijvoorbeeld uitgebreid onderzoek gedaan naar het effect van navigatie-apps op ons vermogen om zelf te navigeren. Bottomline: niet alleen ons navigatievermogen wordt er slechter van, maar ook ons ruimtelijk inzicht en mogelijk zelfs onze algemene breinkracht. Daar ligt wellicht de oorsprong van anekdotes die we allemaal wel kennen, zoals die over een hoogopgeleide vrouw die dacht dat België ten noorden van Nederland lag omdat de weg op haar telefoon altijd 'naar boven' ging als ze naar België reed. In plaats van de vraag of we slimmer worden door slimme technologie, zou de vraag daarom misschien eerder moeten zijn: maakt slimme technologie ons dom?
Het debat hierover werd in 2008 naar een groot publiek gekatapulteerd door het artikelIs Google Making Us Stupid?van de Amerikaanse wetenschapsjournalist Nicholas Carr. Hij schreef dat niet alleen Google, maar heel het internet een constante aanslag vormt op ons vermogen tot concentratie. Informatie die in ons werkgeheugen zit, schreef hij, kan alleen via overdenking deel gaan uitmaken van ons langetermijngeheugen, van onze kennis dus. Maar daar is even tijd voor nodig, want ons werkgeheugen heeft een lage capaciteit. Het is bijvoorbeeld de plek waar dat telefoonnummer tijdelijk zit dat iemand je vraagt te onthouden.
Maar we hebben technologie in ons dagelijks leven gebracht die is ontworpen om onze aandacht voortdurend naar een volgende prikkel te laten springen. Met andere woorden: om ons werkgeheugen constant te overbelasten. Het scherm van een smartphone is het summum daarvan, een soort ideaallandschap van afleiding. Het ding kost al breinenergie als het ongebruikt in de buurt ligt, omdat we de neiging moeten onderdrukken hem te pakken - en dat doen we alsnog misschien wel 150 keer per dag.
Smartphones waren niet eens Carrs voornaamste mikpunt. Hij ontwaarde dat overbelastingseffect van ons brein al bij Google en andere zoekmachines. Die nodigen ons uit om steeds nieuwe informatie op te halen. Niet om ons in te verdiepen, maar om er overheen te scheren. Helemaal in lijn met de waarschuwing van de Canadese filosoof Marshall McLuhan blijken ook nieuwe media geen passieve informatiekanalen, maar vormen zij de denkprocessen van de mensen die ze gebruiken. Carr beklaagt zich over het resultaat. 'Ooit was ik een duiker in een zee van woorden', schreef hij, 'nu schiet ik over het oppervlak als een kerel op een jetski.' Hij signaleerde bij zichzelf en allerlei mensen om zich heen dat hij zelden nog diep over iets nadenkt - of een boek leest van kaft tot kaft.
Omdat Carrs klaagzang aansloegbij die mensen die precies hetzelfde doen en zich mak maar bezorgd laten dresseren, verpakte hij zijn boodschap een paar jaar later wat uitgebreider inThe Shallows: What the Internet Is Doing to Our Brains.Daarin opperde hij de mogelijkheid dat hij misschien gewoon een ongelooflijke zeurpiet is. In de geschiedenis gaat het namelijk altijd zo: dat bij een radicaal nieuwe technologie een contingent mensen laaiend enthousiast is over hoe ongekend dit nieuwe ding de wereld gaat veranderen, en een andere groep weeklaagt en waarschuwt. Zo was Socrates bezorgd dat de groei van bibliotheken en het toenemende gebruik van geschreven teksten in het onderwijs het vermogen van de jonge generatie om dingen te onthouden zou ruïneren. Wat we trouwens alleen weten omdat Plato het vervolgens opschreef.
Met dat weetje, of andere ongerede angst voor nieuwe technologie in het verleden (voor treinen bijvoorbeeld, waarin je zou stikken door zuurstofgebrek als ze harder gingen dan vijftig), schermen tech-optimisten graag als het over de zorgen om ons brein gaat. Maar dat iemand het mis had over treinen, bewijst uiteindelijk niet zoveel over apps. En als die ons slimmer maken, blijkt dat in ieder geval voorlopig niet uit hogere IQ-scores. In rijke landen steeg gedurende de vorige eeuw het gemiddelde IQ, maar in veel landen is kennelijk het 'Peak IQ' bereikt en daalt het. Wat trouwens aan veel factoren kan liggen, maar heel tech-optimistisch is het niet.
Ook voor tech-optimisten is het relevant om te onthouden waar de voortgang in technologie vooral vandaan kwam: niet van de technologie, maar van onderzoekers en ontdekkers. Als we technologie en wetenschap beschouwen als een gebouw dat steeds hoger wordt opgebouwd, dan werden de grote blokken vaak geplaatst door mensen die meer op oceaanontdekkers dan op app-programmeurs leken.
Alexander von Humboldt bijvoorbeeld, die rond 1800 wel 'de beroemdste man ter wereld na Napoleon' werd genoemd. Hij was 'een groot deel van zijn lange leven de spil van de wetenschappelijke wereld', schreef Andrea Wulf in haar biografie, en heeft ons begrip van de natuur enorm bevorderd. Zijn doorslaggevendste inzichten deed hij niet op in een bibliotheek, maar starend naar rijen alligators, die even geïnteresseerd naar hem keken in zijn gammele bootje als hij naar hen, of terwijl hij op kapot gelopen schoenen en duizelend door de hoogteziekte zichzelf verder omhoog zeulde een vulkaan op.
Op zijn beroemde reis door Zuid-Amerika deed hij gevaarlijke proeven met sidderalen, stond hij oog in oog met een jaguar en ontdekte hij, toen zijn voedsel op was, de paranoot - doorgaans ver van andere mensen, of in ieder geval van redding als het misging. Hij moest zijn aantekeningen, barometers en andere apparatuur veilig door het Amazonegebied loodsen en later over twintig centimeter brede paadjes langs afgronden in de Andes. Op één reis ging hij door zoveel klimaat- en vegetatiezones dat het was alsof hij van de evenaar naar de pool was getrokken. En hij leed natuurlijk bijna schipbreuk op de terugweg.
Zulke queestes zijn ongetwijfeld niet nodig om wetenschappelijke en technologische vooruitgang te boeken. Toch is het wellicht geen toeval dat iemand die alle bestaande kennis op zo'n andere wijze weet te zien heel breed ontwikkeld was en zich regelmatig in situaties begaf die het uiterste vroegen van zijn inventiviteit en improvisatievermogen. Misschien waren het de Middeleeuwen die hij soms in zichzelf opriep - en zou het helemaal geen kwaad kunnen als we dat nu ook vaker zouden doen.
SPSG | Friedrich Georg Weitsch. Alexander von Humboldt en mede-wetenschapper Aimé Bonpland bij de Chimborazo-vulkaan in Equador, 1806. Olie op canvas, 163 x 226 cm