Dag en nacht beschikbaar

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
28 maart 2024
PODCAST Mina & Mevrouw
Maartje Duin boorde een goudmijn aan toen ze de geschiedenis van haar adellijke familie begon te bestuderen. Zo leidde de vondst van een eigendomscertificaat uit 1863 van de Surinaamse suikerrietplantage Tout Lui Faut tot de succesvolle podcastserieDe plantage van onze voorouders.Hierin zocht ze contact met de familie Bouva, nazaten van slaafgemaakten. Samen met Peggy Bouva reconstrueerde ze het verhaal van Tout Lui Faut, een geschiedenis die in beide families nog steeds heftige emoties opriep.
Duins moeder, die in eerste instantie argwanend stond tegenover de onderzoekende activiteiten van haar dochter en ze uiteindelijk toch omarmde, komt ook weer terug inMina & Mevrouw, de tweede historische podcastserie over haar familie. Mevrouw is Maartje Duins overgrootmoeder, de grootmama: Marietje gravin Van Lynden-Calkoen. Mina Marinusse is haar op het Zeeuwse kasteel Ter Hooge inwonende dienstbode. Meer dan vijftig jaar waren hun levens nauw met elkaar verbonden.
'Als je een kopje thee wilde dan belde je voor Mina', vertelt Duins moeder. 'Dat vonden we als kinderen heel normaal.' Maar wie was Mina? Hoe keek zij tegen haar bazin aan? Er leek sprake van wederzijdse genegenheid, maar in hoeverre kan dat als het machtsverschil zo groot is? Duin gaat op zoek naar de antwoorden en ook deze keer spaart ze met haar vriendelijke doch indringende vragen haar familieleden niet. Een belangrijke bron vormen de minutieus bijgehouden dagboeken van grootmama die bijna een eeuw beslaan. Een uit familieleden bestaand 'dagboekenteam' kan het oude schrift steeds beter ontcijferen en tussen talloze diners, het bezoek van prinses Juliana aan Ter Hooge en de inkwartiering van Duitse soldaten vinden ze ook regelmatig opmerkingen over Mina. De podcastmaakster stapt over de muur van het standsverschil heen en gaat ook langs bij familie Marinusse. En daar wordt soms heel anders tegen de relatie aan gekeken. Zo vraagt een neef, die ook vakbondsman is, zich af of er geen sprake was van uitbuiting. Hoeveel kreeg Mina eigenlijk betaald? Op latere leeftijd was ze soms best arm. Terwijl ze als inwonend dienstmeisje dag en nacht beschikbaar was.
Voor jonge vrouwen uit het gereformeerde, Zeeuwse milieu was Mina echter ook een voorbeeld. 'Ze maakte haar eigen keuzes', vertelt een nichtje, 'ze liet zien dat er ook een andere mogelijkheid was dan trouwen en kinderen krijgen.'
Het lukt Duin om een groot deel van Mina's leven te reconstrueren. Ze gaf veel liefde aan grootmama en haar nazaten, maar ontving ze die ook? De nog levende generatie Van Lyndens praat met een paternalistische genegenheid over haar en bezoekt haar tot het einde van haar leven. Maar hoe zat het precies met haar relatie met haar beste vriendin, die vlak bij Ter Hooge woonde? Geruchten in het dorp zijn er genoeg... Ook hier komt Duin dicht bij een antwoord.
Evert de Vos
De podcastMina & Mevrouwis te beluisteren via de bekende podcastkanalen
VPRO | Mina en 'grootmama' in 1967