De vlucht in de sfeer Safe space-muziek Alva Noto, Einaudi e.a.

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
12 december 2024
Van de prikkelvrije akkoorden van Einaudi tot de 'fijne ervaring' van BlueSky; sfeer is het nieuwe bindmiddel. Van vooruitgang naar vlucht, dankzij de techreuzen.
Door omstandigheden rijd ik veelnieuwe auto's. Daar is iets raars mee. Ze gedragen zich als nederige maar assertieve dienstverleners. Ze verwelkomen je bij de start met een kalmerend begroetingsmuziekje. Onderweg waarschuwen ze met alarmsignalen voor obstakels op de weg of onveilige inhaalacties. Een boordcamera ziet je dommelen en slaat alarm. Pauzeren, snel.
In ruil voor die zorgzaamheid willen auto's iets van jou. Dankbaarheid. Tevredenheid. Op het infotainmentdisplay van een suv zag ik tot mijn verbazingHappy Driverstaan. Nou moe, dacht ik, die auto eist dat ik gelukkig ben omdat ik Kia rijd. Zijn gastvrijheid is een harmoniegebod. Daar gaat Kia ver in. In de multimediacentrale op het dashboard vond ik een relaxprogramma met troostende sferen in beeld en geluid. Ruisend, druilend en knapperend masseren ze je naar de zen-toestand die crèche, leiderschapscursus, dialoog, Trump, Poetin, Gaza of een ruzie op X hadden verstoord. Daar vindt dehappy driverzijnsafe haven. Het moodboard omvat 'Levendig Bos', 'Rustige Zeegolven', 'Regenachtige Dag' en 'Warm Haardvuur'.
Hoe toevallig; zo, als muzikale tranquillizers, smaken in de neoklassieke sfeer alle kwakkelvruchten van Joep Beving tot Max Richter en Einaudi of in de ambient-traditie nu de soundscapes van de Duitse synthesizergoeroe Alva Noto. Ik sleurde iemand die het niet geloofde in een Tesla. Daar tiptoetste ik een open haard op het scherm. Terwijl de virtuele vlammen oplaaiden blies de verwarming hete lucht in de cabine, net echt. Kijk, zei ik, de nieuwe wereld. Deimmersive experience.Naar de bijpassende muziek laat zich raden.
Hier ontstaat een nieuw onclassificeerbaar schemergebied tussen ironie en behaagzieke dwingelandij. Veel auto's, niet uitsluitend dure, beschikken over stoelmassageprogramma's. Elektrische bmw's hebben ter vervanging van hun traditionele motorengeluid elektronische soundtracks van Hans Zimmer als surrogaat-soundscapes op het programma. Al naar gelang reistempo en rijstijl eisen ze erotisch zoetgevooisd of machtig grommend je verslaafde overgave op. Ik moest aan Alva Noto denken, zijn in een roes van welluidendheid gedrenkte klanktapijten uit dezelfde wellness-vaten. Daar is alle menselijke aandrang uit geweken. Zelfs het ritme is verslagen, polsslag van het leven. Zijn gestolde klankschappen eisen totale overgave. Ze walsen over je heen alsinvasive experiences. Dit is totalitaire postspiritualiteit, het harmoniemodel als harmoniegebod. De met maizena aangelengde synthesizermassa vult als een gigantisch zwelorgaan je hoofd. Noto dwingt tot plechtig en apathisch horen. Er is geen andere manier om hem te ondergaan dan lijdzaam. Maar dat heeft een positieve, voor het publiek blijkbaar aanlokkelijke keerzijde. Het voelt zich geborgen.
De parallellen zijn duidelijk: De opgehitste mens - geradbraakt door algoritmen, gebroken door zijn onmacht - kalmeren met drogerende technologie. Zo wordt hij ook akoestisch gemasseerd tot hij zich overgeeft. En wordt de auto op zijn Noto's die ego-strelende vluchthaven, een uit klank en behaaglijkheid gesponnen cocon van warmte en bescherming in een kille wereld. Vermoedelijk is hij dat voor veel automobilisten echt. Voor het kuddedier mens is de bestuurdersstoel een van de laatste plekken waar hij geen toneel hoeft te spelen. Ik zie de auto zijn bewoner insluiten met de veilige alomvattendheid waaruit hij niet eens wil ontsnappen, eindelijk beschermd tegen een leefklimaat waarin hij op zijn tenen meedraait en overleeft op een recept van meeliften opopinions reçues,van top tot teen verzekerd maar volkomen weerloos.
Muziek was wat techniek was, en technische ontwikkeling. De componist bouwde machientjes van betoverende harmonie en melodie en ritme. Het was zinnelijk-intellectuele activiteit, al is ambient zo oud als de wereld. Nu schept technisch kunnen elektronische dommelsferen. Het is een anti-evolutie. Zelfs in de kabbelende ambient-klankpanelen van Brian Eno wordt de luisteraar met subtiele wendingen en een gevoel van beweginggeactiveerd. Het is open muziek waartoe gehoor en geest zich speels kunnen verhouden. Er is licht. En nu: De klank een vrome dood die met de mens voor dood gaat liggen. Vind het gek. Hoe zou die moeten weten waar hij thuishoort in een universum dat veelvoudig tegenstrijdig zoveel tegelijk is? Iedereen weet hoe groot, redeloos en onbevattelijk de wereld is. Een virtueel vermenigvuldigde werkelijkheid laat 24/7 ongelezen encyclopedieën in je hoofd ontploffen. Hoe die complexiteit morele en rationele beoordeling van de gang der dingen in de weg kan zitten ervaart iedereen die naar eer en geweten iets van Gaza of van Elon Musk wil kunnen vinden. Ik begrijp heel goed waarom prikkelvrije domeinen in opmars zijn, en via een U-bocht ook hoe het complotdenken bindmiddel voor een ander soort geborgenheid kon worden. De simplificatie van de wereld tot grote samenzwering is een loyaliteitstest. De waanzin van de overtuiging moet zo groot zijn dat alleen de vurigsten erin blijven geloven. Alleen door totale overgave kan de verbroederingscirkel samenvallen met de gesloten werkelijkheid van de doctrine, de cel die alle twijfel buitensluit, precies zoals ik op een metaforisch plan de digitale auto als een pantser zie, een zelfbeschermende enclave die je met technologie behekst tot middelpunt van een feitvrije atmosfeer. Het straatrumoer gedempt door isolatieglas, de elektromotor onhoorbaar, de virtuele haard op volle toeren. Daar vind je wat je zoekt, vergetelheid. Dit is wat je rest, als je je leven hebt afgestaan in ruil voor vergetelheid.
Die Kia is niet de enige safe spacevoor de verdwaalde mens. Er zijn belangwekkende parallellen met andere pacificerende bewegingen in het sociale en culturele domein. De auto is wat Einaudi, Alva Noto en de koptelefoon metnoise cancellingliefst in één koop werden voor muzikale rustzoekers, prikkelvrije zones voor overbelaste zintuigen en BlueSky voor X-spijtoptanten. Ze symboliseren de mogelijkheid van de uitweg met de geborgenheid van de moederschoot. Opgelucht bezingen X-vluchtelingen hun aankomst in het BlueSky-paradijs. Dat het kwaad moge wegrotten in Elons haatspeeltuin! 'De valse honden zitten veilig in een hok', meldt een dankbare emigrant. De enclave is een schuilhaven. Menselijke nood en geopolitieke vraagstukken worden er niet opgelost. Maar hij beschermt zijn bewoners tot de dam breekt tegen de confrontatie met de onmogelijke plicht te handelen, en hoe dan, in een moreel gefragmenteerde tijd die niemand bij kan houden. Ze weten daar net als ieder denkend mens allang niet meer wat waarheid is en waarheid spreekt. Maar één gelijk kunnen ze bijbenen, het gedeelde. Dat moet dan wel breed genoeg gedragen worden. Zo vullen ver weg van de echte ook de virtuele schuilkelders zich met mensen die zichzelf en elkaar willen hervinden. Ze zoeken het beloofde land waar het gras groener is dan op Musks verschroeide aarde, en waar de eigenaars zich zeggen in te spannen voor 'een fijne ervaring, met goede gesprekken, strenge moderatie en weinig spam', lees ik in deNRC.
Het is niet gek dat in zo'n wereldvoor de goede mensen de mantra's veiligheid, verbinding en inclusie zo belangrijk zijn geworden. Ze drukken een verlangen naar herstel van rust uit. Ze staan voor beschaafde omgangsvormen, afwezigheid van geweld, beheersing van informatie-overkill, polariteit en polarisatie, regie van geestelijke en intellectuele onrust, vergane vanzelfsprekendheden. Dan kan wel iets in mij gaan schreeuwen over de vitale, ruige kracht van het geweld dat leven heet, iedereen die lang genoeg op X bivakkeerde begrijpt de migratiebeweging naar BlueSky als zoektocht naar verhoopt en vooralsnog geconstrueerd geluk.
Het doet er nauwelijks toe of het echt is. Ook kunstmatig optimisme is waardevol, al slaat het door met lachende patiënten in een spotje van het kankerfonds, woorden als veerkracht, of in de bezorgd hoopvolle toon van nieuwe profeten van Ramsey Nasr tot Rutger Bregman, spreekbuizen van een nieuw wij-gevoel dat vanuit zijn onderbuikenclave Johan Derksen met trots gebalde vuist bestrijdt. Het maakt niet uit wat de goeien zeggen, als het maar het juiste is, en als dat ons maar nader tot elkaar brengt over Gaza, het klimaat, cohesie en consumptie, economie en inkomensverhoudingen, alles wat verkeerd ging en weer goed moet komen. Vandaar het collectieve sentiment in de omhelzing van morele roergangers. Het loslaten van het onvruchtbare conflictmodel geeft adem, al is het uitstel van executie, omdat buiten tech en despotisme hand in hand toch wel hun onherroepelijke en verwoestende voorsprong nemen. Het zij zo. Nooit meer dat gebrul.
Die in zijn schulp gekropenmellownessweerklinkt in neo-luisterliedjes op de radio. Ik hoorde Maan, een zangeres,nomen est omen.Licht, maar niet verblindend, het licht van de schemer. Precies zo klonk het. Muziek zonder angels, tobberig bezorgd met die verstrooide singer-songwritermelancholie. Die liedjes, met hun zachte geslagenheid, hun uitnodigende kwetsbaarheid voor gelijkgezinden die zich op de socials dankbaar kunnen identificeren met hun onmacht; ze kwamen met honderden. Daar werd pijn hethappy mealvan de verbondenheid. Reaguurders: Had ik ook, ik ook, herkenbaar, heftig, confronterend, mooi! Daar heb je de tijd. Niets mooiers dan zachtheid. En zo begrijpelijk als reflex op de alles platwalsende energie van industrie en monsterlijke wereldmachten. Maar ook het einde van de weerstand. Voor verzet moet je tanks hebben, en durven terugslaan. Maar iedereen ís al verslagen en iedereen heeft het allang geaccepteerd. Iedereen babbelt met Siri, en doodgewone autootjes worden nu uitgerust met ChatGPT die de ontwikkeling van mensvijandige AI in een enorme stroomversnelling zal brengen. Elk contactmoment maakt je datadonor, waarna in Silicon Valley jouw taalbeheersing, jouw kennis, jouw woorden en jouw zeden bouwstenen worden voor de digitalehomunculusdie je op een dag komt afslachten terwijl jij met gelijkgezinden zacht en weerloos zat te zijn. Zo wordt de samenleving zonder grote weerstanden herschapen met een door tech-giganten opgedrongen orde die we dag in dag uit machtiger zitten te maken door elkaar onder hun toeziend oog te zoeken en hervinden op hun speelveld. En als mensen ophouden te vechten, verliezen ze vanzelf hun weerbaarheid. Dan worden Alva Noto en Einaudi als een spiegel. Ze zijn als de hermetisch van de buitenwereld afgesloten sferen in die Kia. Ze vertolken niet langer het actief zoekende en utopische elan van grotere muziek, maar het uitgesproken en het uitgestreden zijn, een druilerige capitulatie. Hun muziek vertelt de geschiedenis van het verstommen voor de hogere machten buiten. Daarom klinkt zoveel muziek nu zo. De slepende akkoorden vertegenwoordigen de aangeslagen, uitgewoonde, machteloze mens. Maar hun marginale muzikale waarde wordt verguld door hun symbolische betekenis van laatste houvast voor de verloren ziel die bij de door Elon levensecht gekopieerde haard vergeet dat veiligheid een prijs heeft. Hij drukt op de knop, geniet de vergetelheid en hoopt het beste.
Het doet er nauwelijks toe of het echt is. Ook kunstmatig optimisme is waardevol