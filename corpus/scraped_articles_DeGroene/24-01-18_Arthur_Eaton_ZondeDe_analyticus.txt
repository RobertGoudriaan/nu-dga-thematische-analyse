Arthur Eaton Zonde De analyticus

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
18 januari 2024
Psycholoog/filosoof Arthur Eaton beantwoordt levensvragen van lezers. Deze week: hoe moet ik omgaan met mijn jaloezie?
Beste Alice, Een vriendin van me zei eens: 'Natuurlijk wil je dat het goed gaat met je vrienden, maar ook weer niet té goed. Als het alleen maar kan gaan over de vakantie, het nieuwe huis en de kerstbonus, dan haken we af. Maar als het gaat over iemands sappige problemen,then we're talking!' Ze wreef bij dat laatste op een verlustigende manier in haar handen.
Er zijn er die zeggen: in vriendschappen, en ook in romantische relaties, kan een beetje jaloezie geen kwaad. Het is een teken dat je om elkaar geeft: dingen zijn in beweging, er is generatieve frictie. Daar zit wel wat in: jaloezie kan, als we niet bang zijn en naar onze gevoelens luisteren, ons iets waardevols vertellen over onszelf: over wat we verlangen en waarom we het verlangen, en over de ander, en over wat die verlangt en waarom.
Maar jaloezie is ook gif. Het soort gif dat bruikbaar is in hele kleine hoeveelheden, en dodelijk in te grote. Je weet het: jaloerse gevoelens kunnen je woedend maken, je verblinden, en onbewust door de kieren van je ziel sijpelen en alle andere gevoelens besmetten. En waar precies zo'n gezond beetje jaloezie overgaat in te veel is moeilijk te zeggen. Dat zal afhangen van de context, van de persoon.
Er is veel moois geschreven over jaloezie. En in die stapels literatuur wordt vaak een handig onderscheid gemaakt, namelijk tussen jaloezie en afgunst.
Iemand die daar goed in was, in dat verschil, was de psychoanalytica Melanie Klein. Zij beschrijft hoe jaloezie meestal in een driehoek ontstaat. Een kind kan jaloers zijn op de aandacht die een broertje of zusje krijgt van een ouder, zoals de geliefde bang kan zijn voor een indringer. Bij jaloezie zijn er dus vaak drie actoren: degene die jaloers is, degene op wie de gevoelens zich richten, en iemand die iets dreigt te verstoren of af te pakken.
Iemand als Klein zal zeggen dat jaloezie dus een complexe emotie is: een waarbij je je moet kunnen inleven in de gevoelens en motieven van meerdere mensen: jezelf, een ander, een derde.
In onze psychische ontwikkeling ontstaan zulke vermogens pas vrij laat, in de kleutertijd ergens.
Afgunst is veel primitiever, veel donkerder, en betrekt geen derde persoon. Primitiever betekent hier niet 'slecht' of iets dergelijks, alleen dat het zijn oorsprong heeft in de zeer vroege kindertijd, als we nog volstrekt afhankelijk zijn van onze ouders, en onze persoonlijkheid in ontwikkeling is in een dyade: het kind en zijn primaire verzorger.
De oorsprong van afgunst is het hulpeloze gevoel dat degene van wie we afhankelijk zijn iets van ons weghoudt, of ons iets misgunt. Nog liever dan het te willen bezitten, willen we het dan bederven of vernietigen, om zo de bron van die ondraaglijke gevoelens weg te nemen. Iemand die afgunstig is, en dat zijn we allemaal weleens, wil vooral dat de ander iets níet heeft: dan kunnen ze ons er ook geen pijn mee doen.
Afgunst, hoorde ik ooit iemand zeggen, is de enige zonde waar we zelf geen plezier aan beleven.
Het lijkt me zinvol om na te gaan of er iets destructiefs zit in de interactie tussen jou en je vriendin. Zoals je het beschrijft, klinkt het alsof je je mogelijk langzaam terugtrekt uit de vriendschap. In psychoanalytische termen: dat zou een onbewuste aanval op het contact kunnen zijn.
Een gesprek over je gevoelens met je vriendin kan geen kwaad. Door erover te praten worden de gevoelens lichter, althans dat is meestal zo, en je herstelt met zo'n gesprek meteen het contact. Aan de andere kant: er zijn ook vriendschappen die horen bij een bepaalde fase van ons leven, en die dan op een natuurlijke wijze uitdoven. Ook dat hoeft niet altijd erg te zijn.
Met vriendelijke groet, Arthur
Heb je ook een brandende levensvraag? Mail dan een korte brief naaranalyticus@groene.nl