Hoe te versmelten

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
5 september 2024
De verteller uitHet liefdespaar van de eeuwbekijkt haar eigen liefdesgeschiedenis van alle kanten. Ze buigt, kneedt, kantelt, twijfelt. Hoe vertelt ze dit verhaal?
'Misschien is geweld het beginvan alle schrijven, samen met opwinding en schoonheid', zegt de verteller van Julia Schochs romanHet liefdespaar van de eeuw. Het is een opvallende zin in een boek over liefde, want waar komt dat geweld ineens vandaan? Was het er altijd al, net onder de oppervlakte? Of is het iets recents? Schochs verteller, die in veel opzichten op haar lijkt - Schoch werd door de Duitse pers een 'archeologe van haar leven' genoemd - is een schrijfster die zich buigt over een thema dat ze lang vermeed: de langdurige liefde voor haar man. 'Schrijven was voor mij een geheime realiteit', zegt ze. 'Als je die benoemde, dacht ik, als je toegaf dat je erin leefde, dan was het met de magie wellicht gedaan.' Waarom is ze dan toch gaan schrijven?
De roman opent met een duidelijk statement: 'Eigenlijk is het heel eenvoudig: ik ga bij je weg.' Na meer dan dertig jaar denkt de verteller te weten dat de liefde tussen haar en haar man ten einde loopt, dat dit verhaal haar slotfase ingaat. Want dat is het - een verhaal. Schochs verteller bekijkt de liefdesgeschiedenis van alle kanten; ze buigt en kneedt en kantelt en twijfelt. Wanneer begon het precies, de liefde? Wanneer eindigde die? Iedere schrijver weet dat een verhaal op verschillende manieren verteld kan worden; is er een juiste manier? Welke afslagen neem je? Wat laat je weg? En misschien wel de pijnlijkste vraag: bestaat een liefdesverhaal nog wel als het liefdespaar zelf er niet meer is?
Het liefdespaar van de eeuwis een roman van vragen. Schoch bevraagt haar eigen geschiedenis en is niet tevreden met een eenduidig antwoord. Over het begin, de ontmoeting met haar man als student tijdens de ddr, is ze lyrisch. Ze vangt prachtig wat het 'begin' van een relatie inhoudt, de roes van verliefdheid. 'Er was iemand die aan me dacht: jij. Dus ik bestond.' Maar jaren later ziet ze ook dingen die ze destijds níet zag: hoe de man soms dagenlang verdwijnt. Hoe hij komt en gaat, geheimen heeft, haar altijd het gevoel geeft dat hij 'te gast' is in haar leven. Ineens weet ze niet meer zeker of ze hem eigenlijk wel kent. 'Maar jouw versie van ons verhaal ken ik niet. Ik geloof dat ik er bang voor ben.'
Het is niet dat de liefde tussen de twee zo spectaculair was. Het is geen epische liefde; de man heeft onsympathieke trekjes, is wispelturig, en soms vraag je je af wat ze precies in hem ziet. Het is niet hun chemie of passie waardoor de liefde betekenis krijgt, maar 'de waanzin van de lange duur', namelijk, het simpele feit dat hun liefde zo lang duurt. Die langdurigheid roept vragen op, zoals bijvoorbeeld over de betekenis van een 'gedeeld verleden'. Hoe lang kun je daaruit putten, als de liefde zelf afbrokkelt? 'Iedereen woont in zijn eigen verleden,' denkt Schochs verteller, dus hoe creëer je 'een gemeenschappelijk verhaal' waarin beide geliefden thuis zijn?
Niet alleen de liefde, maar ook de 'eeuw' uit de titel wordt bevraagd. Wanneer begon die precies? Wanneer eindigde die? Het is de eeuw van 1989, toen de Berlijnse Muur viel en het communisme ophield te bestaan. Maar dat is het nu juist: het verleden houdt niet op te bestaan. Het leeft door in de mens, met verregaande consequenties. Zoals het feit dat voor Schochs verteller het woord 'individu' nog steeds een nare bijsmaak heeft: het collectief, zoals dat tijdens het communisme werd gepredikt, is nog steeds haar ideaal, zelfs als dat collectief maar uit twee mensen bestaat. Het raakt aan het eeuwige dilemma,
in de liefde, over waar jij ophoudt en de ander begint. Over hoe te 'versmelten' met een geliefde zonder jezelf te verliezen. Voor Schochs verteller is de verwarring over haar persoonlijke grenzen geworteld in haar jeugd in de ddr, een erfenis die ze maar moeilijk van zich kan afschudden.
Door te schrijven - inderdaad, door te graven, als een archeologe - hoopt ze greep te krijgen op haar liefdesgeschiedenis, maar het tegenovergestelde gebeurt: schrijven maakt dat ze zich 'sterker bewust wordt van het onbekende'. Over de keerpunten in het verhaal zegt ze: 'Je moet kiezen.' 'Vermoedelijk is dat de reden waarom de meeste schrijvers meer dan één boek schrijven. Omdat ze beseffen wat er in een boek ontbreekt als het af is. En om het hiaat op te vullen, om het beter te doen, moeten ze het volgende schrijven.' Op een bepaald moment verlangde ik naar een 'ontknoping' - gaat ze nu wel of niet bij hem weg? Spreekt ze de woorden 'ik ga bij je weg' nu wel of niet hardop uit? - maar als schrijver is het een overtuigende keuze geweest om dit juist níet te doen: Schoch probeert kaders te scheppen voor het onaffe, daar horen permeabele wanden bij.
Dit komt terug in de structuur van de roman: een verzameling fragmenten zonder hoofdstukken of andere compositorische begrenzingen. 'Is dit een chronologisch verhaal, en zo ja, is het dan de chronologie van een geleidelijk verlies of van een bevrijding?' vraagt de verteller zich af. 'Hoe verder ik kom... hoe meer de dingen zich met elkaar verbinden tot één dicht weefsel. Een landschap zonder grenzen waar ik in rondloop, vertwijfeld, verdoofd, heerseres over de wouden van de herinnering.' De 'rode draad' van het verhaal is haar ontschoten; alleen de losse scènes zijn over. Willekeurige beelden 'die opflakkerden en die ik nakeek als vallende sterren'. Wat onthoud je, en wat niet? Dit zegt misschien ook iets over de veranderende aard van romans: geen heldere vertelboog of climax meer, maar een collectie fragmenten die de logica van de herinnering weerspiegelen: ongrijpbaar, grillig.
Terug naar het geweld. Ieder verhaal kent een punt waarop er iets onheilspellends ontstaat, om precies te zijn 'de behoefte aan vernielen'. Het verlangen naar een leven zónder je geliefde. 'Waarin verander je als de ander niet meer van je houdt?' vraagt Schochs verteller zich ietwat radeloos af. 'Verander je dan weer in jezelf?' Misschien is het inderdaad zo dat literatuur begint waar het geluk ten einde loopt. Wanneer je, terugkijkend op je leven, je realiseert hoe 'intens, groots en uniek het leven is' wanneer je van iemand houdt, en je die grootsheid wil vastleggen. Besta je überhaupt wel zonder liefde?
Liefde en tijd - daar gaat het in deze roman om. Ondanks alles - de onbetrouwbare man, de vrouw die zich verstopt achter, en in, haar schrijven, het gezamenlijke verhaal dat met iedere zin méér uit elkaar valt - is het een liefdesverhaal, en 'daar moest je heel goed voor zorgen, vond ik, vooral als zo'n verhaal nog maar net begon'.
Spreekt ze de woorden 'ik ga bij je weg' nu wel of niet hardop uit?
Mehner / ullstein bild / Getty Images | Oost-Berlijn, 1973 - Julia Schoch vangt prachtig de roes van verliefdheid JULIA SCHOCH Het liefdespaar van de eeuw Vertaald door Josephine Rijnaarts, De Arbeiderspers, 238 blz.