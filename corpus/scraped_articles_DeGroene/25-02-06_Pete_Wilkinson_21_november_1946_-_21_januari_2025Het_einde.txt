Pete Wilkinson 21 november 1946 - 21 januari 2025 Het einde

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
6 februari 2025
Het motto 'We vrezen geen vijand' van zijn favoriete voetbalclub kwam de Britse Greenpeace-activist Pete Wilkinson goed van pas. Met hem verloor Antarctica een belangrijk beschermheer.
Een vrachtwagenchauffeur die Antarctica heeft gered. Dat is in een paar woorden het opmerkelijke levensverhaal van Pete Wilkinson, de Britse milieuactivist en Greenpeace-legende die vorige week geheel onverwacht op 78-jarige leeftijd is overleden. Niet alleen leverde hij een succesvol gevecht tegen roofbouw op het bevroren continent, ook streed hij in zijn avontuurlijke leven tegen het dumpen van nucleair afval in zee en het doden van walvissen en het vervuilen van rivieren. Naast Tony Juniper was Wilkinson, de eerste directeur van Greenpeace UK, een toonaangevende persoon in de Britse milieuwereld.
In de jaren tachtig en begin jaren negentig leidde Wilkinson zeven expedities naar Antarctica, met het voornaamste doel om het ongerepte continent te beschermen tegen mijnbouw en andere economische activiteiten die tot onherstelbare schade leiden. Hij zette er namens Greenpeace een wetenschappelijk station op, zodat de organisatie met andere 'belanghebbenden' aan de vergadertafel kon zitten. Dankzij Wilkinsons interventie kwam er een internationaal verdrag tot stand waarin Antarctica werd geclassificeerd als een beschermd Wereldpark waar een halve eeuw niet mocht worden geboord.
Wilkinson beschreef deze strijd uitgebreid in zijn autobiografieFrom Deptford to Antarctica: The Long Way Home(2004). Deptford is de ruige dokwerkersbuurt in het zuidoosten van Londen waar Wilkinson op 21 november 1946 werd geboren als tweede zoon van George en Minnie. Zijn vader werkte er als graveur in een flessenfabriek. Pete werd toegelaten op het plaatselijke staatsgymnasium. Maar hij had geen ambitie om te gaan studeren en verliet school op zijn zestiende.'The university of life'lonkte.
Hij had talrijke baantjes, waaronder het besturen van vrachtwagens, en ontwikkelde een liefde voor voetbalclub Millwall. Het motto'We fear no foe'('We vrezen geen vijand') van de beruchte supporters zou hem nog goed van pas komen in zijn latere leven als milieuactivist. Toen hij op zijn 24ste een boek over het milieu onder ogen kreeg, zo schreef zijn vriend Paul Brown inThe Guardian,veranderde zijn leven. Wilkinson ging als vrijwilliger aan de slag bij Friends of the Earth, waar hij vier jaar lang actief zou blijven. Echt thuis heeft hij zich er nooit gevoeld. Te bekakt, was zijn oordeel over deze milieugroep.
Hij verliet de organisatie en begon een nieuw leven als postkantoorbeambte. Lang duurde dat normale bestaan niet. Vanuit Canada, waar de organisatie in 1971 was opgericht, kreeg Wilkinson het aanbod om een Britse tak van Greenpeace op te zetten, een aanbod dat hij met beide handen aangreep. Onder zijn leiding overvleugelde Greenpeace UK, zonder een penny begonnen, al snel andere milieuorganisaties. Aan zijn harde werk hing een prijskaartje: zijn huwelijk liep op de klippen. Als beste campagnevoerder kreeg Wilkinson van Greenpeace-voorman David McTaggart het verzoek Antarctica te redden.
Cruciaal bij deze strijd was invloed uitoefenen op toenmalig premier Margaret Thatcher. Het Verenigd Koninkrijk was immers een belangrijke speler op Antarctica, mede door het bezit van de Falklands. Hij slaagde erin Thatcher van mening te doen veranderen, iets wat weinigen was gelukt. Het hielp dat Women's Institute, een invloedrijke vrouwenorganisatie, zich bij het gevecht had aangesloten. Dichter bij huis streed hij tegen plannen om radioactief afval van de kerncentrale Sellafield in de Ierse zee te dumpen. Onder grote druk besloot de regering-Thatcher deze vorm van milieuvervuiling te verbieden.
Directe maar geweldloze actie was Wilkinsons voornaamste wapen, soms met gevaar voor eigen leven, zoals bij acties tegen nucleaire proeven van Frankrijk in de Stille Oceaan en tegen Japanse walvisjagers. In de haven van Auckland was hij halverwege de jaren tachtig getuige van het tot zinken brengen van de Rainbow Warrior, het vlaggenschip van Greenpeace, door de Franse staat. Zulke belevenissen staan beschreven in zijn boekWarrior: One Man's Environmental Crusade.David McTaggart noemde Wilkinson 'de lastigste klootzak waarmee de milieubeweging ooit op de proppen is gekomen', een compliment.
In de jaren negentig verliet hij Greenpeace om nucleair adviseur te worden. Hij adviseerde overheden en de industrie over hoe om te gaan met kernafval. Tegelijkertijd bleef Wilkinson strijden tegen de aanleg van nieuwe kerncentrales. Wilkinsons afkeer tegen kernenergie dateerde uit zijn jonge jaren, een tijd waarin grote angst leefde voor een allesvernietigende kernoorlog.
In Peasenhall leidde 'Wilx' een rustig en gelukkig leven met zijn tweede vrouw Gaye, een onderwijzeres, en zijn twee dochters, Amy en Emily. Sinds afgelopen najaar deed Wilkinson het rustiger aan, nadat zijn huis waterschade had opgelopen tijdens overstromingen. Na zijn overlijden, aan een hartaanval, loofde Greenpeace de 'passie en directheid' van Wilkinson, eraan toevoegend dat hij er niet voor terugdeinsde om de machtigen de waarheid voor te houden. Wilkinson was de laatste jaren kritisch geweest over het gebrek aan 'visie en verbeelding' bij de organisatie, die naar zijn idee was ingepalmd door de gevestigde orde.
In de dagen rond zijn dood verschenen berichten dat landen als China, Rusland en Argentinië hun oog hebben laten vallen op de aardolie onder de poten van de pinguïns en walrussen in Antarctica. Het kwetsbare continent moet het nu zien te redden zonder zijn beschermheer.
Hij was 'de lastigste klootzak waar de milieubeweging ooit mee op de proppen kwam'
Jacqueline Haynes-Smart / Fairfax Media / Getty Images | 1985