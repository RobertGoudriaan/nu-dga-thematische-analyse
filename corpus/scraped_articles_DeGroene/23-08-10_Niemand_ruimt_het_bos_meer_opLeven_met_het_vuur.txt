Niemand ruimt het bos meer op Leven met het vuur

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
10 augustus 2023
Hoewel binnen de wetenschap consensus heerst over de preventieve aanpak, door bijvoorbeeld juist brand te stichten, nemen bosbranden wereldwijd in aantal en omvang toe. Overheden komen niet verder dan bestrijding.
Op een glasnegatiefvan halverwege de vorige eeuw zit een specht op een boomstronk tussen de uitslaande vlammen. 'Ik hamer het er muurvast in', staat eronder in sierlijke handgeschreven letters, 'een bosbrand brengt ons geen gewin'. De afbeelding werd gebruikt als propaganda van de Koninklijke Nederlandsche Heidemaatschappij, bedoeld als uiterste inspanning om het toenemende aantal bosbranden terug te dringen.
In dat tijdsgewricht verspreidde zich hetzelfde narratief wereldwijd, op radio en tv, en zelfs in de Walt Disney-filmBambiuit 1942. Er zitten een paar jagers bij een kampvuur, dat onfortuinlijk overslaat op het bos waarin Bambi leeft. Eekhoorns springen van tak naar tak, Bambi rent door een vuurzee, stuit telkens op de vlammen, op de achtergrond klinkt een kakofonie van strijkers en blazers. Alsof de makers willen zeggen: onthoud, kinderen, vuur is eng, woest, chaotisch en allesvernietigend.
Alle voorlichting ten spijt neemt het aantal bosbranden de afgelopen jaren op sommige plekken toe. In 2021 woedde in 22 van de 27 Europese lidstaten een natuurbrand. Vorig jaar was het opnieuw raak, met grootschalige branden in onder andere het zuidwesten van Frankrijk. In juni van dit jaar werden de wolkenkrabbers van New York nog gehuld in een oranje gloed door hevige branden in Canadese boreale bossen - ruim tien miljoen hectare verdween toen in as, een gitzwart record. Een maand later stonden in ten minste tien landen bossen in lichterlaaie, van Griekenland en Turkije tot Spanje en Portugal.
Een van de oorzaken is klimaatverandering. Klimaatzones verschuiven, kruipen over steeds noordelijker breedtegraden, de planeet warmt op. Juli was wereldwijd de warmste maand ooit gemeten. Extreme hitte in Zuid-Europa, China en Noord-Amerika is door klimaatverandering veel waarschijnlijker geworden, bleek enkele weken geleden uit onderzoek van World Weather Attribution, een internationaal wetenschappelijk collectief waar ook het KNMI deel van uitmaakt.
Eerder dit jaar ontdekte hetzelfde team wetenschappers dat vroege hittegolven, die plaatsvinden in het voorjaar, zeker honderd keer waarschijnlijker zijn geworden door klimaatverandering. Er valt minder neerslag en de vegetatie verdroogt in de ziedende hitte, totdat struiken en bomen veranderen in natuurlijke aanmaakblokjes. Het aantal bosbranden zal deze eeuw met de helft toenemen, bleek uit een VN-rapport dat vorig jaar verscheen. Klimaatverandering maakt de bosbranden heter en intenser vanwege het droge hout.
Net als bij een barbecue ontstaat er niet meteen vuur als je een aanmaakblokje onder de grill legt. Er zijn drie componenten cruciaal voor een goede brand: iets brandbaars (het aanmaakblokje, de verdroogde vegetatie), zuurstof en een ontsteking (een lucifer of blikseminslag). Het overgrote merendeel van de bosbranden ontstaat, zoals inBambi,door onoplettendheid van mensen, zegt David Bowman, hoogleraar pyrogeografie aan de Australische Universiteit van Tasmanië, tijdens een Zoom-gesprek. Een vergeten kampvuur, een sigaret, kortsluiting. 'Als de mensheid plotsklaps zou worden weggevaagd, dan is één ding zeker: er zullen veel minder bosbranden voorkomen', zegt hij.
Bosbranden hebben altijd plaatsgevonden en zullen er ook altijd zijn. De manier waarop we met vuur omgaan is daarentegen in de loop van de geschiedenis volkomen veranderd. Zo'n vierhonderdduizend jaar geleden leerde dehomo erectus- een voorganger van ons, dehomo sapiens- vuur te beheersen. 'Andere dieren gebruikten al vuur, sommige vogels verplaatsten bijvoorbeeld takjes die door blikseminslagen in brand waren gevlogen', vertelt Bowman. 'Maar mensen zetten een volgende stap: ze leerden hoe vuur kon blijven branden, onder andere door steeds nieuw hout, nieuwe brandstof, toe te voegen en het vuur in grotten te beschermen tegen neerslag. Toen mensen leerden om zelf vuur te maken, raakten we eraan verslaafd.'
Onze relatie met vuur raakte ernstig verstoord, zoals met elke verslaving het geval is. Het is de voornaamste reden dat er momenteel overal ter wereld felle bosbranden woeden.
Prometheus schonk het vuuraan de mens en de wereld veranderde voor altijd. De mens leerde het vuur te beheersen en zo de natuur te temmen. We konden onszelf beschermen tegen dieren, werden jager in plaats van prooi, bleven warm op koude dagen, hadden licht in de duisternis, konden het land naar onze wensen inrichten door bos te verbranden. De gerenommeerde Nederlandse socioloog Joop Goudsblom beschreef in zijn boekVuur en beschaving(1992) hoe het vuur in de loop van de geschiedenis vervlochten raakte met de westerse samenleving. Het leven werd in veel opzichten veiliger en gerieflijker, schreef hij, 'maar het heeft ook nieuwe risico's met zich meegebracht'.
Die risico's tekenden zich de afgelopen eeuwen duidelijker af, met name sinds de Middeleeuwen. Mensen werden vuurbekwamer, vestigden zich in dorpen en steden, kregen open haarden. Een vonk was voldoende om de houten huizen in lichterlaaie te zetten, soms verging een hele nederzetting. De Europese stadsbesturen stelden daarop allerlei preventieve regels in om het risico op brand te beperken, waaronder een verordening om 's avonds al het vuur te doven;curfewis een verbastering vancouvre-feu.
Eeuwen later voerden Europeanen dezelfde regels door in hun koloniën, terwijl de inheemse bevolking er tot hun komst een uitgekiend vuurregime op nahield. Ze verbrandden hun land om het vruchtbaar te houden en de biodiversiteit te bevorderen. Maar de Europeanen waren ook in die gebieden bang voor uitslaande brand en stelden een vuurverbod in. Vuur verdween steeds verder naar de achtergrond en werd het fundament onder de westerse samenleving. Tijdens de industriële revolutie waren de rokende kolencentrales aan de stadsgrenzen op den duur het laatste teken van een verbranding.
'Het gaandeweg verdwijnen van vuur uit het leven van alledag heeft tot tegenstrijdige trends geleid. Terwijl de maatschappelijke mogelijkheden om vuur te beheersen steeds spectaculairder zijn geworden, is de gemiddelde individuele bekwaamheid om met vuur om te gaan waarschijnlijk verminderd', schreef Goudsblom in zijn boek.
Tegenwoordig is onze primaire reactie op een bosbrand gelijk aan die van Bambi: vuur is gevaarlijk, vuur is eng, vuur is slecht. Een bosbrand moet te allen tijde worden voorkomen of bij het ontstaan ervan snel geblust, zoals de voorlichting van de Koninklijke Nederlandsche Heidemaatschappij voorschreef. Hoe paradoxaal het misschien ook klinkt, zegt hoogleraar Bowman, die gedachte is precies de reden dat bosbranden zoals op Rhodos onnodig uit de hand lopen. Vuur hoort bij onze samenleving en bij gezonde ecosystemen. Of, in de propagandistische stijl van de Heidemaatschappij: ik hamer het er muurvast in, een bosbrand brengt ons gewin.
Duurzaam landbeheer vereist volgens Bowman een paradigmaverschuiving in hoe hedendaagse culturen natuurbranden zien. Bosbranden zijn essentieel, sommige boomsoorten zijn voor hun voortplanting zelfs afhankelijk van vuur. Maar de hedendaagse protocollen schrijven voor dat elke brand zo snel mogelijk moet worden bestreden, waardoor het kreupelhout zich opstapelt, extreme hitte het hout verder verdroogt, en bij een brand de bosgrond bezaaid ligt met natuurlijke aanmaakblokjes. Door elke bosbrand te blussen, scheppen we dus de ideale omstandigheden voor een krankzinnig kampvuur, klaar om bij elke ontsteking uit te groeien tot een inferno. 'We moeten vuur weer een plek geven in onze landschappen', zegt Bowman. 'En dan niet alleen door inheemse vuurculturen te herintroduceren, want die kennis is voor een deel niet meer geschikt onder de huidige omstandigheden. Door klimaatverandering zijn sommige van hun traditionele methoden gedateerd.'
Overheden zouden volgens hem mensen weer moeten stimuleren om in de natuur te wonen en te leren om die natuur ook te onderhouden. 'We trekken nu alleen voor vakantie naar afgelegen plekken, maar er is niemand die het bos nog opruimt. Vroeger deed een boer dat met en voor zijn vee, maar die is weggeconcurreerd door grote bedrijven. Als mensen de natuur weer intrekken zullen ze, voor hun eigen veiligheid, afgestorven plantenmateriaal opruimen en delen van hun land preventief afbranden op een moment dat de omstandigheden gunstig zijn. Wat al heeft gebrand, kan niet opnieuw branden. Het is de enige manier om de huidige bosbranden weer onder controle te krijgen.'
In de wetenschappelijke gemeenschapis er al decennia consensus over die preventieve aanpak, maar wereldwijd volharden overheden vooralsnog in de bestrijding van uitslaande branden. Cathelijne Stoof, hoogleraar pyrogeografie aan de Universiteit van Wageningen, kijkt daarom met stijgende verbazing naar landen die tijdens een heftig brandseizoen aankondigen meer blusvliegtuigen te bestellen - eind juli besloot eurocommissaris voor crisismanagement Janez Lenarcic nog om twaalf nieuwe blusvliegtuigen aan te schaffen. 'Brandbestrijding is natuurlijk nodig, maar een blusvliegtuig kost al snel vijftig miljoen', zegt Stoof tijdens een telefoongesprek. 'Weet je hoeveel land je daarmee kunt onderhouden? Hoeveel bosbranden je daarmee kunt voorkomen?'
In het eerdergenoemde VN-rapport over bosbranden riepen wetenschappers voor de zoveelste keer op om een zogeheten 'Fire Ready Formula' te implementeren, een sleutelverdeling waarbij twee derde van het bosbrandbudget wordt gereserveerd voor vuurpreventie en de overige uitgaven worden besteed aan bestrijding, waaronder blusvliegtuigen. Portugal heeft volgens Stoof na de grootschalige bosbranden in 2017 dergelijke maatregelen getroffen. 'In andere landen gaat meestal negentig procent naar bestrijding en tien procent naar preventie', zegt ze. Waarom? 'Politici willen elke vier jaar worden herkozen, dus ze moeten de bevolking vooral doen geloven dat ze bijdragen aan een oplossing. Een blusvliegtuig ziet er dan natuurlijk heldhaftig uit.' Maar die vliegende emmer water is eerder symptoombestrijding, een symbool voor hoop en wanhoop.
Bosbranden zijn bijna een metafoor voor de hele klimaatcrisis: de kortzichtige blik van de mens speelt ons parten. Onze relatie met vuur was ooit harmonieus, tot we probeerden er zo veel grip op te krijgen dat het door onze verkrampte vingers glipte. De zomers worden warmer, het hout wordt droger, de bosbranden worden intenser. Om het vuur opnieuw te temmen, moeten we het de ruimte geven, ermee leren leven in plaats van ons ertegen te verzetten.
Vuur hoort bij onze samenleving en bij gezonde ecosystemen