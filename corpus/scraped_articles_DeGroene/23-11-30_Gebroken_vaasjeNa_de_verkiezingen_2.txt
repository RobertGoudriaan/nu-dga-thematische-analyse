Gebroken vaasje Na de verkiezingen (2)

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
30 november 2023
Zijn volledige regeerperiode worstelde Mark Rutte met Geert Wilders, maar hij hield hem altijd eronder. Hij gaf het VVD-leiderschap over aan iemand die de geschiedenis zal ingaan als de liberaal die radicaal-rechts vrij baan gaf.
Het meest hallucinante gesprekop de uitslagenavond vond plaats enkele minuten na de overwinningstoespraak van Geert Wilders. Daarin had hij gezegd: 'We zijn het zat, spuugzat.' Ook wilde hij dat anderen 'over schaduwen zouden heen springen'. Om toe te voegen: 'Ik zal mezelf redelijk opstellen, ondanks die prachtige overwinning.'
In gesprek met journalisten van de NOS zei hij: 'Ik snap heel goed dat partijen (...) niet in een regering willen zitten die ongrondwettelijke maatregelen neemt.'
'Maar waarom stonden er dan verboden voor moskeeën, korans en islamitische scholen in het verkiezingsprogramma?'
'In het programma schrijf je wat je zelf vindt.'
'Heeft u dan geen knollen voor citroenen verkocht?'
Wilders besloot daarop het gesprek af te kappen.
Partij-ideoloog Martin Bosma grapte kort daarna tegen een NOS-verslaggever: 'Morgen ben je werkloos.' Het saneren van de publieke omroep is ook een verkiezingsbelofte.
Geert Wilders, veroordeeld voor groepsbelediging en aanzetten tot discriminatie, maakt een serieuze kans om premier te worden van Nederland. Hij heeft in ieder geval het initiatief. En hij heeft het volledig cadeau gekregen.
Zelden sloeg de stemming zo snel om. Maandenlang kabbelde de Nederlandse politiek na jaren van Rutte gestaag naar het centrum. Dat las u ook steevast in dit blad. De BBB leek een half jaar geleden nog de volwassenwording van de anti-establishmentstem te belichamen en gaf dat stokje deze zomer over aan Pieter Omtzigt. Onderwijl implodeerde JA21 en bewoog FvD zich naar een complotmarge. Wilders bleef weliswaar onverminderd stabiel, maar groeide niet.
Het spook dat radicaal-rechts heet leek na een decennium waarin het Tweede-Kamerverkiezingen domineerde afwezig. Een vernieuwende christen-democraat, een groene sociaal-democraat en een conservatief-liberaal streden om het Torentje. In het centrum woedde een democratisch debat, over bestaanszekerheid, over gemeenschap en de toekomst. Met als terugkerende belofte 'herstel'. Een week voor de stembusgang kon je denken: wat een saai maar gemoedelijk land. Tot het een heel scherpe bocht naar rechts maakte. Wilders dook op, klom ver omhoog in virtuele peilingen en was volledig terug van weggeweest.
De meest desastreuze campagnefoutmoet deze verkiezingen op het conto worden geschreven van de partij die juist het allerbest is in campagne voeren. Sinds de VVD in 2009 zeer nauwlettend via tal van focusgroepen en kiezersonderzoeken het sentiment in de samenleving is gaan bestuderen, is de partij een campagnemachine geworden die concurrenten ver achter zich liet.
In diezelfde partij huist al heel lang een strategisch verlangen dat Mark Rutte graag samenvatte door te verwijzen naar de Beierse partij csu: rechts van ons dulden wij niets. Daarmee bedoelde hij dat het afvallige lid Geert Wilders nooit de VVD zou mogen overschaduwen en klein moest blijven. Nu moet je, deze uitslag indachtig, concluderen dat Dilan Yesilgöz als nieuwe partijleider al een van haar grootste nederlagen moet noteren. Haar voorganger heeft Nederland ooit vergelijken met een 'teer vaasje'. Nu ligt het vaasje gebroken op de grond en zij heeft het laten vallen.
Op de avond na de kabinetsval, begin juli, had Sophie Hermans als leider van de VVD-fractie nog de woorden van haar politieke leermeester Rutte geëchood in een talkshow. Haar werd gevraagd of regeren met de PVV een optie was. 'Dat zie ik niet gebeuren want wij hebben daar eerder dingen over gezegd en daar is niets aan veranderd', zei ze. 'Het asielbeleid van Geert Wilders is ook niet de asielagenda van de VVD.' Twee weken na die uitspraak zette de migratiewoordvoerder van de partij de deur voorzichtig op een kiertje in een interview met weekbladEW.Een maand later bevestigde Yesilgöz wat iedereen toen al vermoedde: de PVV van Geert Wilders was voor de liberaal-conservatieven salonfähig geworden - zelfs een potentiele samenwerkingspartner. Het cordon sanitaire dat Rutte al die tijd stilzwijgend in stand had gehouden was weg.
Juist in die partij waar elk fundamenteel besluit wordt genomen door een select groepje intimi mag dit worden gelezen als een zeer zorgvuldige draai.
De naïviteit van de VVD werd ook de journalistiek eigen. Keer op keer werd er genoteerd dat Wilders 'mild' was geworden. Het bevreemdende aan die observatie is dat dat puur en alleen vorm was. Tijdens de Prinsjesdag-debatten schold Wilders nog steeds Sigrid Kaag uit voor heks, maar hij deed dat nu niet schreeuwend maar met een speelse toon. 'Zij noemde mij graag radicaal, ik haar dan arrogant. Zij beet mij toe dat ik discrimineerde, ik zei dan weer als grapje dat ik haar een bezem cadeau gaf', zei hij. 'Kortom, het was altijd gezellig!'
Ondertussen moeten moslims en migranten in brede zin nog steeds de grens over worden gejaagd, maar ook dat verpakte hij in het debat bijEenVandaagin een doodeng grapje. 'Studenten niet uit Nederland', zei de debatmeester. 'Er zullen er veel ook in deze zaal staan, studenten die niet van hier komen. Laat je horen.' Waarop er een aantal joelde om zich kenbaar te maken. Wilders draaide zich abrupt om, keek rond en zei: 'Wie? Wie was dat? Ik had bijna...'
Hij maakte die zin niet af maar iedereen lachte.
Bij de VVD begonnen ze door te krijgen dat die op een kier gezette deur wel heel gretig was binnengetreden. Eind oktober begonnen strategen in de wandelgangen al het een en ander te nuanceren. 'We sluiten vooral zijn kiezers niet uit', hoorde je dan (alsof er ooit een partij expliciet kiezers heeft uitgesloten). Iets wat Yesilgöz later hardop zou herhalen.
En een dag voor de stembusgang probeerde zij angstig de zelf open gezette deur weer dicht te gooien door te zeggen dat zij nooit zou samenwerken met Wilders als 'premier'. Het was allemaal veel te laat. Met als desastreus gevolg dat radicaal-rechts, dat kortstondig op zijn retour leek, in Nederland plots weer alom aanwezig is - de macht heeft zelfs. Nooit eerder kreeg het zoveel zetels.
De morele dwaling en de strategische blundervan de VVD leggen een zeer pijnlijke rot in die partij bloot. Uit machtsopportunisme is zij tot alles bereid. De laatste principiële liberalen en aanhangers van rechtsstatelijke principes, en van die types wemelt het nog altijd op de partijcongressen, zullen bij zichzelf te rade moeten gaan of ze de partij dit willen vergeven. Het was namelijk dat type VVD'er dat je van de zomer en tot diep in dit najaar nog sussend kon horen zeggen dat ze het niet eens waren met die geopende deur, maar dat ze het 'strategisch wel begrepen'. Kennelijk mocht daar alles voor wijken, zelfs die rechtsstatelijke principes. Het is tekenend voor een partij waar marketing en imago de kernwaarden steeds verder zijn gaan overschaduwen.
En voor degenen die zullen volharden in het idee dat dít nou eenmaal strategie was om Wilders klein te houden, is het goed om terug te vallen op die ene les van Winston Churchill uit 1940. 'Iedereen hoopt dat als hij de krokodillen maar voedt de krokodil hem als laatste zal opeten.' Om daaraan toe te voegen: 'Ze hopen allemaal dat de storm voorbij zal zijn voordat zij aan de beurt zijn om als laatste te worden verslonden. Maar ik vrees enorm dat de storm niet zal overwaaien. Die zal woeden en steeds luider en steeds breder brullen.'
Een opdracht voor politici van links, die hiervoor waarschuwden, tot beschaafd centrum-rechts, dat dit aanwakkerde, is nu hoe ze blijven staan in die storm en die tot stilte zullen brengen.
Wat dat betreft zag de uitslagenavond er grimmig uit. Pieter Omtzigt - die een expliciete campagne voerde rond thema's van rechtsstatelijkheid - bedankte zijn medewerkers en begon daarna al te hinten op onderhandelingen met Wilders, die hij vorige week nog uitsloot. 'Veel politici zullen over hun schaduw moeten heen springen', zei hij. 'Nederland zal en moet bestuurd worden en daar zijn wij voor beschikbaar.' Dat klonk als een uitgestoken hand. Iets wat een groot deel van zijn achterban niet erg zal vinden, maar wat een zeer scherp contrast zal vormen met de rechtsstatelijkheid waar Omtzigt groot mee is geworden.
Dilan Yesilgöz stapte op de verkiezingsavond stralend het podium op maar kon haar zichtbare shock niet verbergen. In een zeer, zeer korte speech zei ze dat er onvoldoende was 'geluisterd'. Dat stond diametraal tegenover de leus die ze had verkondigd: 'Ik hoor je, ik zie je, ik sta aan jouw kant.' Tegenover de NOS begon ze haar belofte van een dag eerder, dat ze nooit onder premier Wilders zou gaan dienen, direct weer te ontkennen. Zó had ze het niet bedoeld. De deur die een dag eerder angstig gesloten was zwierde abrupt weer open.
Als Omtzigt en Yesilgöz serieus zijn over die uitgestoken handen, dan beginnen er weldra formatiegesprekken met als fundament 81 zetels van PVV, VVD en NSC. Al biedt dat bij lange na geen uitzicht op een meerderheid in de senaat. Formeren zal, ook met deze overdonderende uitslag, zeer ingewikkeld worden. Zelfs als dat slaagt houden partijen van links tot rechts rekening met nieuwe verkiezingen volgend jaar.
Op het Westergasterrein in Amsterdam begon oppositieleider Frans Timmermans (GroenLinks-PvdA) direct aan zijn rol als oppositieleider. Tegen de achtergrond van een eigen winst stond hij bijna huilend op het podium. 'Ik heb jullie even nodig vanavond', zei hij. 'Houd mekaar nou even vast. Wij laten in Nederland niemand los. Als u vanavond nou mensen tegenkomt die denken: hoor ik hier nu wel? Zeg dan heel duidelijk: ja, ja ja!' Daarna begon hij te brullen in een microfoon: 'In Nederland is iedereen gelijk!'
Nooit eerder klonk dat in een toespraak zo wanhopig.
De morele dwaling en de strategische blunder van de VVD leggen een pijnlijke rot in die partij bloot