Meekijken en meedenken Dichters&Denkers

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
6 juli 2023
Dansen als de meeuwenis een nieuw geschenk van Tijs Goldschmidt aan de lezer. Mits die laatste niet al te dogmatisch gelooft dat de natuur ontworpen is aan de tekentafel.
Kort voor Kerst vorig jaarwerd bekend dat de P.C. Hooft-prijs voor beschouwend proza ditmaal was uitgegaan naar Tijs Goldschmidt. Vijf maanden later, eind mei, verscheen er rond de uitreiking van de prijs, nogal verrassend, een nieuw en zeer omvangrijk boek van de laureaat,Dansen als de meeuwen,meer dan achthonderd pagina's plus diverse katernen hoogwaardige kleurenfoto's. Dat mag, gezien de korte periode van voorbereiding en productie, gerust een prestatie van formaat worden genoemd, te danken vooral aan het samenwerkingsverband van de uitgeverijen Van Oorschot en AthenaeumPolak & Van Gennep. Het boek is een passend geschenk van en voor de auteur, maar misschien nog wel eerder voor de lezer.
Helemaal nieuw is het niet - grotendeels gaat het hier om een keuze uit het eerder gepubliceerde essayistische werk van Goldschmidt, aangevuld met de nodige brieven aan collegaschrijvers, vrienden en 'gewone' lezers. Inhoudelijk betreffen die brieven kwesties die ook in de andere stukken ter sprake komen; stilistisch vallen ze evenmin uit de toon, maar vanwege de beperkte omvang zorgen ze wel voor een aangename afwisseling. Na de wat langere stukken, de langste tellen zo'n 20 à 25 pagina's, mag de lezer even op adem komen om zijn gedachten te ordenen - en te herordenen, want Goldschmidt komt vaak met verrassende, te denken gevende waarnemingen en daaruit voortvloeiende originele inzichten.
In zekere zin isDansen als de meeuwenwel degelijk nieuw. De auteur heeft zijn werk namelijk opnieuw geordend, achronologisch, zonder de afzonderlijke stukken expliciet van datum of bron te voorzien. Dat laat zien dat er sprake is van een veelzijdig maar tegelijk sterk samenhangend oeuvre, zonder te onderscheiden stijlperioden of anderszins opmerkelijke cesuren. Goldschmidt is van meet af aan de elegant en bedachtzaam formulerende auteur die het juryrapport in hem ziet. Want hij is niet zomaar een schrijvende bioloog, iemand voor wie het schrijven niet meer is dan het registreren of documenteren van onderzoeksresultaten; hij is schrijver in de nadrukkelijke zin van het woord, dus met literaire aspiraties.
Je zou het korte openingsstukje als een subtiel, impliciet programma kunnen lezen.De blauwe kamheet dat stukje. Iemand - een ik - loopt via het strand vol schelpen en zeewier op de vloedlijn de zee in, beseft 'nu pas' hoezeer hij haar heeft gemist, noemt haarla mer,onwillekeurig denkt de lezer aanla mère,een paar pagina's verder doet ook de schrijver dat. Hij geeft zijn zintuigen de kost, ziet in het grijsgroene water letters en cijfers, 'veel meer letters dan H en O, meer cijfers ook dan alleen 2', 'miljoenen zwarte en witte letters moeten het zijn', maar nergens is een 'reuzenhand' te bekennen die de golven met een reuzenkam in beweging brengt. Wel ontstaat er in die aanvankelijk willekeurig lijkende lettercombinaties betekenis, er ontstaan zelfs zinnen, 'opgebouwd uit woorden'.
De blauwe kambeschrijft aldus de geboorte van de schrijver, de ongelovige die weet dat de pure wetenschap hem verplicht tot reducties die in zijn ervaring essentieel zijn. Die geboorte kan nauwkeurig worden gedateerd. Goldschmidt was wetenschappelijk medewerker aan de Universiteit Leiden, verrichtte in de jaren tachtig ecologisch veldonderzoek in Tanzania, maar besloot in 1993 zich geheel aan het schrijven te wijden. Zijn literaire debuut,Darwins hofvijver(1996), getuigt van de ecologische catastrofe die zich daar, in het Victoriameer, voltrok: de cichliden, een veelsoortige, kleurrijke familie van baarsachige vissen, verdwenen in hoog tempo en dreigden uit te sterven. Dat veranderde de neutrale wetenschapper in een geëngageerde natuurliefhebber die alles in het werk zou stellen om te voorkomen dat het massale verdwijnen van soorten onopgemerkt zou blijven. Het boek werd nationaal en internationaal een groot succes.
De schrijvende bioloog was ook vóór Goldschmidt geen onbekend fenomeen. Een paar van defounding fathersvan de biologie waren uitstekende schrijvers, denk aan Alexander von Humboldt, die trouwens ook een meer dan voortreffelijk tekenaar was, en uiteraard aan Charles Darwin. Humboldt speelt inDansen als de meeuwengeen rol van betekenis, Darwin daarentegen een hoofdrol. Ik kan me zo voorstellen dat Goldschmidt bij het samenstellen van het boek geaarzeld heeft of hij het stuk waarmee hijVis in bad(2014) opende, een bijzonder geestige brief aan 'Waarde heer Darwin', niet ook in dit boek als introductie zou moeten gebruiken: 'Dat ik uw werk volledig heb geïntegreerd in mijn gedachtewereld is werkelijk niet overdreven', noteert hij, 'ik leef ermee, dag en nacht, ben aan een evolutionaire manier van denken verslingerd geraakt en ervaar die als buitengewoon inspirerend. Ik pas er doorgaans voor op mij te laten inkapselen door ismen van welke soort dan ook, maar maak voor het darwinisme, zoals dat tegenwoordig heet, toch een uitzondering.'
En dat blijkt uit dit boek, er staat misschien geen stuk in waarin de auteur vanOn the Origin of Species(1859), 'het belangrijkste biologische boek sinds de werken van Aristoteles', niet even meespeelt. Als je met een darwinistische blik hebt leren kijken, aldus Goldschmidt, kun je zelfs geen weiland meer doorkruisen zonder eraan te denken dat miljoenen wormen ondergronds keihard werken aan een schitterend nieuw landschap.
Dat illustreert hij met het hilarische verhaal van het wormenexperiment dat Darwin, toch geen lachebekje, in zijn Londense tuin uitvoerde. Hij liet enkele van zijn vele kinderen musiceren voor een publiek van aardwormen, in de hoop 'op een teken van muzikaal contact tussen mens en worm'. Vergeefs, maar dat, becommentarieert Goldschmidt, is niet zozeer van belang, het gaat erom dat Darwin er nooit voetstoots van uitging dat zoiets onmogelijk zou zijn. De mens had tenslotte niet alleen met andere primaten, duiven en paarden een gemeenschappelijke voorouder, maar in een diep geologisch verleden zelfs met de aardworm.
Darwins evolutionaire inzichten betekenden de doodsteek voor het christelijke scheppingsverhaal, hoeveel moeite hij zelf, ooit voorbestemd voor het priesterschap en de echtgenoot van een hem dierbare, religieuze vrouw, ook had met het aanvaarden van die wereldschokkende consequenties. Maar het was niet anders: het creationisme, in welke verwaterde vorm dan ook, had afgedaan, de antropocentrische arrogantie was onhoudbaar gebleken, de mens was een primaat. En Multatuli's juffrouw Laps bijgevolg een zoogdier. Daar valt ook voor de neodarwinist Goldschmidt niet aan te tornen. Zelfs de wonderlijkste en onwaarschijnlijkste vormen en eigenschappen van plant en dier zijn ontstaan door natuurlijke selectie van de geschiktste genetische varianten, niet het resultaat van een fantastisch tekentafelontwerp. Elke poging daarop af te dingen mag rekenen op zijn milde, soms ook scherpe spot.
Dat doet hij onder meer in een essay getiteldDe verbreiding van het neonietsisme. Dat - ook in zijn ogen - gedrochtelijke woord is enerzijds een aanscherping van het 'ietsisme', het angstvallige geloof van halfverlichte geesten die menen dat er tochietsmoet zijn, anderzijds van het nietsisme, dat, als ik het goed begrijp, weliswaar niet meer gelooft in een God, de wederopstanding van zijn Zoon of een geopenbaarde moraal, maar vasthoudt aan de laatste reddingsboei, die van de ziel, die wel in de mens, niet in het dier zou zetelen.
Een neonietsist als Goldschmidt gelooft ook daar niet in. Die op louter vooroordelen gebaseerde tweedeling heeft de wreedheid jegens de dieren altijd gelegitimeerd. Hij hoopt dat 'het afschaffen van de ziel op den duur zal leiden tot een betere behandeling van alle medeschepselen die enigszins op niveau kunnen leiden'.
Je zou misschien verwachten dat deze meer dan anderhalve eeuw oude inzichten inmiddels gemeengoed zouden zijn in kringen van wat ik nu maar generaliserend de Europese intelligentsia zal noemen, maar dat blijkt allerminst het geval. Tot Goldschmidts teleurstelling duikt apologetische theologische acrobatiek op bij twee door hem gewaardeerde essayisten, 'die je niet snel met elkaar in verband zou brengen, Bas Heijne en Willem Jan Otten'.
Van Ottens bekering tot een kerk, de katholieke, 'met een lang antisemitisch verleden en een onverminderd autoritaire organisatie', begrijpt hij het minst; in Ottens venijnige kruistocht tegen de goddelozen en vooral de evolutionisten slaat hij de plank voortdurend mis, 'het is alsof je Heijne leest in de overtreffende trap'.
Heijne meent dat 'de Verlichting' is doorgeschoten en dat de populistische afkeer van de Verlichting 'niet geheel ten onrechte' is. Populisten zoeken geborgenheid in een kleine, defensieve, lokale gemeenschap, ze klampen zich vast aan hun nostalgisch bijeengesprokkelde, vervolgens met hand en tand verdedigde groepsidentiteit. Heijne heeft voor die onredelijkheid begrip: 'Alleen door je over te geven aan iets wat groter is dan jij, aan je groep, aan je land, aan je cultuur, aan God, kun je werkelijk jezelf zijn.'
Maar wat Goldschmidt, 'als ongelovige kosmopoliet', juist zo bevalt, is 'de mogelijkheid om je eigen groep van geestverwanten samen te stellen door middel van contacten over de hele wereld', hoewel hij natuurlijk ook wel begrijpt dat die mogelijkheid vooralsnog, 'zelfs in het Westen', niet voor iedereen is weggelegd. En ondanks het feit, voeg ik daaraan toe, dat het daarbij passende begrip 'keuzeverwantschap', met dank aan Goethe(Die Wahlverwandtschaften)al meer dan twee eeuwen oud is.
Dansen als de meeuwenlaat zien waartoe die verwantschappen in het geval van Goldschmidt hebben geleid. Het boek begint met mooie, van collegiale dank getuigende herinneringen aan Dick Hillenius, de onpretentieuze dichter en 'breed georiënteerde veldbioloog', die hem voor het eerst met onorthodoxe middelen toegang verschafte tot de ethologie; verder aan Niko Tinbergen, de grondlegger van de ethologie, en aan Rudy Kousbroek, wiensAnathema'svoor hem, als zeventienjarige, niet minder dan 'een openbaring' waren - komisch genoeg een aan Kousbroek ontleende religieuze term, en niet de enige in diens werk, hoewel hij elke religie of cryptoreligie, gedecideerd als geen ander, naar het rijk der fabelen verwees. Wat de scholier Goldschmidt beslissend beïnvloedde was het speelse gemak, de lichtvoetigheid van Kousbroeks stijl, 'aha, zo gaatdenkendus'.
En zo gaat denken ook inDansen als de meeuwen. Dat maakt de lectuur tot een groot genoegen. En leerzaam is die lectuur intussen in hoge mate, bijvoorbeeld in al die stukken die over schaamte gaan, bij mens én dier, een thematische interesse met biografische wortels. Dat laatste valt vooral op te maken uit het eerste van de twee libretto's voor Maarten Altena/Asko Schönberg, dat de lezer, althans deze lezer, rauw op het dak valt.Mijn verwekker indachtigheet het, het beschrijft sec en indringend een ontwrichtende gebeurtenis die de zoon, dertien jaar oud, tot 'persona non grata (...) in eigen hoofd' maakte.
Een godswonder - laat ik ook eens putten uit onze religieuze taalerfenis - dat diezelfde jongen, niet eens zo heel veel later, door aandachtig kijken, luisteren en lezen een stijl ontwikkelde die vrij is van rancuneuze, verbitterde sporen. Dit boek is het werk van een genereuze auteur, het nodigt vooral uit tot aandachtig meekijken en meedenken, nauwelijks of niet tot tegenspraak. Het is het ideale zomerboek, een prachtig voorbeeld van het aloudeutile dulci.
Goldschmidt komt vaak met verrassende, te denken gevende waarnemingen en originele inzichten