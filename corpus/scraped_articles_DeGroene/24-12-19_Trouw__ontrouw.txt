Trouw & ontrouw

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
19 december 2024
Het was een verontrustend jaar, 2024. Een jaar waarin de dominosteentjes vaak de verkeerde kant op leken te vallen. Verkiezingen die steeds weer in het voordeel van autocraten beslecht werden, met als laatste dieptepunt het'land of the free',waar de kiezers de sleutels van het Witte Huis toevertrouwden aan de man die beloofde dictator te zijn op 'dag een'. Het was een jaar waarin de grimmige oorlogen in Oekraïne, Gaza en Soedan verder woedden. Een lichtpuntje was de val van de wrede tiran Bashar al-Assad, al is het nog een open vraag of Syrië tot een democratie zal uitgroeien.
Navo-secretaris-generaal Mark Rutte dempte het even opflakkerende optimisme met zijn eerste grote toespraak, waarin hij stelde dat de veiligheidssituatie in Europa zonder de twijfel de ergste was in zijn leven. 'Het is tijd om ons geestelijk voor te bereiden op oorlog', zei hij.
In Nederland rolde het kabinet-Schoof, dat deze zomer aantrad, van crisis naar crisis, aangewakkerd door de man die er het centrum van vormt, die in plaats van zijn toon te matigen telkens olie op het vuur twittert. Dat de democratische rechtsstaat geen goede hoeder heeft aan dit meest rechtse kabinet ooit, bleek al meteen toen het de migratiecrisis met noodrecht te lijf wilde gaan en het parlement wilde passeren.
Trouw moest het thema worden van het kerstnummer, besloot de redactie, toen we de gebeurtenissen die dit jaar markeerden de revue lieten passeren. Hoe trouw te blijven aan democratische idealen in een tijd waarin ze zo onder druk staan? Hoe om te gaan met een heel ander soort trouw dat autocratische leiders van hun adjudanten verlangen? 'Ik heb loyaliteit nodig', liet Donald Trump in 2017 in zijn eerste gesprek met de toenmalige fbi-directeur weten. In de sollicitatiegesprekken die het transitieteam met potentiële bewindspersonen voor de nieuwe regering-Trump voerde, was dat de eerste vereiste, loyaliteit. De hamvraag die werd gesteld: geloofde de kandidaat dat de verkiezingen van 2020 waren 'gestolen'? Het enige juiste antwoord: ja.
Verderop in dit nummer ontrafelt Arthur Eaton in een essay het verschil tussen trouw en loyaliteit. Trouw is individueler dan loyaliteit, dat iets is dat gedeeld wordt door velen. Het maakt dat loyaliteit gevaarlijk kan zijn, omdat het in groepen kan worden gebruikt om morele grenzen te verschuiven. 'Op zijn gevaarlijkst is loyaliteit niet alleen een vorm van trouw, maar trouw plus onderwerping', schrijft Eaton. 'Trouw met een knieval.'
In dit kerstnummer staan we stil bij trouw (en ontrouw) in alle mogelijke vormen. We schrijven over de trouw van Giorgia Meloni aan de kameraden uit het fascistische jeugdhonk, laten zien hoe NSC het regeerakkoord vol heeft gestopt met juridisch struikeldraad om zijn belofte van goed bestuur gestand te doen en gaan in op hoe de spionnenoorlog tussen Rusland en het Westen aan een nieuwe Koude Oorlog doet denken, maar dan genadelozer. De Duitse schrijfster Jenny Erpenbeck onthult hoe ze de DDR altijd met zich meedraagt, kookboekenschrijfster Meera Sodha vertelt over haar trouw aan de Indiase keuken van haar moeder en Ramsey Nasr schrijft over de strijd om het narratief in de oorlog tussen Israël en Gaza.
Het gaat in dit nummer over de grote wereld, maar evengoed over de 'kleine' wereld van intermenselijke relaties. Over trouw en ontrouw in de liefde kun je te rade gaan bij Esther Perel en Dr Sue Johnson, betoogt Joost de Vries - alle vrouwen in zijn omgeving lezen hun zelfhulpbijbels - maar ze komen met tegengesteld advies. De Amerikaanse podcaster Dan Savage, volgensThe Guardian's werelds invloedrijkste sekscolumnist, heeft bij de raad die hij geeft ook altijd oog voor de politieke dimensie van relaties. Dat zoveel mannen op Trump stemden heeft alles te maken met de crisis waarin mannelijkheid nu verkeert. En voor het feit dat een meerderheid van de vrouwen niet met een Trump-stemmer willen daten, bestaat een haalbare oplossing: word een betere man. Want wat is het alternatief?, zegt hij. 'Vrouwen opnieuw tot je persoonlijk bezit maken, zoals uiterst rechts voorstelt?
Ik denk dat het veel makkelijker is om wat aan jezelf te doen.'
PS Het eerste januarinummer van De Groene Amsterdammer verschijnt op 9 januari
'Op zijn gevaarlijkst is loyaliteit niet alleen trouw, maar trouw plus onderwerping'