Totem, taboe en Mohammed

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
11 januari 2024
Dat veel westerlingen geen grotere profeten dan zichzelf meer aanvaarden, is een gemis. Afbeeldingen kunnen die leegte opvullen.
Erika López Praterdoceerde kunstgeschiedenis aan een kleine privé-universiteit in St. Paul in de staat Minnesota. In een van haar colleges wilde ze in het najaar van 2022 een tekening uit de veertiende eeuw van de profeet Mohammed laten zien.The New York Timesschreef dat ze de studenten had gevraagd haar te laten weten als ze bezwaren hadden tegen het tonen van deze tekening, maar niemand meldde zich.
Niettemin klaagden enkele studenten naderhand over de actie van Erika López Prater, ook studenten die haar vak niet volgden. Een rel brak uit, de voorzitter van de universiteit liet weten dat respect voor minderheden zwaarder had moeten wegen dan 'academische vrijheid'.
Misschien was dit een poging de verdedigers van López Prater het gras voor de voeten weg te maaien, want waar cultuuroorlogen worden uitgevochten, wordt de 'vrijheid' aangeroepen. Hetzelfde geldt voor Hitler, het nazisme of het Derde Rijk. Ook in het geval van Erika López Prater en de profeet kwam Hitler al snel langs.
Daar kun je van schrikken, het is verstandiger te concluderen dat voornoemde woorden (Hitler, Derde Rijk, nazi) niet zozeer verwijzen naar gebeurtenissen in de twintigste eeuw -das war einmal- maar referentiepunten zijn in de cultuuroorlogjes van de 21ste eeuw. Ook de petitie ontbrak niet: 'Een islamitische kunsthistoricus schreef een essay waarin hij Dr. López Prater verdedigde en startte een petitie waarin hij eiste dat het bestuur van de universiteit de zaak zou onderzoeken.' Nadat het nazisme en de vrijheid de revue zijn gepasseerd volgt onvermijdelijk de petitie, vaak meerdere. Deze werd door een kleine drieduizend mensen ondertekend. Het enige wat ontbrak was de sit-in.
Dat neemt niet weg dat López Prater, die zichzelf omschrijft als 'kunstnerd', naar een andere universiteit moest uitwijken, onder meer omdat gesuggereerd was dat het tonen van een afbeelding van de profeet eigenlijk gelijkstaat aan vandalisme in een moskee.
Een andere baan moeten zoeken is geen pretje, onthoofd worden is erger. Op 16 oktober 2020 werd in een buitenwijk van Parijs de leraar Samuel Paty onthoofd nadat hij in zijn lessen karikaturen van de profeet had laten zien. Ook hier werd de verontwaardiging, die de gedaante aannam van bloeddorstigheid en moordzucht, het felst gevoeld door mensen die niet bij Paty in de klas zaten. En ook de aanslag opCharlie Hebdoop 7 januari 2015 wordt in verband gebracht met de publicatie van spotprenten van de profeet door dat blad.
De hedendaagse spotprent is van een andere orde dan de historische tekening, zou je zeggen, maar dat is een nuance die de huidige cultuuroorlog niet verdraagt. Dat López Prater haar afbeelding uit een boek had gehaald van een veertiende-eeuws islamitisch staatsman en niet uit een hedendaags satirisch weekblad leek in ieder geval nauwelijks de moeite van het vermelden waard.
De profeet is een van debelangrijke frontlinies geworden in onze cultuuroorlogen, in hem komt alles samen wat de westerse samenleving het meeste bezighoudt. Wie is de vreemdeling en wat te doen met zijn religie die de geseculariseerde eraan herinnert dat hij God en de bijhorende gemeenschap mist?
Nadat de westerling zich bevrijd had van die hoogste autoriteit, en daarmee van vele grenzen, kwam bij hem tevens de angst opzetten dat hij zich nu nooit meer op verboden terrein zou kunnen begeven. De behoefte naar nieuwe grenzen en daarmee nieuwe grensbewakers groeide. Het verbodene moest blijven bestaan, maar daarvoor heeft het een andere gedaante moeten aannemen.
In een podcast van Stine Jensen over de profeet en zijn afbeeldingen vraagt de Nederlandse cartoonist Ruben Oppenheimer zich hardop af: 'Waar ligt de grens van de humor? Waar ligt de grens van de tolerantie? Waar ligt de grens van de symboliek?' Doorgaans overigens is de prijs voor de zoektocht naar die grenzen gering, de prijs van een mislukte grap of een net niet gelukte tekening.
In Nederland heeft men zich nog radicaler dan elders bevrijd van het geloof van de voorouders en de daaraan verbonden autoriteiten, is mijn indruk, en met het doorzagen van de ketens is de Nederlander humorist geworden. Na zo'n bevrijding zit er ook weinig anders op.
Hierbij moet echter worden opgemerkt dat de zoektocht naar de grenzen van de humor en de tolerantie grensbewakers veronderstelt die de zoekende dwingen om te keren. Freud zou allicht zeggen dat zij die de grenzen zoeken verlangen naar een almachtige Vader die roept: 'Tot hier, zoon, en niet verder.' Freud zou allicht ook zeggen: de grenszoeker verlangt naar een almachtige Vader in de hoop die te kunnen vermoorden om zo zelf almachtig te worden.
Oppenheimer stelt in zijn gesprek met Jensen dat hij niet wil 'zenden' maar wil 'communiceren', dat hij iets wil 'veroorzaken'. De behoefte iets te veroorzaken moet nooit worden onderschat en de profeet kan ons daarbij helpen.
We kunnen dit ook prozaïscher formuleren: zij die aanstoot willen geven zijn afhankelijk van hen die bereid zijn aanstoot te nemen. Zij die aanstoot nemen zouden moeten beseffen wat zij de ander, in wie zij een tegenstander zien, eigenlijk gunnen. Al zou ik de martelaarsdood geen gunst noemen. Maar toch: de ware humor is die waarvoor je bereid bent te sterven, andere humor is frivoliteit. 'Op dat moment was het nodig, op dat moment moest het', zegt Oppenheimer over zijn tekening waarop Mohammed is afgebeeld met een T-shirt waarop'Je suis Charlie'staat.Jensen antwoordt: 'Dit vind ik ook wel heel moedig, dat je dit doet.'
Onder anderen Erich Maria Remarque en Louis-Ferdinand Céline hebben ons erop gewezen dat de frontsoldaat sneuvelt voor de grandioze grap die het vaderland heet. Vandaar dat de frontsoldaten die namens de geallieerden vochten in de volgende wereldoorlog, de tweede, stierven voor de vrijheid, want vrijheid is geen grap. Wat blijft is de gemeenschap en de onvervulbare behoefte eraan. De gemeenschap van vaderlanders, gelovigen, humoristen.
Probleem is echter dat een gemeenschap van humoristen geen profeet verdraagt omdat iedereen zelf profeet geworden is. Nu de dogma's zijn weggespoeld met het regenwater moet men zelf in de verte staren. Nu is het aan de burger om ziener te worden.
Daar mondt ook het radicale streven naar rechtvaardigheid en gelijkwaardigheid in uit: iedereen een profeet. Zij die om merkwaardige redenen geen profeet zijn geworden kunnen binnenkort een schadevergoeding van de overheid verwachten. Je hoeft niet eens naar het verleden te kijken, een blik op het heden volstaat: een gemeenschap van profeten is geen gemeenschap maar een wespennest.
Het verbod op afbeeldingenis niet te vinden in de koran, maar in het Oude Testament. Daar staat, Exodus 20:4: 'Maak geen godenbeelden, geen enkele afbeelding van iets wat in de hemel hierboven is of van iets beneden op de aarde of in het water onder de aarde.' Je zou dit kunnen interpreteren als een afscheid van de afgoderij en van de beeldjes die Abraham vereerde voor hij zich bekeerde tot het monotheïsme. Het jodendom is feitelijk een serieus taalspel waarbij God in het gunstigste geval opstijgt uit de letters, mits men de tekst afdoende heeft bestudeerd. Logischerwijze hebben ook de joden compromissen gesloten, zij het niet zo radicaal als de christenen. Het protestantisme is tevens een reactie op de cultuur van het beeld waarin het christendom was uitgemond, men wilde weer terug naar het woord. Het christendom was iets te heidens geworden.
In haar boekThe Praiseworthy One: The Prophet Muhammad in Islamic Texts and Images schrijft Christiane Gruber dat Mozes in de koran 136 keer wordt genoemd, Abraham 69 keer, Jezus 25 keer, Mohammed komt slechts vier keer voor. Hij is een jonge profeet vergeleken met die anderen. Een bekeerling in Noorwegen vertelde mij deze herfst dat de islam de beste van drie monotheïstische religies is omdat je Mozes hebt, Jezus, maar je Mohammed erbij krijgt. Drie voor de prijs van twee als het ware. Een sympathieke uitleg.
Mohammed, De Meest Prijzenswaardige, zoals Mohammed door Jezus in de koran wordt genoemd, heeft veel namen. En al die namen, aldus Gruber, construeren 'conceptuele beelden' van hem, hij wordt uiteraard voorgesteld als een sterveling die 'Gods boodschap' verspreidt, maar ook als een 'onuitsprekelijke, transcendentale, metahistorische stroom van licht'. Om dit van wat context te voorzien: de heilige maagd Maria wordt onder andere spiegel, zetel, vat, roos, toren, huis, ark en deur genoemd. Heiligen en profeten zijn ook kameleons.
Er zijn geen bewijzen voor afbeeldingen van de profeet vóór 1200, en de afbeeldingen die zijn gemaakt van Mohammed tussen de dertiende en de achttiende eeuw komen voornamelijk uit de Turkse en Perzische regio's.
Er is een apocrief verhaal over de Byzantijnse keizer Herakleios (575-641) die werd bezocht door islamitische missionarissen. Zij hadden een kastje bij zich met lades waarin verschillende tekeningen van de profeet zaten. Toen de missionarissen de tekeningen uit de lades haalden om deze aan de keizer te laten zien, 'stroomden tranen als sterren uit hun ogen en het verlangen naar de profeet in hun harten was vernieuwd'. Het verhaal mag duidelijk maken dat ook in de islam het vermoeden leeft dat afbeeldingen het verlangen naar de profeet kunnen doen ontbranden. De afbeelding steekt het vuurtje aan, de rest moet men zelf doen.
Wij allen weten dat afbeeldingen verlangens kunnen opwekken. En daarvoor is het niet eens nodig dat die afbeeldingen pornografisch zijn, een blote enkel kan volstaan.
Ruwweg zie je in de afbeeldingen van de profeet in de islamitische wereld een transformatie van naturalisme naar abstractie, zijn lichaam lost op in lijnen en patronen.
Gruber wijst erop dat de opvatting dat er geen afbeeldingen van Mohammed bestaan onjuist is. Zij vermoedt dat de transformatie richting abstractie ook te wijten is aan een modern onbehagen over dergelijke afbeeldingen, een onbehagen dat samenhangt met de boekdrukkunst die de mogelijkheid tot massaproductie van die afbeeldingen heeft gecreëerd. Waarna de afbeelding met het grootste gemak allerlei ruimtes penetreert. De relatie met de profeet dreigde daardoor minder intiem, eerder gemakzuchtig uiterlijk vertoon te worden.
Dat moderne onbehagen is allesbehalve absoluut. Na de Iraanse Revolutie van 1979 was de profeet opeens overal in de publieke ruimte in Iran te zien, inclusief op een muurschildering van vijf verdiepingen hoog in Teheran. Mohammed verscheen zelfs op stickers en postzegels, ongetwijfeld om het succes van de revolutie te vieren.
Sjiieten hebben een andere relatie tot de profeet en zijn afbeeldingen dan soennieten. Pas na de Deense cartoonrel in 2005, toen de krantJyllands-Postentwaalf karikaturen van de profeet publiceerde, probeerden de ayatollahs afbeeldingen van heiligen, inclusief de profeet, in de openbare ruimte te verminderen.
De geleerde Tirmidhi(824-892) verzamelde overleveringen(hadith)waarin de profeet uitvoerig beschreven wordt. Zwarte ogen, een gezicht dat licht verspreidt, een volle baard, een brede borst en een breed voorhoofd, lange wimpers. Wij kunnen en wij mogen ons iets bij hem voorstellen.
InTotem en taboeschrijft Freud: 'De dingen wijken voor de voorstellingen die men ervan heeft. Wat met de voorstelling wordt gedaan, moet zich ook aan de dingen voltrekken.'
De voorstelling, die als het ware een dwingend karakter heeft en zijn wil aan de werkelijkheid oplegt, moet altijd worden geconcretiseerd, wat dan als een boemerang werkt op de voorstelling. Het verlangen naar de profeet of de messias moet onvervuld blijven, en de afbeelding is een stap in de richting van het vervulde verlangen, waarna alleen nieuwe en andere verlangens kunnen volgen.
De geconcretiseerde voorstelling, de afbeelding, is het heilige en de taboebreuk ineen, de afgebeelde huid is het litteken dat de taboebreuk heeft achtergelaten, de miniatuur van López Prater is de karikatuur vanCharlie Hebdo.Dat wat men niet mag zien en toch wil zien. Wie de geconcretiseerde voorstelling kust of aanraakt komt dichter bij het onuitsprekelijke, maar tegelijkertijd staat dit haaks op het verlangen naar pure taligheid waar het monotheïsme zijn zinnen op had gezet.
Veel religieuze kunst smokkelt onvermijdelijk de erotiek mee. Men wil het lichaam afbeelden, men wil het lichaam aanraken. Denk aan de Maagd Maria die de borst geeft of aan Jezus die zijn wonden laat betasten.
De erotisering van Mohammed is achtergebleven bij die van Jezus en Maria. De iconische afbeelding van Mohammed en andere profeten, zoals Ali, echter is de islam zeker niet vreemd, het kan niet genoeg worden benadrukt. Europese reizigers die het Teheran van de negentiende eeuw aandoen beschrijven hoe gelovigen daar zich uitstrekken om iconen te kussen. Wel is het zo dat de heiligen 'gesluierde en gezichtsloze figuren' zijn. De revolutie van 1979 gaf Mohammed even zijn gezicht terug.
Het is nu eenmaal zo dat wij oren en ogen hebben en afbeeldingen behoeven en soms ook muziek om het verlangen in ons hart op te wekken.
Anders dan veel bevrijde humoristen die als eenzame profeetjes door het Vondelpark moeten wandelen op zoek naar de toekomst, zie ik in het feit dat wij ons bevrijd hebben van grotere profeten dan onszelf vooral een gemis. Ik hoop dat de afbeeldingen van Mohammed van Marlene Dumas stickers en postzegels zullen worden om ons op z'n minst een paar keer per jaar eraan te herinneren wat wij missen moeten.
Het hart van de vrijheid is niets dan leegte.