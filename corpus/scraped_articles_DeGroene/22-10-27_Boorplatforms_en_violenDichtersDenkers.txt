Boorplatforms en violen Dichters&Denkers

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
27 oktober 2022
De beperkte thematiek en uitontwikkelde stijl van Cormac McCarthy maken zijn oeuvre zowel aantrekkelijk als frustrerend. Onverwacht kwam hij met zijn elfde roman.
Charles 'Cormac' McCarthybegon met het schrijven van romans in 1959. Zijn debuut, het claustrofobische en hardvochtigeThe Orchard Keeper,verscheen uiteindelijk in 1965:'McCarthy began the book in college and finished it in Chicago, where he worked part time in an auto-parts warehouse.'Hoewel hij ooit heeft toegegeven dat hij het schrijven amper als z'n grootste interesse beschouwt, is de literatuur de enige duurzame factor in zijn leven gebleken. McCarthy's schrijvershouding is koket te noemen, hij is een van die publiciteitsschuwe auteurs die op de foto gaat met Hollywoodsterren, de heremitische schrijver die gewoon overal interviews blijkt te hebben gegeven, die zich laatdunkend over literatuur uitlaat, maar haar culturele kapitaal en andere beloningen niet weigert.
Nu isDe passagierverschenen, zijn elfde roman in 62 jaar schrijven, lang leek het erop dat het bij tien zou blijven, zijn voorlaatsteThe Road (De weg)verscheen alweer zestien jaar geleden, op z'n 73ste. Ik lasThe Road,over een vader en een zoon zwervend door een post-apocalyptische wereld, toen in een trein onderweg naar Parijs, de tekst veroorzaakte allerhande fysieks, zweten, kortademigheid, hartkloppingen, ik probeerde het boek weg te leggen om wat te kalmeren, wat niet lang lukte, ik las verder, durfde niet goed aan mijn medereiziger te uiten wat me allemaal beving. Met zijn doorwrochte en effectieve stijl was het McCarthy gelukt horror en hoop te verenigen, de overweldigende angst voor een ander indringend te combineren met een onbetwist geloof in onschuld en edelmoedigheid. De roman leverde hem allerlei prijzen op, werd zijn grootste succes, waarna de romancier er zo'n anderhalf decennium het zwijgen toe deed.
In de tijd tussenDe wegenDe passagierlaat McCarthy zich vooral als filmschrijver kennen. In 2007 komtNo Country for Old Menuit, de Oscar-winnende verfilming van de gelijknamige roman, die McCarthy ooit eerst als scenario had geschreven. Twee jaar later draait de filmversie vanThe Roaddan in de bioscoop, waarna kabelgigant hbo zich in 2011 ontfermt over McCarthy's plechtige en voorspelbare kamerspelThe Sunset Limited. In 2013 komen er maar liefst twee films uit met McCarthy's naam op een belangrijke plek in de credits:Child of God(opnieuw een romanverfilming) enThe Counselor,waarmee McCarthy eindelijk zijn zuivere debuut als scenarist beleeft.The Counselorvoert bekend terrein op, een arena met drugscriminelen en andere levensbedreigingen, met personages die volharden in hun gevaarlijke geloof dat ze aan hun (gewelddadige) lot kunnen ontsnappen.
McCarthy's beperkte thematiek en uitontwikkelde stijl maken zijn oeuvre zowel aantrekkelijk als frustrerend. Ik blijk acht van de elf romans te hebben gelezen, van het filmwerk heb ik nagenoeg alles gezien, ik ben duidelijk een liefhebber van 's mans existentiële obsessies en stijltechnische voorkeuren, toch begin ik met enige vrees aan zijn nieuwste werk. Had de veteraan eigenlijk niet alles al verteld over zijn nobele en minder nobele mannen, over de onverbiddelijkheid van het bestaan, over de wrede dynamiek van de geschiedenis en de diepere werkelijkheid van dromen?
Hoofdpersoon vanDe passagieris Robert 'Bobby' Western, een man van 37 die zich algauw ontpopt als een nogal opzichtigebyronic hero. Ten eerste is hij een diepzeeduiker die bergingswerk verricht, een risicovol beroep maar niet vreemd na zijn tijd als autocoureur in Europa. Begeerd door vrouwen en omringd door bewonderende mannen is hij bovendien razend intelligent, getuige zijn studies wis- en natuurkunde (allemaal afgebroken uiteraard, want hij wilde niet deugen). Ooit bezat hij een fortuin, een onverwachte nalatenschap van een schat aan zeer zeldzame gouden munten. De tragiek in zijn leven is de zelfmoord van zijn geliefde zus, die aan schizofrenie leed. Geliefd, overigens, in romantische zin, herhaaldelijk impliceert de roman dat deze incestueuze gevoelens wederzijds waren, verder blijft het wel heel erg in het midden of deze verlangens ooit daadwerkelijk op intieme wijze zijn verwezenlijkt.
Deze Western (winnaar van meest pompeuze naam in een contemporaine roman) krijgt bij aanvang de klus om een gezonken vliegtuig te inspecteren. In een beeldende en huiveringwekkende passage treft hij onder water meerdere doden aan in de cockpit. Er blijkt iets mysterieus aan de hand, de zwarte doos is zoek en er mist een passagier, de autoriteiten melden zich bij hem om hem over het vliegtuig te ondervragen, maar ook meer private partijen voelen zich blijkbaar geroepen om z'n huis overhoop te halen. Spannender wordt het wanneer zijn baas en oude vriend onder verdachte omstandigheden sterft tijdens een duikongeluk.The plot thickens,want naast zijn kennis van het gezonken vliegtuig en de missende passagier zou zijn afkomst ook zomaar eens alle verdenking en vervolging kunnen verklaren. Western is namelijk de zoon van een van de mannen die samen met J. Robert Oppenheimer verantwoordelijk waren voor de atoombom. Zo was er ooit bij Westerns grootmoeder ingebroken, waarbij vooral foto's en documenten waren ontvreemd, alsof de dieven hoopten hiermee getuigenissen van een geheime geschiedenis te wissen. Een vaag soort schuldgevoel over de rol van zijn vader als een van de onverkwikkelijke architecten van destructie zal Western de rest van de roman zo hier en daar begeleiden.
Western slaat op de vlucht, maar niet echt, want hij eindigt toch altijd weer in zijn standplaats New Orleans. Steeds staat hij de mannen van de fbi te woord die hem herhaaldelijk bezoeken (zonder hem overigens concreet van iets te beschuldigen of hem te arresteren). De dreiging lijkt weinig prangend, schuld en boete zijn meer overdrachtelijk ingezet inDe passagier,Western is een passieve figuur die het hele verhaal wacht op de voltrekking van een vonnis, waarbij zowel tenlastelegging als straf hem nauwelijks lijkt te interesseren.
De andere hoofdfiguur van de roman is Bobby's zus, Alicia. Ongelooflijk mooi en uitzonderlijk briljant is zij de gedroomde aanbedene in deze hoofse vertelling. De hoofdstukken die haar schizofrene belevingswereld beschrijven zijn gecursiveerd, een methode die McCarthy meer dan eens toepast in zijn romans. Wanneer McCarthy overschakelt op cursief is het vaak om een verteller even apart te nemen, exclusief aan het woord te laten, om de samenzwering tussen personage en lezer te versterken. Alicia's hoofdstukken zijn surreëel van aard, McCarthy leeft zich duidelijk uit in buitenissige figuren en zotte dialogen om de tergende, labyrintische belevingswereld van zijn enige significante vrouwelijke personage te schetsen. Belangrijkste tegenstrever van Alicia is Het Kind, eigenlijk een volwassene, een volgroeid softenonkind met vlerken in plaats van armen en handen. Hij noemt haar steeds bij een andere naam, confronteert haar met bestraffende herinneringen. Na een verklappend eerste hoofdstuk vanDe passagierweten we al hoe succesvol zijn verbale steken zullen zijn.
Dialogen, die gemakkelijk meerdere pagina's zonder onderbreking doorgaan, vormen het hart van de roman, ze zijn de belangrijkste stijlfiguur, de essentiële geleiders van informatie, de belangrijkste onthullers van karakter. Wat deze vormkeuze vermoeiend maakt is het uiteindelijke eenrichtingsverkeer van alle gepraat. Zodra Bobby of Alicia in een dialoog verzeild raken, zijn hun gesprekspartners vooral bezig hún handelingen en gedachten te duiden, nergens ontstaat een volwaardige andere, iemand met een werkelijk weerwoord.
Dit dreunende solipsisme lijkt beoogd. InThe Roadzorgde dreiging voor beweging, de vader en zoon mogen niet aarden, hun improvisatievermogen en gedrevenheid staan in dramatisch contrast met de dode, stilgevallen aarde.De passagierspeelt zich af in de stilte voor deze storm, de belangrijkste handelingen voor de vernietiging van de aarde zijn al genomen, het noodlot is onderweg, een fase van verlammende stasis en nutteloos zelfonderzoek, eindigend in zelfmoord of lethargie.
McCarthy moet plezier hebben beleefd aan alle research, zonder de stortvloed van feitjes betekenisvol te beteugelen laat hij Bobby c.s. het ene na het andere ophoesten, over auto's, wapens, diepzeeduiken, sigaren, de moord op Kennedy, kwantummechanica, boorplatforms, violen, wiskunde, wijnen. Alleen de poëzie ontsnapt aan McCarthy's oeverloze detaildrift, in plaats van een uitputtende opsomming van dichters of gedichten houdt hij het bij 'oude poëzie' en 'een mooie poëzieverzameling'.
'Het idee worstelt voortdurend met zijn eigen verwerkelijking': dit soort betekeniszwangere uitspraken legt de auteur regelmatig in de mond van zijn personages. 'Geschiedenis is geloof' is er nog zo een, en iets verderop deze beschrijving: 'Ongewoon weer. Snelle, dunne bliksem. De binnenzee. Wieg van het westen. Een tere kaarsvlam wankelend in het donker. De hele geschiedenis een repetitie voor haar eigen uitsterven.' De hele roman doet overvloedig en wat ongelijmd aan, alsof sommige ideeën en inzichten niet meer op stilering, selectie of verfijning konden wachten, het schrijven boven het geschrevene uit moest gaan. 'Hij sliep acht minuten en werd weer wakker en lag naar het plafond te staren.' Dit zijn verontrustende zinnen van de verkeerde soort.
Beowulf Sheehan | Cormac McCarthy's schrijvershouding is koket te noemen