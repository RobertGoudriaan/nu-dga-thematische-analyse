Zuinigheid Economie

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
29 februari 2024
Toen Pieter Omtzigt in een brief aan zijn partijleden schreef 'zeer geschrokken' te zijn van de onderhandelingen over een rechts kabinet, doelde hij niet in de eerste plaats op de ondemocratische ideeën van Geert Wilders. Noch op diens racisme. De druppel die de emmer voor hem deed overlopen waren 's lands overheidsfinanciën. Die zouden er zo beroerd op staan dat samenwerken met PVV en BBB, in de verkiezingscampagne druk bezig met kiezers gouden bergen beloven, onverantwoord is. Nou ja, waarschijnlijk dan, wellicht, misschien - want het blijft wel Omtzigt.
Met zijn bommetje is een oude bekende terug van weggeweest: de Nederlandse zuinigheid. Afgelopen week zette het Centraal Planbureau de cijfers nog eens op een rij. Door stijgende uitgaven aan defensie, klimaat, zorg en de hogere rente dreigt het begrotingstekort in 2028 uit te komen boven de Europese limiet van drie procent. Vorig jaar drong de ambtelijke Studiegroep Begrotingsruimte om dezelfde reden al aan op maatregelen. Een nieuw kabinet moet in 2028 'structureel' (econooms voor: jaar in, jaar uit) 17 miljard euro minder uitgeven. Of extra binnen zien te krijgen.
Het is verleidelijk om die waarschuwingen af te doen als overdreven. Een stevige recessie, of juist een onverwachte periode van economische zonneschijn, en alle voorspellingen kunnen in de prullenbak. Ik zou ook voor de zoveelste keer kunnen wijzen op de willekeur van de Europese begrotings- en schuldnormen. Niet voor niets onderhandelen politici al jaren over broodnodige aanpassingen. Trouwens, waar hebben we het over? De gemiddelde staatsschuld in de eurozone is 90 procent van het bbp. Die van Nederland bedraagt een schamele 46 procent. Naar boven afgerond.
Toch is dat anno 2024 de verkeerde reflex. Het versmalt het begrotingsdebat als vanouds tot een simplistische keuze. Bent u van kamp bezuinigen of stimuleren? Van team Scrooge of toch eerder Sinterklaas? Dat roept herinneringen op aan de donkere periode van 2008 tot 2014. Nadat de overheidsuitgaven door de bankenredding waren geëxplodeerd, voerde Den Haag voor 47 miljard euro aan bezuinigingen en lastenverzwaringen door, van een kariger basispakket in de zorg tot een nullijn voor ambtenaren tot btw-verhoging. Het maakte de crisis langer en dieper dan nodig.
Hoe het óók kan, zagen we tijdens de coronacrisis. In plaats van de hand op de knip te houden, pompte het kabinet-Rutte III het recordbedrag van 83 miljard euro in de economie. Met als gevolg dat bedrijven overeind bleven, de werkloosheid laag, en dat de staatsschuld - o, wonderlijke economie - dáálde.
Het is anticyclisch begrotingsbeleid volgens het boekje. Alleen: we zitten nu in een andere situatie. De koopkracht trekt dit jaar aan met 2,7 procent, de werkloosheid blijft laag, de inflatie lijkt eindelijk getemd. Geen logisch moment, kortom, om met geld te gaan strooien. Evenmin lijkt het verstandig om keihard op de rem te trappen. Uitvoeringsorganisaties als de Belastingdienst, en ook onderwijs, leger en zorg zijn amper hersteld van de vorige ronde doldriest snoeiwerk.
Vandaar mijn afkeer van de aloude bezuinigen-of-stimulerenreflex. Gelukkig zijn er verstandige alternatieven. Aan de inkomstenkant schreeuwen grote vermogens erom eerlijk belast te worden. Sowieso dringen deskundigen al langer aan op actie tegen de wildgroei aan rare aftrekposten. Aan de uitgavenzijde is er het impopulaire stikstoffonds dat de bio-industrie te veel geld voor te weinig actie biedt. Ook het klimaatbeleid kan goedkoper én effectiever, zoals het Internationaal Monetair Fonds recentelijk nog adviseerde. Ga eens snijden in fossiele subsidies, in plaats van gegoede burgers met grote zakken geld aan te moedigen een Tesla te kopen.
Overigens geloof ik er niks van dat het economische gevaar van een kabinet-Wilders enkel bestaat uit torenhoge begrotingstekorten, zoals Omtzigt vreest. De grote geblondeerde leider heeft tijdens zijn gedoogavontuur met Rutte 1 al laten zien dat hij niet vies is van botte bezuinigingen. Je stopt met ontwikkelingssamenwerking, trekt de stekker uit de publieke omroep, schrapt zoveel mogelijk klimaatbeleid, doet een greep uit het Nationaal Groeifonds, bedoeld om de Nederlandse economie structureel te versterken - en hopla, daar heb je op korte termijn je miljarden. Dat dit op iets langere termijn rampzalig uitpakt voor Nederland en de wereld zal de PVV een zorg zijn.
De grote geblondeerde leider is niet vies van botte bezuinigingen