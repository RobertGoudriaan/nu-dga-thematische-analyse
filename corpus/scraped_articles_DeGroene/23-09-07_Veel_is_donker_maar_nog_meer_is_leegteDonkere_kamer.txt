Veel is donker, maar nog meer is leegte Donkere kamer

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
7 september 2023
Tom Sandbergs foto's zijn soms luchtig en overbelicht, maar veel vaker donker van toon. Toch lijken ze witruimte te bevatten. Ze tonen een onwerkelijke werkelijkheid.
Die borsten. Ze kruipen als twee opgetrokken knieën het beeld in. Toen ik de foto voor het eerst onder ogen kreeg had ik heel even, een halve seconde hooguit, niet door dat dit beeld een bovenaanzicht was. Niet precies het perspectief van de moeder zelf: de camera kan immers niet de plaats van haar hoofd hebben ingenomen. Nee, het is dat van de vader die over het tafereel gebogen staat. Een beetje nieuwsgierig en een beetje afgunstig? Misschien hoopt hij vergeefs te kunnen delen in een vorm van intimiteit waarvan hij buitengesloten blijft?
De geplooide huid op de buik van de moeder. Die vettige rolletjes op de buik van de baby. Het ongetwijfeld even kleurrijke als fleurige hoedje en die opvallend brede ring om haar linker middelvinger. Het babyhandje dat als een miereneter met drie poten op de rechterborst rust.
De foto is vol. Zo vol dat het kind links en rechts uit het frame valt. Dat voetje. Dat hoedje. Het maakt de foto een buitenbeentje in het oeuvre van Tom Sandberg (1953-2014), een Noorse fotograaf die, tot er tegen het einde van zijn leven in New York een grote tentoonstelling met zijn werk werd georganiseerd, buiten zijn geboorteland weinig bekendheid genoot. De foto is een anomalie, want de rest van zijn werk wordt gekenmerkt door een soort onwerkelijke leegte. Alsof alles wat zijn foto's afbeelden op een niet direct te doorgronden wijze is geïsoleerd. Het zijn foto's die witruimte lijken te bevatten. Niet letterlijk, zoals we dat kennen uit het werk van Richard Avedon. Nee, Sandbergs foto's zijn soms luchtig en overbelicht, maar veel vaker donker van toon. Ik bedoel meer iets als een poëtische witruimte. Ik weet niet helemaal waarom, maar als ik naar zijn foto's kijk, denk ik aan William Carlos Williams. Aan heldere taal die op een lege bladspiegel ook ruimte laat voor de dingen die niet worden gezegd.
Ik ben bang dat het woord 'betoverend' door jaren van gemakzuchtig gebruik zijn gewicht heeft verloren. Maar als je dat oorspronkelijke gewicht nog terug zou kunnen halen, dan zou het het enige woord zijn dat de aantrekkingskracht beschrijft die Sandbergs foto's op mij uitoefenen. Maar waar die aantrekkingskracht precies in schuilt? Ze hebben een kwaliteit die je eigenlijk onbepaald zou willen noemen - ware het niet dat daarmee ook een gevoel van vaagheid wordt opgeroepen die Sandbergs foto's volstrekt vreemd is. Al zijn foto's laten duidelijk zien wat ze laten zien. Ik bedoel meer dat ze ongedefinieerd zijn. Of beter nog: nietdefiniërend. Ze zijn niet het laatste woord over wat ze laten zien. Een foto van een golf zegt niet tegen de toeschouwer: kijk, een golf. Het beeld zegt hooguit: kijk.
Foto's wekken zo vaak zo vanzelfsprekend de indruk dat ze de werkelijkheid representeren. Dat zeeen momenthebben vastgelegd. Dat wat je ziet de wereld zelf is of was. Op de een of andere manier weten Sandbergs foto's daaraan te ontsnappen. Ze tonen een onwerkelijke werkelijkheid. Ze lichten mensen en dingen uit hun context. Kijken ernaar alsof het vreemde fenomenen zijn. Een plas water. De rug van een kind. Een auto in het schemerduister. Een wolkendek van bovenaf gezien. Wapperende gordijnen. Hoe lichtstralen de rook van een sigaret vangen. Iemands haren in de wind. Een baby aan de borst.
Precieuze beschrijvingen zijn het. Woordloze fenomenologiën. Er is een fractie van de werkelijkheid vastgelegd. Maar niet een beslissend moment. Het zijn foto's die buiten de tijd lijken te staan. Die een toverachtige werkelijkheid tonen die altijd en overal is.
Tom Sandberg: Photographs(Aperture, 2022)
Een foto van een golf zegt niet tegen de toeschouwer: kijk, een golf
Tom Sandberg Foundation | Tom Sandberg, Untitled, 1997