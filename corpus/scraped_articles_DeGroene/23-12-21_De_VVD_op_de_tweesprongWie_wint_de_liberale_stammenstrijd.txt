De VVD op de tweesprong Wie wint de liberale stammenstrijd?

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
21 december 2023
Zestien jaar lang kon de VVD intern debat bezweren. Nu breekt het in alle heftigheid los. Voor conservatieven lonkt het beloofde land, voor de laatste vrijzinnigen in de partij staat het liberalisme zelf op het spel.
De VVD is belandin wat je met recht een tragedie zou kunnen noemen. Eindelijk - eindelijk! - bevindt de partij zich in de positie dat ze de dromen kan verwezenlijken die steeds luider uit de kelen van leden op partijcongressen klonken. Migratie, het onderwerp waarop de VVD een kabinet liet vallen, kan nu eens stevig worden aangepakt. De kaarten zijn door de kiezer geschud en zo neergelegd dat het beloofde land lonkt.
Er hoeft slechts één prijs betaald te worden en dat is niets minder dan het liberalisme zelf. Maar is dat het waard? Mag je dat doen? En stel dat je nog verdere stappen zet in de richting van Wilders, hoe hoog zal de prijs dan zijn?
Drie weken geleden stapte leider Dilan Yesilgöz na een gesprek met de verkenner naar buiten en zei ze dat er een 'intrinsieke afweging' gemaakt moest worden. Dat waren goed gekozen woorden. De partij worstelt al wekenlang zowel publiekelijk als binnenskamers met de vraag hoe het liberalisme in lijn is te brengen met radicaal-rechts.
Sinds het succes van Mark Rutte is het een gegeven dat wie een geslaagde leider van de VVD wil zijn, moet balanceren tussen twee tegengestelde richtingen die voor de ziel van de partij minstens even belangrijk zijn. Er is een liberale stroming en een steeds dominantere groep van volksconservatieven. Die eerste groep is vrijzinniger en in de regel wat progressiever en schept er plezier in om tijdens partijcongressen staatsrechtelijke vertogen te houden over 'het huis van Thorbecke' of andere elementen uit diens erfenis. De tweede groep bestaat uit wat een jovd'er eens beschreef als 'carnavalsliberalen'. Het is het type VVD'er dat met een lampje het volkssentiment bestudeert om daar beleid tegenover te zetten waar 'rechts Nederland de vingers bij kan aflikken'.
Rutte maakte zichzelf bij beide groepen onsterfelijk toen hij zestien jaar geleden een partijscheuring voorkwam. Het was de tijd dat Geert Wilders de partij net had verlaten om zijn eigen PVV op te richten, het was de tijd dat Rita Verdonk een veel rechtsere koers wilde varen en daarin werd gesteund door partijprominenten als Hans Wiegel. Rutte won nipt de leiderschapsverkiezing van Verdonk, die het daarna niet naliet op tal van plekken te roepen dat de VVD was 'gekaapt' door 'linkse liberalen' en dat zij dat wilde 'terugdraaien'. Dat zou nooit gebeuren, in ieder geval niet door haar.
Rutte voorkwam het allemaal door als vrijzinnige liberaal een metamorfose te ondergaan die doorNRC-journalist Petra de Koning uitstekend is beschreven in haar boekMark Rutte. In een tijdsbestek van enkele jaren werd de wat studentikoze man iemand in goed gesneden pakken die fel sprak over migratie, veiligheid en een ordentelijke rijksbegroting. Vergezichten over klimaat, vrije meningsuiting en ideeën over onderwijs en zorg liet hij varen. Luisterend naar de veel rechtsere Edith Schippers werd Rutte een leider die de brug kon slaan tussen de twee pilaren waar de partij zolang op kon rusten.
Binnen zijn partij maakte het hem onschendbaar. De VVD was heel gebleven, leverde de langstzittende premier ooit, en het felle interne debat verdween naar de achtergrond. Iets waar CDA'ers en PvdA'ers jaloers naar konden kijken: geen opstandige leden bij interruptiemicrofoons op partijcongressen, geen gevecht over koerswijzigingen, geen eindeloos intern bekvechten. 'Wij hoeven ons niet op leden te richten, alleen maar op kiezers', kon je tot iets meer dan een jaar geleden uit de boezem van de partij horen.
Voor een politieke partij is dat een ongekende luxe.
Die tijd is over.Yesilgöz staat voor niets minder dan dezelfde opgave waarmee Rutte zichzelf in 2006 en 2007 geconfronteerd zag. Sinds de verkiezingszege van Geert Wilders woedt het debat ongekend scherp binnen de partij die zichzelf doorgaans prijst om een ontspannen houding en die op partijbijeenkomsten de borrel boven de discussie verkiest.
Veel VVD'ers maken dezelfde analyse: het gedonder dat nu zichtbaar is begon een jaar geleden in de Van Nelle Fabriek in Rotterdam. Tijdens een partijcongres moest de spreidingswet van 'hun' staatssecretaris Eric van den Burg, die gemeenten dwingt om asielzoekers op te vangen, worden verdedigd tegenover conservatieve en rechtse partijleden die woedend waren. Opnieuw vonden zij dat hun partij was gezwicht voor links of in ieder geval te veel naar het midden had bewogen.
Een van de grootste verschillen tussen toen en nu is dat het partijkader in Rotterdam nog pal achter Van den Burg stond. Eén voor één verschenen er prominenten aan microfoons om de zaal tot bedaren te brengen, om uit te leggen dat dit écht moest nu. Rutte opende de dag met een speech waarin hij de verdeeldheid in zijn partij heel precies aanwees. 'Wij zijn niet honderd procent klassiek liberaal en wij zijn ook niet honderd procent sociaalliberaal. Wij zijn een liberale volkspartij, rechts van het midden, waar liberalen van alle kleuren, soms met gemor en discussie, zich thuis voelen', zei hij. Daarna begon hij in de zaal de flanken aan te wijzen: 'In de ene hoek staat Frans Weisglas, in de andere hoek Paul Slettenhaar.'
De partij stemde in met de spreidingswet én Rutte zou zich hoogstpersoonlijk in Europa inspannen om de instroom van vluchtelingen terug te brengen. Het bleek allemaal niet genoeg. Tijdens een volgend partijcongres in Apeldoorn, een half jaar later, was de onrust nog altijd niet gaan liggen. Daarna stuurde de VVD binnen enkele weken aan op een kabinetsbreuk. Rutte IV viel over migratie.
De twee mannen die Rutte een jaar geleden in zijn speech nog joviaal omarmde als de flanken van zijn 'brede volksbeweging', staan sinds de verkiezingsuitslag weer fel tegenover elkaar. Frans Weisglas verkondigt luid dat de onderhandelingen met Wilders gestaakt moeten worden, Paul Slettenhaar van de interne groep 'Klassiek Liberaal' laat overal weten dat hij niet kan wachten tot er een regering met Wilders is, en vindt dat zijn partij daar volwaardig aan mee moet doen.
Uitgerekend Wilders, die ooit de partij verliet om een eigen club op te richten waarvan hij tot op de dag van vandaag het enige lid is, verdeelt nu alsnog de VVD en zaait een intern debat dat hij in zijn eigen beweging nooit zou toestaan. Waarmee we terug zijn bij die 'intrinsieke afweging' waar Yesilgöz over spreekt. Mag je in zee met iemand die zelfs in zijn eigen beweging geen democratie en veelstemmigheid toestaat?
Binnen de Tweede Kamerfractie zijn er mensen zoals Eric van der Burg en Christianne van der Wal die vinden dat zoiets niet kan. Daartegenover staan voorstanders als Bente Beckers, Thierry Aartsen en migratiewoordvoerder Ruben Brekelmans. Ook de Senaatsfractie, lokale afdelingen en de leden zijn diep verdeeld.
Het liberale smaldeel van de partij kon je dit de afgelopen maanden al horen voorspellen, nadat Yesilgöz eigenhandig de blokkade richting Wilders had opgeheven. Als we straks echt met hem moeten samenwerken, riskeren wij 'CDA-achtige toestanden', zeiden leden uit beide Kamerfracties en burgemeesters verspreid over het land. Ze verwezen daarbij naar de situatie waarin de christen-democraten zichzelf in 2010 terugvonden. Tijdens een roemrucht congres spraken zij over de vraag of ze konden samenwerken met de PVV. Ze kwamen tot de conclusie van wel en lijken nu, dertien jaar later, voor het eerst een beetje bekomen van die desastreuze beslissing. Er zijn nog vijf zetels over.
Yesilgöz en de rest van de partijtop zagen dat na de verkiezingsuitslag ook wel en kozen de vlucht naar voren. Twee dagen na de stembusgang, nog voor de verkenner was aangewezen, kondigde Yesilgöz aan dat zij niet in een kabinet met Wilders zou stappen, maar wel wilde gedogen. Ze deed daarmee dat waarin Rutte zolang zo goed was: ze sloot een compromis tussen tegengestelde flanken.
Over hoe houdbaardat compromis is, wordt verwoed gesproken op ledenavonden, in talloze online gesprekken, in telefoontjes tussen de partijtop en opstandige leden en via brieven inDe Telegraaf. In de boezem van de partij klinkt de analyse dat de rechtse conservatieven jarenlang met lede ogen hebben moeten toezien hoe 'D66-beleid' werd uitgevoerd. Dat was voor hen ook niet leuk, dus nu is het even aan de andere kant om pijn te lijden.
Tijdens een ledenavond in Utrecht stond er een partijlid op dat zei 'tranen in zijn ogen' te hebben toen hij de verkiezingsuitslag zag omdat er eindelijk een 'rechts kabinet' mogelijk was. Hij had champagne opengetrokken. Een wethouder uit Halderberge, een VVD-afdeling die binnen de partij als toonaangevend wordt gezien, staat op om zich te beklagen dat hij zich een 'boksbal' heeft gevoeld vanaf het moment dat Yesilgöz aankondigde Wilders slechts te willen gedogen. Hij komt uit het grensgebied van West-Brabant waar de PVV het al meer dan een decennium zeer goed doet en waar de VVD desondanks goed stand heeft gehouden. 'Wat René van der Gijp zegt bijVandaag Insideis veel representatiever dan wat jij hier vanavond gaat horen.'
Dat geluid vormt de meerderheid in de achterban en onder de leden. Binnen de VVD taxeren ze de verhoudingen als volgt: twintig procent wil absoluut niet in zee met Wilders en tachtig procent wil dat in enige vorm wel. Dat wordt onderschreven door opinieonderzoek vanEenVandaag.
Voor die tegenstanders die zich principieel verzetten tegen samenwerken gaat het allang niet meer over ietsje meer naar links of ietsje meer naar rechts, maar over het liberalisme zelf. Dat gedachtegoed is nooit een set van onwrikbare verlangens en principes geweest maar een beweeglijke stroming die zich vooral toelegt op procedures waarin het individu, de rechtsstaat en pluriformiteit zijn gewaarborgd. Geen grote vergezichten over uitkomsten, maar een houding.
Wie wil regeren met Wilders zet dát op het spel, vindt die liberale minderheid. Wat dat betreft is de situatie ingrijpend anders dan zestien jaar geleden, toen de stammenstrijd uitviel in het voordeel van Rutte en daarmee in het voordeel van de liberale stroming binnen de partij. Inmiddels lijkt dat smaldeel gekrompen. Veelzeggend is dat het openlijk verzet nu vooral komt van inmiddels bejaarde prominenten als Frans Weisglas, Jozias van Aartsen en Ed Nijpels. Al kwam het best geformuleerde betoog van de veertiger Mark Thiessen.
Deze voormalige online campagnevoerder van de partij schreef een week na de uitslag in zijn nieuwsbriefNieuwe Vrije Eeuwdat 'liberalen niet kunnen regeren met Geert Wilders'. Hij beschrijft dat de reflex van zijn partij om toenadering tot Wilders te zoeken is ingegeven door het idee dat er 'geluisterd' moet worden. Het probleem, zo schrijft Thiessen, is dat je het met Wilders wel over beleid en standpunten kunt hebben en het zelfs eens kunt worden op bepaalde uitkomsten, maar dat de kern van radicaal-rechts denken uiteindelijk niet over beleid gaat maar een aanval is op het systeem zelf. Dat systeem is ten diepste liberaal. 'Het leidt tot de simpele conclusie dat liberalen niet kunnen regeren met Geert Wilders', schrijft hij. 'Omdat hij heeft laten zien dat zijn voornaamste aanvallen gericht zijn op de liberalen zelf en de liberale verworvenheden die hun boven alles dierbaar zijn. Op de democratie. Op gelijkheid. Op redelijkheid. Vrijheid. Menslievendheid. Op de open samenleving, die ons zoveel heeft gebracht.'
Inmiddels bevindt Nederlandzich in een van de merkwaardigste formaties uit de Nederlandse politieke geschiedenis: er moet eerst worden gesproken over het waarborgen van de rechtsstaat, zo adviseert verkenner en inmiddels informateur Ronald Plasterk. Pas daarna kan het gaan over beleidsplannen voor een toekomstig kabinet Wilders I. Het lijkt vooral te danken aan Pieter Omtzigt en zijn NSC dat dit zo sterk is verankerd. Hij wilde niet om tafel voor het gesprek over de rechtstaat was voltooid.
Hoewel Yesilgöz in haar brief aan de verkenner ook een zinnetje besteedde aan rechtstatelijke waarden, zei ze vorige week in een debat over de formatie dat wat haar betreft een gesprek daarover niet eindeloos hoeft te duren. 'Niemand gaat anderhalve maand over de rechtsstaat filosoferen', zei Yesilgöz. 'Het zijn één of twee gesprekken.'
De rest van het debat ging eigenlijk hierover: hoe bescherm je een democratie waarin een anti-rechtstatelijke en radicaal-rechtse partij het initiatief heeft? Het meest inzichtelijke verschil dat zich tijdens talloze interrupties en betogen aftekende, was dat tussen partijen die vinden dat je zoiets kunt afkaarten in onderhandelingen en in documenten, en partijen die vinden dat 'democratie' ook een houding is waar een moraal en bepaald gedrag bijbehoren. Terwijl Pieter Omtzigt bleef hameren opchecks and balancesen zei dat veel van de voorstellen uit zijn verkiezingsprogramma 'actueler zijn dan ooit', zette CDA-leider Henri Bontenbal daartegenover dat je niet alles op die manier kunt beslechten en er ook nog zoiets is als een 'democratisch ethos'.
Nederland is een gezonde rechtstaat, maar hangt ook aan elkaar van gewoonterecht. Neem het benoemen van rechters. Daags na de verkiezingen begonnen grondrechtsgeleerden in essays te waarschuwen voor de brakke manier waarop dit in Nederland gebeurt: de Hoge Raad is er verantwoordelijk voor, maar wie er in dat rechterlijke college zitten is uiteindelijk een regeringskeuze. Het is al sinds de jaren vijftig 'goed gebruik' dat de minister van Justitie een lijstje met namen krijgt voorgelegd en daar de bovenste naam van kiest. Maar wat gebeurt er als straks een minister van PVV-huize die keuze moet maken? Niets verbiedt hem of haar om de nominatie van een 'D66-rechter' te blokkeren.
Vorige week klonken in het parlement sussende woorden dat je voor wetswijzigingen nog altijd meerderheden nodig hebt en voor een grondwetswijziging zelfs een tweederde meerderheid. Datzelfde geldt niet voor gewoonterecht, cultuur of zoiets als 'ambtsinstructies', waarin ambtenaren krijgen uitgelegd hoe ze hun werk dienen uit te voeren. Ook zonder ook maar één wet door het parlement te sluizen, kun je stempels drukken op dit land.
Neem de ongeschreven regel dat een bewindspersoon met respect omgaat met de media en daaraan zelfs verantwoording verschuldigd is. Er bestaan geen dwangmiddelen voor journalisten om vragen beantwoorden te krijgen: het is een vorm van 'democratisch ethos' om daar antwoord op te geven.
Wat dat betreft eindigde het debat over de formatie somber. Nadat er een dag lang was gesproken over hoe centrum-rechtse partijen voornemens waren om een radicaal-rechtse premier te beteugelen in een samenwerking, haalde Yesilgöz hoogstpersoonlijk een stunt uit. Ze diende een motie in waarin ze het kabinet en de Eerste Kamer opriep om 'pas op de plaats' te maken met de spreidingswet. Het was de wet van Eric van den Burg en het gespreksonderwerp dat een jaar geleden op dat partijcongres in Rotterdam het sluimerende debat in de VVD deed ontvlammen. 'Hoe kan ik hier nou doen alsof de verkiezingsuitslag niet bestaat?' zei ze tegen Kamerleden van andere partijen die furieus reageerden. 'Die verkiezingsuitslag bestaat wél en de problemen zijn wel degelijk aanwezig.'
Met één motie, stelden tegenstanders, schoffeerde Yesilgöz de onafhankelijkheid van de Senaat én brak ze met het idee dat het kabinet, waar ze zelf in zit, met één mond spreekt. Nog diezelfde avond liet haar voorganger Rutte als demissionair premier weten de motie 'te ontraden'.
Is er iets wat schrijnender dat 'in debat met jezelf' verbeeldt dan een fractieleider die een motie indient tegen plannen uit haar eigen ministerie, opgesteld door haar eigen staatssecretaris, om die motie uiteindelijk staatsrechtelijk weer te ontraden omdat ze deel uitmaakt van een kabinet dat met één mond spreekt?
Het is voer voor staatsrechtgeleerden en liefhebbers van politiek, maar wat er in elk geval uit spreekt is: verwarring.
Yesilgöz werd in die verwarring aangemoedigd door de twee vertrouwde gezichten van de twee tegengestelde stromingen. Frans Weisglas sprak via een tweet zijn teleurstelling uit en noemde de motie 'staatsrechtelijk' misplaatst. En Paul Slettenhaar? Die kraaide op datzelfde platform victorie en niet ten onrechte - hij is aan de winnende hand.
Bart Maat / ANP | Dilan Yesilgöz na afloop van een gesprek met verkenner Ronald Plasterk, 6 december