Extreem-rechtse intimidaties Aan de grens

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
16 februari 2023
Callac- Om de vergrijzende Bretonse gemeente Callac (Côtes-d'Armor) nieuw leven in te blazen, besloot de burgemeester tot de opvang van enkele vluchtelingengezinnen. Het plan Horizon werd mogelijk gemaakt door de schenking voor een doel zonder winstoogmerk van het fonds Merci. Protestdemonstraties tijdens de wekelijkse marktdag, folders tegen 'de invasie van Callac' en bedreiging met de dood dan wel geweld aan het adres van de burgemeester en zijn college waren het gevolg. Raadsleden zagen gemaskerde mannen in hun tuin en de burgemeester werd uitgemaakt voor 'zeer goede collaborateur van de maﬃosi die al die illegalen laten komen'. Deze 'crimineel' werd een goede brandverzekering aangeraden.
De extreem-rechtse Bernard Germain was tijdens de verkiezingen van vorig jaar nog kandidaat voor Reconquête, de partij van Éric Zemmour. Inmiddels stelt Germain als woordvoerder van het 'Comité tegen het project Horizon' gemeenten met dezelfde opvangplannen soortgelijke acties in het vooruitzicht. Begin januari besloot burgemeester Jean-Yves Rolland het project, waarvoor reeds enkele leegstaande panden waren aangekocht, af te blazen.
Het besluit was niet unaniem en werd genomen in afwezigheid van raadslid Laure-Line Inderbitzin, voorvechtster van de vluchtelingenopvang die zelfs met verkrachting was bedreigd. Tijdens de nieuwjaarsreceptie in de plaatselijke feestzaal eind januari kreeg Inderbitzin steun van een vijftiental demonstranten die luid protesteerden tegen het afblazen van het opvangproject. Een politieauto werd beklad met de letters Acab:All cops are bastards.De politie greep in met traangas. Gemeenteraadslid en lerares Inderbitzin zit met ziekteverlof thuis door de golf van haat op de sociale media. Ze kan niet slapen, verklaarde ze tegen het Bretonse dagbladLe Télégramme. Toch is ze 'niet bang' en niet van plan te 'buigen' voor extreem-rechts, al is ze 'gedwongen tot een kluizenaarsleven terwijl ik slachtoffer ben'.
Vincent Brengarth, advocaat van de familie Cohen die het project namens hun fonds Merci bestiert, noemde het gemeentebesluit 'een nederlaag voor de humanistische waarden'. Brengarth is namens de familie vastbesloten de projecten voor langdurige inclusie van vluchtelingen in Frankrijk voort te zetten. 'Het is ondenkbaar dat een democratie buigt voor uitlatingen van een minderheid en haat.'
Het aantal in 2023 getelde doden en vermisten aan de Europese buitengrenzen volgens het Missing Migrants Project (IOM): 149