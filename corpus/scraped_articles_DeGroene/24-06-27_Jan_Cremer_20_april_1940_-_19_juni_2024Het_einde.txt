Jan Cremer 20 april 1940 - 19 juni 2024 Het einde

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
27 juni 2024
Een hoogst aimabele man, iemand die niet veinst, Jan Cremer was écht. En die bravoure en het hedonisme dan, in al die interviews?
In mijn exemplaar vanDe Hunnen(vierde druk 2010), veel verguisd episch hoofdwerk (vijftienhonderd pagina's) van Jan Cremer, staat voorin zijn handtekening en daarboven in zijn snelle handschrift: 'voor Kees & Euf, met vriendengroet, 240410'. In mijn agenda uit 2010 staat bij 24 april: 'Jan Cremer.'
Waar was dit? Presentatie van de vierde druk vanDe Hunnen?De drie delen in een band? Dat moet het geweest zijn, bij De Bezige Bij. Daarvoor had ik hem al leren kennen: ik had voorDe Groeneeen lovend stuk over hem geschreven, later nog een keer over zijnBrieven,in Den Haag had ik hem een keer geïnterviewd over zijnDe Cremer Tapes(2006). Herinneringen: zachte man, snel pratend, merkwaardig bescheiden, in grotere gezelschappen op zoek naar oude bekenden en daarmee praten. Nooit op zoek naar interessantere gesprekspartners. Als hij met je praatte, praatte hij ook echt met je. Niet willen opvallen, dat ook, eerder een verdwijningsartiest en hongerkunstenaar dan de hedonist waarvoor hij zich graag, vooral vroeger, in interviews uitgaf. Nieuwsgierige blik, hartelijk, in niets een 'kunstbarbaar' en 'onverbiddelijke bestsellerschrijver'. Ontwapenend. Snel sentimenteel. Een geheugen als een computer, als er een is (was) die alles nog over vroeger weet (wist), was hij het. Hij had niet eens een archief nodig, maar ik hoop dat hij voor de zekerheid toch alles heeft bewaard.
We voelden ons bij hem en Babette op ons gemak. Ze hield hem in de gaten, zagen we, zorgzaam is ze, ze hield hem uit de wind. Ontroerend. Ik slaagde erin mijn bewondering steeds tijdelijk uit te schakelen wanneer ik hem zag en sprak. We kregen uitnodigingen, zagen hem in Zwolle, in het Van Gogh Museum. In 2020 stuurde hij zijn fraaie herinneringen aan zijn jonge jaren op,Storm.We mailden elkaar erover. In het Van Gogh gooide Euf per ongeluk een keer een glas wijn over hem heen. Lachen, hij troostte haar. In het Haagse (toen nog) Gemeentemuseum meldde zich na afloop van het interview aan de handtekeningtafel een oudere man. Hij had een ansichtkaart bij zich, uit 1952. 'Groeten van Jan' stond op de achterkant. Hij had de kaart altijd bewaard en nu zag hij Jan dus. Ze hadden elkaar in een jeugdtehuis leren kennen. Jans ongegeneerde enthousiasme. Jan Cremer was echt.
Hij was altijd een van mijn grote schrijfhelden. Niet eens stiekem, ik las hem vanaf het begin en bleef hem lezen. Zijn onbevangenheid, zijn jongensachtigheid, zijn schrijfopvattingen, zijn merkwaardige tederheid die altijd als een vlinder in zijn romans rondfladdert, ja, ook inDe Hunnen:het pakte me. Zijn verbluffende bescheiden onbescheidenheid: 'ik heb nu eenmaal verstand van alles'. Het gebrek aan rancune in zijn gedrag en zijn werk. Geen zelfmedelijden, dat nooit. Ik heb dat niet, ik dacht te veel na, Jan dacht ook na natuurlijk, maar bij hem merkte je het niet.
Het was allemaal zijn tweede natuur, liet hij doorschemeren. De onnozelaar uithangen en dan kijken hoe anderen reageren. Maar ondertussen een zeer koppige en inventieve schrijver, wat hij wilde moest precies zo. Cremer was een brug te ver, ik las te veel, ik studeerde, ik voer niet op de wilde vaart, ik ben nog steeds getrouwd met mijn schoolvriendin, ik hield en hou van literatuur, ook dat nog. Cremer was mijn verre belofte, hij hield niet eens van literatuur, beweerde hij zo vaak mogelijk: 'ik lees niet, ik word gelezen'. Geestig vond ik het. 'Rembrandt? Wie is dat? Ik doe niet aan sport.' Geweldig allemaal. En dan toch die boeken schrijven. Jan Cremer die niet las? Laat je nakijken.
Er was (is) iets paradoxaals in Cremers schrijfkunst. Hij verzette zich tegen het schrijverschap. Boeken schrijven en ertegen zijn, dat dreef hem voort. Hij had een hekel aan de arrogantie van schrijvers. Aanstellers die het ware kunstenaarschap verloochenden. Schrijvers moeten altijd de pretenties van het schrijven onderuithalen. Weg met mooi- en angstschrijverij, geen zelfmedelijden, geen Hogere Bedoelingen. Wat dit betreft hoorde hij tot de Romantiek. Hij had een missie: de pretentie van de Hogere Literatuur ondergraven, en hij deed dat zijn hele leven met precies de middelen van de schrijfkunst zelf. Bevlogenheid, eigenwijsheid, stilistische helderheid, onvrees, op zoek naar de ware kunst. De schrijver als eenling tegen de rest van de wereld: 'voor mij geen hartelijke broeders/ voor mij alleen/ zuivere kameraadschap'(Ik Jan Cremer 2,1966).
Een groot voordeel van zijn werk was natuurlijk dat destijds veel van de schrijfgeleerden ertegen fulmineerden. Dat is helaas voorbij, hij is een grootheid geworden. Soms spijt het me en ik denk dat het hem ook speet. Fulmineren tegen schrijvers en schrijfsters, dat doen we niet meer. Laat alle rozen bloeien. Was er nog maar een schrijver (het liefste een schrijfster) waar wij, huidige schrijfgeleerden, allemaal tegen in opstand komen. Ze is er niet. Die een schrikwekkend voorbeeld stelt, zoals Jan. Iemand met een missie, zoals Jan had. Iemand dus die niet weet, of net doet alsof, wat literatuur hoort te zijn, die viezigheid als schoonheid verkoopt, die pulp schrijft, die volgens ons alles uit haar duim zuigt. Die de vloer aanveegt met pretenties. Die schandelijke pornografie schrijft. Nee, we lopen nu met Jan Cremer weg, ineens loven we hem, want dan hoeven we hem niet meer te lezen, we celebreren hem, hij was een belangrijk schrijver zeggen we. Met hem begon de emancipatie van de literatuur. En we kijken er plechtig bij, want we weten allemaal hoe het hoort in de letteren. Hij draait zich nu al in zijn graf om.
Cremers missie: de pretentie van de Hogere Literatuur ondergraven
Nico van der Stam / MAI | 1976