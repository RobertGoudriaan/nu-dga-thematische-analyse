Terug naar het fornuis Welk dieet is nou echt goed voor ons?

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
1 februari 2024
'Keto' is dé voedingstrend van dit moment. Maar kan zo'n moddervet dieet echt een eind maken aan de obesitasepidemie? Recent onderzoek betwijfelt dat. Minder ultrabewerkt voedsel eten lijkt een beter idee. En vooral: zelf koken.
Toekomstige archeologenzullen denken dat hier ooit een avocadoplantage was, zeggen ze bij een kinderboerderij aan de rand van Amsterdam OudWest weleens tegen elkaar. De boerderij maakt compost van het groenteafval van buurtbewoners en het grootste deel van de inbreng gaat binnen een paar weken op in de bruine massa, maar de pitten van de avocado komen bijna net zo gaaf uit het composteerproces tevoorschijn als ze erin gingen.
En er gaan nogal wat avocadopitten in de compostbak, want de subtropische vruchtgroente geniet grote populariteit. Vooral onder jonge alleenstaanden en tweepersoonshuishoudens vindt de romige vrucht veel aftrek.
Dat is niet alleen omdat hij lekker is, maar ook omdat hij perfect past in dé voedingstrend van dit moment:low carb -koolhydraatarm. Het was volgens onderzoek in 2022 het populairste afslankdieet. Dat betekent dat veel Nederlanders flink snoeien in de inname van wat ons lichaam het liefst verbrandt: suikers en zetmeel. Oftewel koolhydraten. Door die onthouding krijg je namelijk een lage bloedsuikerspiegel en daardoor zou je lichaam sneller zijn vetvoorraad opstoken.
Vijf procent van de lijnbewuste Nederlanders volgt zelfs een voedingspatroon dat zo goed als géén koolhydraten bevat, en in ruil daarvoor grote hoeveelheden vet. Dat dwingt het lichaam de klok rond vet te verbranden en volledig te lopen op de restproducten daarvan, ketonen. Door zo'n ketogeen dieet krijgen veel mensen last van wat wel 'ketogriep' wordt genoemd, maar de kilo's vliegen eraf - al komt dat vooral doordat het lichaam zonder koolhydraten minder vocht vasthoudt.
De avocado lijkt haast geschapen voor de hoofdrol in dit dieet. Terwijl veel groenten koolhydraatrijk en daarom taboe zijn, bevat de vruchtgroente namelijk amper koolhydraten en in ruil daarvoor véél vet. Geen wonder dat het lijkt of influencers tegenwoordig niets beters te doen hebben dan avocadogerechten verzinnen. De vrucht wordt gegrild, aan smoothies en soepen toegevoegd en in cakes verwerkt. Het gevolg is dat avocadokwekers wereldwijd hun productie in tien jaar tijd verdubbelden. Helaas veroorzaakt die avocado-explosie in meerdere landen al grote droogteproblemen - de plant is een zuipschuit. Ook haar 'foodprint' is problematisch. Tegen de tijd dat ze in de winkel ligt, heeft één vrucht al twee keer zoveel CO2-uitstoot op zijn geweten als een pond bananen.
Alsof dat nog niet treurig genoeg is, lijkt het ook nog eens twijfelachtig of de vette vrucht wel werkelijk bijdraagt aan de oplossing van het probleem waar het veel eters om begon: hun (dreigende) overgewicht. Een recente trial maakt namelijk zeer aannemelijk dat het voor de lijn helemaal niet uitmaakt of je low carb eet. Sterker nog: een voedingspatroon met veel koolhydraten scoorde in dit onderzoek zelfs iets beter. Laten we daarom alsjeblieft ophouden over vet en koolhydraten te neuzelen, zei de hoofdonderzoeker van de trial tijdens een lezing. En laten we in plaats daarvan eens kijken naar iets wat waarschijnlijk veel meer bijdraagt aan de obesitasepidemie: het feit dat we afgelopen decennia ontzettend veel ultrabewerkt voedsel zijn gaan eten.
De hoofdonderzoeker in kwestie is Kevin Hall, hoofd van een geavanceerd laboratorium voor biologische modellering in Bethesda, Maryland. Hij verzamelt er data over de voedselconsumptie en stofwisseling van zijn proefpersonen, om vervolgens gedetailleerd te berekenen welk effect diëten hebben op onze lichaamssamenstelling. Op die manier heeft hij al meerdere gevestigde ideeën op het gebied van overgewicht onderuitgehaald. Daarom spitsen voedingskundigen wereldwijd hun oren als hij iets zegt.
Recentelijk boog Hall zich dus over de zin van een vetrijk voedingspatroon. Daarover zo meteen meer. Eerst iets over een onderzoek waarmee hij een decennium geleden opzien baarde. Het markeerde het begin van zijn sterrenstatus. En vreemd genoeg leek het toen in het voordeel van de eet-veel-vet-hype.
Halls onderzoek bestudeerde veertien mensen die hadden deelgenomen aan een van de Amerikaanse tv-hits van dat moment,The Biggest Loser.Dit programma promootte een keiharde aanpak van obesitas: extreme caloriebeperking in combinatie met intensieve lichaamsbeweging. De meeste deelnemers verloren in rap tempo veel gewicht. Maar, zo concludeerde Hall nadat hij veertien'losers'zes jaar lang had gevolgd, dat gewichtsverlies was niet duurzaam. Het crashdieet bleek namelijk iets te hebben veroorzaakt wat hun gewichtsprobleem uiteindelijk juist vergrootte: hun stofwisseling was trager geworden. Alsof hun lichaam in de spaarstand was gesprongen. En dat niet voor eventjes, maar in ieder geval zes jaar lang. De meeste deelnemers gingen gedurende de jaren dat Hall ze volgde dan ook terug richting overgewicht. Zélfs als ze verantwoord bleven eten en intensief bleven bewegen.
Halls onderzoek bevestigde iets wat al langer werd vermoed, namelijk dat het lichaam van iemand met obesitas die flink afvalt daarna een zuiniger verbranding heeft dan het lichaam van iemand met een vergelijkbaar slank postuur die nooit overgewicht had. Anders gezegd: na een crashdieet hebben calorieën meer effect dan daarvoor. Die conclusie kwam hard aan in de dieetwereld. Tegelijkertijd was het voor veel eeuwige lijners een bevrijdende boodschap. Het betekende immers dat hun voortdurende falen geen gevolg is van een slap karakter.
Minstens zo belangrijk was echter dat Halls onderzoek onderstreepte dat we in onze strijd tegen obesitas weinig van afvaldiëten hoeven te verwachten. En hoe belangrijk het voorkómen van obesitas is. Maar dat vergt dat we kritischer kijken naar ons huidige voedingspatroon. Iets daarin moet verantwoordelijk zijn voor het feit dat we de laatste halve eeuw zo massaal overgewicht verzamelden. Maar wat precies?
Terug naar de avocado-eters. Hun vetrijke voedingspatroon lijkt natuurlijk in niets op de hongerkuur waaraanThe Biggest Loserdeelnemers onderwierp. Maar het begon wel in diezelfde periode aan zijn opmars.
Grote aanjager van de eet-meer-vet-hype was Gary Taubes. Deze Amerikaanse wetenschapsjournalist raakte er begin deze eeuw van overtuigd dat de stijgende obesitascijfers geen gevolg waren van een massaal gebrek aan zelfbeheersing. Volgens hem waren ze het gevolg van iets anders: het 'bijna religieuze geloof' dat vet slecht is.
Voor de hedendaagse avocado-aficionado is het misschien moeilijk te geloven, maar begin deze eeuw leek inderdaad een groot deel van de wereld de overtuiging toegedaan dat vet een uitvinding van de duivel was. Dat idee had postgevat nadat naoorlogse voedingsonderzoekers een verband vonden tussen vetrijk eten en hart-vaatziekten, en was in de jaren tachtig gretig omarmd door de voedingsmiddelenindustrie. Ook in Nederland brachten fabrikanten massa'slight-producten op de markt. Denk aan magere smeerkaas, saladedressings die hun volle 'mondgevoel' dankten aan verdikkingsmiddelen, dieethalvarines vol industrieel geproduceerde transvetten en chips die smaak en kraak ontleenden aan extra zout en suiker.
Dat was om veel redenen een ongezonde ontwikkeling, weten we nu. Zo hebben al dat extra zout en suiker ons beslist geen goed gedaan. Ook zijn veel van de hulpstoffen die via die light-route ons voedselpatroon binnenslopen, op z'n minst twijfelachtig. Van de transvetten staat al vast dat ze schadelijk zijn. Het kwalijkste aspect van de vetfobie was echter, zo stelde Taubes in 2002 in een vlammend betoog inThe New York Times,getiteldWhat if It's All Been a Big Fat Lie?,dat vetarm voedsel per definitie rijk is aan koolhydraten - een mens moet immers íets eten. Maar van koolhydraten stijgt de bloedsuikerspiegel. En daardoor zette de vetvrijmode volgens Taubes een uitgesproken obesogeen mechanisme in gang. Kort samengevat werkte dat volgens hem zo: als je koolhydraten eet, reageert je lichaam met de aanmaak van insuline. Dat hormoon zorgt ervoor dat een teveel aan zoetigheid veilig in de vetcellen wordt opgeborgen. Maar in een voedingspatroon dat overwegend uit koolhydraten bestaat, gebeurt dat opbergen vaak te grondig. Met als gevolg een lichaam dat schrééuwt om voedsel dat de suikerspiegel snel weer verhoogt. Snoep! Snacks! Frisdranken! Ziedaar een dikmakende spiraal van formaat.
Gary Taubes had gezaghebbende medestanders. Zoals endocrinoloog David Ludwig, hoogleraar aan Harvard. Hun oplossing: minder koolhydraten eten. Maar ze gingen daarbij verder dan het verbieden van light-producten, snacks en frisdranken. Ook brood en aardappelen werden verboden. Bieten, pompoenen, pastinaak. Tropisch fruit. Door ze rücksichtslos te schrappen zou je, beloofde Ludwig in zijn bestsellerAlways Hungry(2016), 'je vetcellen hertrainen, je snaaizucht overwinnen en voorgoed afvallen'.
Anderen gingen nog verder. Ze deden bijna álle fruit in de ban. Wortels, spruitjes, uien - 'pas als je ze verhit, merk je hoe zoet ze zijn'. Zelfs peulvruchten - de ideale vleesvervangers - moesten eraan geloven. In ruil daarvoor promootten ze eieren met spek, lamskoteletten met roomsaus, biefstuksalade met blauwe kaas. Plus avocado's. Zo zou je afvallen zónder honger.
En zo kreunen de bestsellertafels al jaren onder de'low carb'-kookboeken. En zo stroomden de supermarkten vol met een nieuwe generatie fabrieksverzinsels: low-carb-granola, creamy-coconut-repen, koolhydraatarme crackers... In het groenteschap doken naast de avocado's ook andere low-carb-groenteproducten op: bloemkoolrijst ('met kaas en ei de perfecte pizzabodem'), broccolirijst, courgettespaghetti. En niet te vergeten: blauwe bessen. Ooit uitsluitend 's zomers verkrijgbaar, maar tegenwoordig het jaar rond. Vaak ingevlogen uit Peru, waar de bessen goed willen groeien. Ze werden er afgelopen decennium vanuit het niets het tweede landbouwexportproduct.
Taubes' low-carb-evangelieheeft  dus duidelijk het hart van de supermarktmanager veroverd. Maar de wetenschapsjournalist wilde meer. Hij wilde wetenschappelijke erkenning. Daarom nam hij in 2012 contact op met Kevin Hall. Zou die de koolhydraten-maken-dik-hypothese aan net zo'n grondig onderzoek willen onderwerpen als de crash-aanpak vanThe Biggest Loser?Hall wilde ook weleens weten of low-carb inderdaad zo'n wondermiddel was en zette een aantal trials op. In het eerste experiment verbleven negentien mensen met obesitas zes dagen in een lab waar álles wat ze deden werd gemeten. Alle negentien volgden ze drie dagen een precies afgepast low-fat-dieet en drie dagen een even strikt low-carb-dieet. Uitkomst: op de hoogvetdagen hadden ze inderdaad de hogere vetverbranding waarop Taubes en Ludwig hun hoop hadden gevestigd. Maar: dat vet kwam vooral uit hun voeding, ze verbrandden níet meer lichaamsvet. Op de hoogkoolhydraatdagen verloren de proefpersonen zelfs iets meer gewicht.
In een tweede experiment lieten zeventien vrijwilligers met overgewicht of obesitas zich in totaal acht weken lang nauwgezet volgen. De eerste vier weken kregen ze een dieet met veel koolhydraten voorgeschoteld; de tweede vier weken aten ze strikt ketogeen. Wat gewichtsverlies betreft was er opnieuw weinig verschil tussen beide condities. Maar wat misschien nog wel dodelijker was voor het vetkamp: in de keto-weken ging het gewichtsverlies meer ten koste van de spiermassa dan in de low-fat-weken. En iedere lijner weet: je spieren opstoken is wel het stomste wat je kunt doen.
Tot slot organiseerde Hall een experiment dat twintig labgasten met overgewicht twee weken lang een volledig plantaardig, vetarm menu voorschotelde en twee weken lang een ketogeen menu waarin 82 procent van de calorieën uit dierlijke producten kwam. Beide menu's werden bereid uit verse ingrediënten. Ditmaal mochten de deelnemers eten zoveel ze wilden. Ook hier vond Hall geen enkele aanwijzing dat een koolhydraatrijk voedingspatroon zou leiden tot 'hongerige vetcellen'. Hoewel de deelnemers in de carb-conditie meer bloedsuikerschommelingen vertoonden, hadden ze níet meer trek. Ook aten ze minder calorieën dan in de keto-conditie. Niet toevallig raakten ze in de koolhydraatweken meer lichaamsvet kwijt. Verder waren hun bloeddruk en bloedvettenniveau beter.
De verschillen waren weliswaar klein, maar onmiskenbaar in het voordeel van het groenten- en fruitrijke menu. Iets wat nuchtere toeschouwers niet echt verraste. Precies dat eetpatroon kwam de afgelopen decennia immers consequent als gezondst naar voren uit zogeheten observationele voedingsstudies, die veel vaker worden gedaan omdat ze makkelijker te organiseren zijn dan labexperimenten. Mensen die in zulke onderzoeken aangeven dat ze in hun dagelijks leven weinig dierlijke en veel plantaardige producten eten, scoren stelselmatig beter op veel gezondheidsmaten.
In 2020 was Hall wel klaar met de strijd tussen low fat en low carb. Tijdens een lezing verzuchtte hij dat meer onderzoekstijd steken in de'diet wars'tijdverspilling zou zijn. In plaats van ons blind te staren op vetten en koolhydraten konden we beter kijken naar de kwaliteit van ons voedsel. Iets soortgelijks antwoordde hij op de vraag of zijn onderzoekswerk zijn eigen eetgedrag had beïnvloed. Jazeker; hij was zo min mogelijkultra-processed foodgaan eten.
Hier had Kevin Hall het duidelijk nietover bloemkoolrijst en blauwe bessen. Hier zinspeelde hij op de resultaten van ander onderzoek waaraan hij op dat moment werkte, en waarin hij een andere omstreden theorie tegen het licht hield: dat ultrabewerkt voedsel zou bijdragen aan obesitas.
Deze theorie was tien jaar eerder geformuleerd door de Braziliaanse hoogleraar Carlos Monteiro. Volgens Monteiro zou fabrieksvoedsel overgewicht bevorderen doordat het schade toebrengt aan 'de mechanismen die de energiebalans reguleren'. Hall hoorde in 2017 voor het eerst van de ideeën van de Braziliaan. 'Hoe kan iemand dat serieus nemen?' was toen zijn reactie geweest, zo bekende hij recentelijk aan de Britse gezondheidsjournalist Chris van Tulleken. Het leek Hall een onzinnige gedachte dat de bewerkingsgraad van de 'verpakking' waarin calorieen naar binnen gaan er meer toe zou doen dan de hoeveelheid calorieën zelf.
Maar Monteiro was stellig: zelfbereide maaltijden, zelfs vet- en suikerrijke, waren volgens hem minder dikmakend dan fabrieksproducten die bol staan van de gehydrogeneerde, gehydrolyseerde en veresterde ingrediënten en die worden bijeengehouden met emulgatoren, verdikt met xanthaangom, gezoet met kunstmatige zoetstoffen en van een voller mondgevoel voorzien met maltodextrines - om maar een fractie van de talloze manieren te noemen waarop de voedingsindustrie haar producten goedkoper, smakelijker en langer houdbaar maakt.
En dus was Hall handenwrijvend aan het werk gegaan om die malle theorie te weerleggen. Ditmaal met een experiment waarin twintig volwassenen met overgewicht 28 dagen in zijn lab verbleven. In willekeurige volgorde kregen ze daar twee weken lang een dagmenu van volledig versbereide maaltijden voorgeschoteld en twee weken lang een in voedingswaarde vergelijkbaar menu dat voor tachtig procent bestond uit ultrabewerkte producten, ook wel upf genoemd. Denk aan pastaschotels uit het koelvak, hamburgers en natuurlijk frisdranken. Wel liet Hall in deze fabrieksvoerweken extra vezels en eiwitten toevoegen. Dit om ervoor te zorgen dat het aanbod in beide condities qua voedingswaarde werkelijk gelijkwaardig was.
Ook wat aantrekkelijkheid betreft was het aanbod gelijkwaardig. Dat wil zeggen: de deelnemers zélf verklaarden in beide condities met evenveel smaak te hebben gegeten. Iets waarover
Chris van Tulleken zich verbaast in zijn boekDe voedselfuik(2023). De journalist beschrijft het aanbod in Halls upf-weken als treurig.Maar juist van die maaltijden bleken de proefpersonen het meest op te scheppen. Daardoor kwamen ze in de upf-weken allemaal iets aan, terwijl ze in de versvoerweken afvielen.
Uiteindelijk kon Hall net als Monteiro maar één ding concluderen, en dat werd dan ook de titel van zijn artikel. Die luidde vertaald: 'Eetpatronen met ultrabewerkte voeding veroorzaken onmatige calorie-inname en gewichtstoename'. Het had er volgens Hall alle schijn van dat die 'onmatige inname' kwam doordat upf aanzet tot sneller eten én langer dooreten.
Hoe ultrabewerkt voedsel dat precies doet, kan uit zijn studie helaas niet worden afgeleid. Het enige wat vaststaat, is dat het verschil níet zit in het feit dat fabrieksvoedsel minder eiwitten en vezels bevat - die verklaring had Hall immers al uitgesloten. Geen onbetekenend detail, want eiwitten en vezels maken voedsel meer verzadigend. Waarschijnlijk dragen ultrabewerkte producten in het dagelijks leven dus nóg meer bij aan overeten dan Halls onderzoek suggereert.
Toch is het niet zo dat we volledig in het duister tasten als het gaat om de vraag door welke mechanismen upf tot overeten aanzet. Afgelopen decennium hebben onderzoekers al meerdere deelverklaringen gesuggereerd. Zo weten we dat een deel van de additieven die fabrikanten aan hun producten toevoegen, slecht zijn voor ons darmmicrobioom. Denk aan emulgatoren, de stofjes die onder andere voorkomen dat mayonaise schift en brood uitdroogt, en maltodextrine, dat het mondgevoel van veel producten verbetert. Ook verdikkingsmiddelen, kleurstoffen en conserveringsmiddelen lijken het microbioom negatief te beïnvloeden. Uit experimenten is al gebleken dat zo'n beschadigde darmflora bij labmuisjes kan leiden tot darmontstekingen, en dat die weer schranspartijen uitlokken.
Dan zijn er nog de kunstmatige zoetstoffen. Ook die lijken ons microbioom te veranderen. Verder zijn er aanwijzingen dat ze het verzadigingsgevoel ontregelen. Zoals Van Tulleken het inDe voedselfuikverwoordt: 'Een zoete smaak in de mond bereidt het lichaam voor op suiker. Als die dan niet komt, is dat een probleem.'
Al met al heeft het er dus alle schijn van dat Kevin Hall de 'dader' heeft gevonden: niet vet of koolhydraten maken ons dik. upf doet dat.
Femke Buwalda zucht. 'Wéér een term die bepaalde voedingsmiddelen demoniseert.' De vraag was wat Buwalda, diëtist en klinisch psycholoog, in haar praktijk doet met de inzichten uit Halls onderzoek. Haar antwoord: niets. Zijn upf-onderzoek maakt haar vooral boos. Alleen al vanwege die titel,Ultrabewerkt voedsel veroorzaakt onmatige calorie-inname.'Daarmee suggereert hij een causaal verband dat hij niet onderbouwt. In zijn studieopzet wordt namelijk niets vermeld over de relatie die de deelnemers met eten hebben. Terwijl de kans groot is dat het mensen waren met een geschiedenis van lijnpogingen. Als ze dan wisten dat upf een slechte naam heeft, vermoed ik dat er in de upf-weken iets met ze gebeurde wat we vaker zien bij mensen met zo'n achtergrond, dat ze denken: dit is verboden voedsel - en vervolgens de controle verliezen. En dan meet je iets anders dan het fysiologische effect van voedingsmiddelen op honger en verzadiging.'
Buwalda is een zogeheten 'anti-dieetdiëtist'. Ze is gelieerd aan het Centrum voor Intuïtief Eten, dat werkt vanuit de gedachte dat het in behandelingen niet moet draaien om gewicht, maar om een betere relatie met eten. En onderzoek heeft inderdaad laten zien dat de pure notie dat een voedingsmiddel 'verboden' is, bij lijners eetbuien kan oproepen.
Buwalda: 'Als bepaalde producten een enorme morele lading krijgen, roepen ze voor sommigen dus juist: eet mij!' Daarom is haar uitgangspunt: verboden voedingsmiddelen bestaan niet. En al helemaal geen verboden voedingspatronen.Vet is niet fout, koolhydraten zijn niet fout, en met ultrabewerkt voedsel is ook niks mis.
Wil een cliënt een hele zak M&M's eten? Prima. 'Juist als ze zichzelf die fundamentele toestemming geven, merken mensen vaak dat die zak helemaal niet leeg hoeft', weet Buwalda. 'Het controleverlies neemt af.' Dus nee, Buwalda gaat haar cliënten niet tegen ultrabewerkt voedsel waarschuwen.
Anne Roefs, hoogleraar neurowetenschappen van abnormaal eetgedrag in Maastricht, is wél enthousiast over Halls werk. Het sluit goed aan op wat ze zelf al constateerde: 'Zelf koken beschermt tegen overgewicht.' Waarschijnlijk, zegt ze, 'komt dat doordat je op echt voedsel langer moet kauwen. upf glijdt zo makkelijk naar binnen dat je snel voorbij je verzadigingspunt eet. Het duurt namelijk even voor je brein signaleert dat je vol zit.'
Helaas ziet Roefs het in de praktijk niet snel gebeuren dat Nederlanders weer massaal zelf achter het fornuis kruipen. Veel mensen hebben daar domweg geen tijd meer voor. Ook speelt geldgebrek een rol: 'Er is een verband tussen armoede en veel upf eten.' Hier roert ze een gevoelig punt aan. Afgelopen zomer constateerde het cbs dat veel Nederlanders best gezonder willen eten, maar dat domweg niet kunnen betalen. Vers voedsel is immers vaak duurder dan lang houdbare bewerkte producten.
Tot slot signaleert Roefs dat de overheid bar weinig doet om de consumptie van hap-slik-wegvoer terug te dringen. 'Terwijl tabak op steeds minder plekken mag worden verkocht, mogen snacks en fastfood nog overal worden aangeboden. De voedingsindustrie schoof een paar jaar geleden zelfs aan bij de onderhandelingen over het preventieakkoord.' Geen wonder dat volgens onderzoek slechts een vijfde van wat in de supermarkt ligt gezond is. Wie verantwoord wil eten, moet goed weten waar te zoeken.
Gelukkig zijn daar hulpmiddelen voor, zegt Liesbeth van Rossum, hoogleraar obesitas en stress in het Erasmus MC. Zoals de 'Kies Ik Gezond'-app van het Voedingscentrum. 'Je hoeft de cruesli op je ontbijttafel maar te scannen om te zien welke gezonde alternatieven er zijn', zegt ze.
Ook Van Rossum is lovend over het oeuvre van Kevin Hall, zonder de illusie te hebben dat zijn upf-trial het einde van de obesitasepidemie inluidt: 'Er zijn helaas nog veel meer factoren die overgewicht bevorderen en in stand houden.' En die liggen lang niet allemaal op voedingsgebied. Routineus somt ze er een aantal op - als voorzitter van de commissie die recentelijk de nieuwe richtlijn overgewicht en obesitas lanceerde, heeft ze alles paraat.
Neem stress en slaaptekort: alomtegenwoordig in onze maatschappij, en bewezen ontregelend voor het honger-én het verzadigingsgevoel. Of medicatiegebruik. Zo staan sommige antidepressiva, diabetesmedicijnen en corticosteroïden bekend om hun gewichtopdrijvende effect. Dan zijn er nog aanwijzingen dat microplastics en hormoonverstorende stoffen in onder andere plastic flessen, voedselverpakkingsmaterialen, pesticiden en schoonmaakmiddelen een rol spelen.
Dat laat onverlet dat de inzichten uit Halls werk perfect aansluiten bij de nieuwe obesitasrichtlijn. Van Rossum: 'Calorieën tellen staat daar bijvoorbeeld niet in. De belangrijkste aanbeveling is om de Schijf van Vijf als basis te gebruiken, gevarieerd te eten en zo min mogelijk bewerkte voedselproducten te eten.'