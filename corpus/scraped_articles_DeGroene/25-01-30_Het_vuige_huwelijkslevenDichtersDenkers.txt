Het vuige huwelijksleven Dichters&Denkers

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
30 januari 2025
Tove Ditlevsen staat zichzelf inVilhelms kamertoe om van haar alter ego Lise een gemankeerde, slechte vrouw te maken. Wat een genot om over haar en haar rothuwelijk te lezen.
Wat moet het heerlijk zijngeweest om dit huwelijk op de voet te volgen. Kun je je voorstellen: in een taalgebied dat nog kleiner is dan het onze is een beroemde, vaak geesteszieke schrijfster (mooi om te zien ook!), voor de zoveelste keer getrouwd, met een belangrijke man, die zich overal publiekelijk half blind drinkt. Zij maken elkaar het leven zuur en kunnen toch niet zonder elkaar, gaan om de haverklap vreemd, en geven daar ook nog eens openhartige interviews over in de krant. Nauwelijks versluierd verschijnt al deze informatie in de romans en dichtbundels van de schrijfster. Ik zou niet weg kunnen kijken.
Ditlevsens oeuvre is zo autobiografisch dat haar biograaf, Jens Andersen, zich niet geroepen heeft gevoeld om zich tot veel bronnen te wenden buiten haar eigen werk. Daar kun je vraagtekens bij zetten (en dat doe ik) maar we mogen er in ieder geval met toestemming van Andersen van uitgaan dat de inhoud van Ditlevsens romans haar echte vuile was was (hij beticht haar zelfs af en toe van 'weinig fictieve subtiliteit').
InVilhelms kamerheet het stel niet Tove en Victor, maar Lise en Vilhelm. Na een lang en stormachtig huwelijk heeft Vilhelm dan toch echt Lise verlaten voor een van zijn minnaressen, een vriendin van Lise nog wel. Lise plaatst een advertentie in de krant waarvan Vilhelm de hoofdredacteur is: na een 'ongelukkig' huwelijk is zij op zoek naar een metgezel die met haar wil samenwonen. Ze vindt hem in de jonge Kurt, een niksig iemand die Vilhelms kamer betrekt en zijn overdonderende aanwezigheid overal in huis voelt. Vilhelms minnares wordt intussen door Vilhelm bestookt met urenlange nachtelijke verhalen over Lise. 'Het was haar nog niet gelukt om zijn herinneringen aan zijn en mijn rauwe, razende en tedere leven te vernietigen.'
Vilhelms kameris niet minder dan briljant. 'Eerlijk' is zo'n dooddoener, het woord doet denken aan brave meisjes, klikspanen en biechthokjes. Het maakt me ook niet uit of deze roman 'eerlijk' is, het zal wel van overdrijvingen aan elkaar hangen. Waarachtig is het eerder, of in ieder geval op zoek naar waarachtigheid; een hand met lange nagels die zonder omhaal het vernis ergens vanaf krabt. Ditlevsen is zo vernietigend in haar beschrijving van haar alter ego Lise dat zij het haar toestaat om een slecht mens te zijn. Lise is gemankeerd aan alle kanten. Er zijn talloze redenen om Lise haar karakterzwaktes te vergeven - ze kunnen te wijten zijn aan haar armoedige jeugd, haar gewelddadige moeder, haar reeks mislukte huwelijken, het seksistische dedain dat critici voor haar werk hebben - maar vergeven doet ze zichzelf geenszins. Lise is in haar eigen beschrijvingen egocentrisch, eerzuchtig, passief, angstig, en wreed.
Zelfs het ontaarde moederschap, nu nog steeds een taboe, kan bestaan inVilhelms kamer.Lise's zoontje Tom wordt vrijwel uitsluitend door de huishoudster opgevoed, en de band met zijn moeder is die van twee soldaten die elkaar passeren in een loopgravenoorlog tegen een gedeelde vijand: Vilhelm. Ze genieten ervan om verhalen over hem te vertellen aan derden, over zijn luide, dreigende aanwezigheid in huis, zijn dronken buitenissigheden. Als tiener gedraagt Tom zich jonger dan hij is, al verraadt zijn vlassige snorretje dat hij geen kind meer is. Hij weet namelijk dat zijn moeder op hem uitgekeken zal raken wanneer hij ouder wordt - het is zijn halfbroer en -zus al overkomen.
Tove/Lise is een begenadigd verteller, calculerend en verrassend tegelijk. Plotselinge, onthutsende perspectiefwisselingen lijken eerst het product van een verwarde geest, maar ontvouwen zorgvuldig het verhaal; 'in het verhaal van Lise en Vilhelm' is immers 'niets toevallig, en niets had ook anders kunnen lopen.' Vilhelm, om wie het allemaal gaat, verschijnt pas laat ten tonele. Eerst schrijft ze om hem heen: hij is een stapel naaktfoto's van slanke blonde meisjes, een pak met net iets te korte broekspijpen, een vlek in de vorm van een in woede tegen de muur gesmeten lamsbout. Terwijl ze bijna alles verliest en steeds zwaarmoediger wordt, raakt ze nooit haar gevoel voor humor kwijt; haar laatste gedachte voordat ze bewusteloos raakt in de armen van Vilhelms minnares en naar een psychiatrische inrichting wordt afgevoerd, is deze: ze is niet eens mooi!
Een vrouw als Lise kan alleen met een interessante man zijn, anders zou ze zich doodvervelen. Maar een interessante man hebben brengt allerlei problemen met zich mee. Ten eerste is zo'n interessante man nooit van haar alleen, alle andere vrouwen vinden hem óók interessant, en hij vindt zichzelf te interessant om monogaam te zijn. Ten tweede zal hij altijd met haar in competitie zijn, want een interessant iemand heeft bevestiging nodig en hij moet altijd de interessantste in het huwelijk zijn; hij neemt er geen genoegen mee om meneer Ditlevsen, de-manvan te zijn.
Wat je misschien nog romantisch dacht te vinden aan een huwelijk tussen twee schrijvers (met vage noties in je achterhoofd van twee ruggen tegen elkaar, typemachines die tweestemmig ratelen, twee breinen die zich middels liefde en strijd aan elkaar slijpen en de literatuur tot grote hoogten brengen... Waar komt dit beeld toch vandaan? Van Sylvia Plath en Ted Hughes? Maar dat liep ook niet goed af) wordt afschuwelijk beschreven door Ditlevsen. Lise, die aan het begin van haar huwelijk met Vilhelm nog niet geleerd had om haar werk voor hem verborgen te houden, zag hem een gedicht oppakken dat op slag 'verstijfde en stierf in zijn hand'. In het begin bewondert hij haar, maar die bewondering krijgt al gauw een 'gele, rafelige rand van boosheid en jaloezie'. Hij houdt haar klein, bespot haar werk, en als ze succesvol blijkt heeft zij het allemaal aan hem te danken, ze heeft immers alleen maar schrijvers geplagieerd die hij haar te lezen gaf. Als Lise een belangrijke prijs heeft gewonnen bezat hij zich en kotst hij in de schoot van de minister van Cultuur.
De minister van Cultuur ziet dit overigens vooral als charmante eigenzinnigheid van Vilhelm. Dit is het dubbele aan alles dat zich afspeelt in dit beklemmende huwelijk; voor de buitenstaander heeft het een glans, omdat het om twee beroemde, interessante mensen gaat. En niet alleen voor de buitenstaander. Ditlevsen verlekkert zich merkbaar aan de fotogenieke chaos van Lise's leven. De verloedering, de vunzigheid en het verval bestendigen de mythe van het genie. Op het grote 'bouwval' in Birkerød, 'in een roes van verliefdheid gekocht', daalt de ene na de andere plaag neer. Als ze al iemand uitnodigden om te komen eten dan 'viel de muur op al het lekkers en halverwege de herstelwerkzaamheden stierf de metselaar'. Te midden van de 'ouderwetse, versleten elegantie' van haar huis ('we hadden demonstratief lak aan spullen') kan Lise nog niet eens een ei koken en lopen de schulden op.
De journalist die Lise voor de krant (de concurrent van Vilhelms krant) interviewt merkt dat het niet goed met haar gaat, en toch zet ze haar neer als een strijdbare, goedgeklede en goedgemutste vrouw. En dat is niet uitsluitend een performance van Lise - ergens genieten Lise en Vilhelm van de ellendige dingen die ze elkaar publiekelijk aandoen, want ze zijn dan wel ellendig, maar tenminste niet saai. Hoezeer ze ook met elkaar in strijd zijn, ze delen hun goede smaak en hun vernietigende meningen over de anderen - de kleinburgerlijken. Met name Mille, de vrouw voor wie Vilhelm Lise verlaat. Ze is alles wat Lise niet is: ze is 'zo trouw als een gasmeter', ze straalt 'broedwarmte' uit, en ze lijkt wel op aarde gezet om haar eigen gordijnen te naaien en stofjes van Vilhelms kleren te plukken.
Lise én Vilhelm walgen van dit brave mens, want ze weten hoe het hoort te zijn in een onburgerlijk leven; niemand hoort voor elkaar te zorgen, niemand hoort zacht voor elkaar te zijn. Liefde dient tussen de regels van de beledigingen door gelezen te worden, in huis dient er met de deuren geslagen te worden, op feestjes dient er luidkeels geruzied te worden. Ontrouw hoort erbij en is juist een vorm van trouw; de een gaat vreemd om de aandacht van de ander op te eisen, de ander gaat vreemd uit wraak.
Krijgt geweld een zeker cachet als het twee genieën zijn die het elkaar aandoen? Twee interessante mensen? Tilt dat vuigheid - meppen, schreeuwen, drinken, vreemdgaan, geldproblemen hebben - op tot het kunst is?
Het is kunst en het is komedie - Lise en Vilhelm nemen allebei een psychiater door wie ze alleen nog maar tot verdere vijandigheid worden opgestookt in een scène waar Woody Allen jaloers op zou zijn - en dat maakt het makkelijk om te vergeten hoe diepbedroefd Lise ook is. Zij, en haar verteller, die soms Lise en soms iemand anders is, Tove. De eenzaamheid van iemand die iedereen in haar leven met snijdende precisie heeft weten te ontleden, en ze toch niet denkt te kennen, die een 'immense afstand' voelt 'tot zelfs de meest dierbaren'. En die meestal alles zeker weet over de gedeelde menselijke natuur, maar plotseling twijfelt over die immense afstand: 'misschien ervaren de meeste mensen die helemaal niet'.
Erik Petersen / Scanpix / ANP | Tove Ditlevsen, oktober 1984