Droomvraag De analyticus Arthur Eaton

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
21 november 2024
Psycholoog en filosoof Arthur Eaton beantwoordt levensvragen van lezers. Deze week: wat doet iemand uit je dagelijks leven opeens in je romantische dromen?
Beste L.,
In Londen raakte ik bevriend met een studiegenoot: een Griekse dichteres en psycholoog die zich, net als ik, specialiseerde in psychoanalyse. We hadden een gedeelde vriendengroep, woonden een tijdje in dezelfde flat en maakten 's avonds lange wandelingen door de stad. Op een avond zei ze tegen mij in haar zangerige Engels: 'Gisteren was jij in mijn droom.'
Ik was gevleid, maar ook een beetje verontrust. De manier waarop ze het zei, klonk alsof ik die nacht in haar droom was ingebroken: een ongenode, maar niet per se onbeminde gast.
We weten niet veel over dromen, L. Ik weet hoe teleurstellend dat is, maar het is waar: we weten niet eens waarom we dromen. Er zijn wel theorieën, maar we zijn, honderd jaar later, niet veel verder dan Freud. Zijn theorie is trouwens erg mooi. Dromen, zegt hij, beschermen onze slaap. Het zijn hallucinaties die ons helpen om in slaap te blijven, door ons af te schermen van externe prikkels - geluid, licht. De droom als hoeder van de slaap. Het is een van de ideeën van Freud waar wetenschappers tegenwoordig voorzichtig naar terugkeren, liefst zonder zijn naam te noemen.
En dan de betekenis van dromen. De meningen daarover zijn nog meer verdeeld. Een interessante manier om naar dromen te kijken, kwam ik tegen in het werk van de Amerikaanse psychoanalyticus Thomas Ogden (lees hem vooral), maar het idee is ouder. Hij stelt dat alle figuren of personen in dromen onderdelen zijn van de persoonlijkheid van de dromer zelf, die met elkaar in gesprek zijn. We 'zijn' alle personages zelf. Dat maakt de droom tot een soort toneelstuk, opgevoerd door ons onbewuste; en van droomduiding een vorm van toneelkritiek. Met die gedachte kun je je afvragen: welke aspecten van mijzelf vertegenwoordigen deze nachtelijke geliefden eigenlijk? En wat betekent onze 'gemeenschap'? Wat wil ik mijzelf vertellen?
In mijn ervaring levert die manier van kijken vaak nieuwe inzichten op. Juist omdat het zo'n tegenintuïtieve manier van dromen begrijpen is. Van nature is er het gevoel dat als we over iemand anders gedroomd hebben, dat de droom dan ook over diegene zal gaan. Of in elk geval over onze relatie tot hen. In de visie van Ogden, gaan dromen niet over anderen - ze gaan over onszelf.
Goed om te onthouden is dat droomduiding niet bepaald een exacte wetenschap is. Ik wil je dus vooral aanmoedigen om deze manier van kijken een beetje uit te proberen. Kijk wat het voor je doet. En laat je zeker niet afleiden van, hoe zullen we het zeggen, de meer concrete interpretaties van je romantische avonturen. Want soms weet ons onbewuste gewoon iets over onszelf voordat we het zelf weten: onze verlangens zijn onvoorspelbaar, en niet altijd logisch. Je kunt dromen ook zien als een uitnodiging om in je wakende leven iets nieuws of iets spannends uit te proberen.
Zo spoorde de Griekse dichteres mij destijds aan om een beetje uit mijn gedachtewereld te stappen. Om meer 'in het hier en nu' te zijn, zou je kunnen zeggen. En gelijk had ze, als ik er nu op terugkijk. Ik zat in die tijd wel erg braaf in mijn studeerkamer boeken te lezen. Ik herinner me een avond waarop ze uit het niets voor mijn deur stond, en me uitnodigde om mee te gaan dansen. Toen ik aarzelde, zei ze een van de vreemdste en tegelijk meest rake dingen die iemand ooit tegen me heeft gezegd: 'Arthur, de gehallucineerde borst voedt je niet!'
Met vriendelijke groet, Arthur
Heb je ook een brandende levensvraag? Mail dan een korte brief naaranalyticus@groene.nl