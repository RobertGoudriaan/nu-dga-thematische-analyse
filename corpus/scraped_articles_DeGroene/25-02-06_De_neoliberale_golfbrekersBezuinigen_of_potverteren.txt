De neoliberale golfbrekers Bezuinigen of potverteren

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
6 februari 2025
In al het verbale geweld over migratie wordt al maandenlang vergeten dat in de Haagse coalitie een ideologisch conflict verscholen ligt, een conflict dat dit voorjaar tot een apotheose kan komen. Dat gaat om meer dan geld alleen.
Onze huidige minister van Financiënis niet zomaar een liberaal, maar een van het ideologische soort. Al bijna vijftien jaar beweegt Eelco Heinen zich door de VVD als een zelfverklaarde fiscale havik. Eerst als invloedrijk adviseur, later als hoofd beleid, en de woorden die je hem recent vaak in interviews hoort gebruiken als hij pleit voor snoeien in overheidsuitgaven - 'de knop moet om' - bezigde hij de afgelopen jaren al als Kamerlid.
Neem bijvoorbeeld een debat uit juni 2023, over de voorjaarsnota van toen, enkele weken voor de val van Rutte IV. 'De overheid geeft te veel geld uit, en dus moeten we elders minder uitgeven, niet omdat dit boekhouders gelukkig maakt, maar omdat dit uiteindelijk mensen gelukkig maakt. Dat is echt mijn overtuiging.' Heinen stelt voor om tussen de tien en twintig miljard euro te bezuinigen. 'Langzaam keert het besef ook terug dat gratis geld niet bestaat.' Met lede ogen ziet hij die dag toe hoe coalitiegenoten voorstellen om juist meer uit te geven. Ten einde raad besluit hij dan ook maar iets voor zijn eigen achterban voor elkaar te knokken: hij dient een motie in om de verlaagde brandstofaccijns in stand te houden. Hij wil, zo zegt hij, 'voorkomen dat de middeninkomens uiteindelijk weer de rekening moeten betalen'.
Heinen vindt dan al langere tijd dat zijn partij te veel naar links is gezwenkt en regeren met D66 heeft dat probleem volgens hem verdiept. Wanneer dat kabinet sneuvelt en Mark Rutte vertrekt, is Heinen een van de vele pleitbezorgers van een rechtsere koers. De paar jaar waarin de partij naar het midden bewoog en een progressievere koers voer, is meerdere VVD'ers zeer slecht bevallen. Sommigen beschrijven die periode nu als het 'ideologische-veren-moment van Rutte'. En de gevolgen liegen er volgens hen niet om: 51 zetels bevinden zich plots rechts van de VVD.
Een man als Heinen heeft anderhalf jaar na het vertrek van Rutte, in ieder geval binnen zijn eigen partij, het tij mee. Je ziet het in alle recente uitingen. 'De overheid hoort u te dienen, niet andersom', schrijft VVD-fractievoorzitter Dilan Yesilgöz in een visiestuk begin januari. De overheid wordt daarin gepresenteerd als een almaar groeiend monster en dat 'verstikt ons leven en ons land'. Als goed voorbeeld noemt ze Argentinië. 'Zij geloven in de kracht van de vrije markt, in ondernemers en in het vermogen van burgers om zonder betutteling vooruit te komen.'
De naam van de Argentijnse president Javier Milei valt de laatste tijd vaak in VVD-kringen. De libertarische president heeft met groot enthousiasme hele departementen in zijn land opgeheven en de overheid zo stevig ingesnoerd dat de armoedecijfers stegen naar 53 procent. Hoewel het progressieven wereldwijd doet huiveren, zien ze op de VVD-gang het probleem niet zo. Daar benadrukken ze dat Milei in niets lijkt op het'Make America Great-populisme' van Donald Trump, maar dat hij juist een vaandeldrager is van vrijhandel, vrije markt en deregulering.
En dat sluit aan bij een VVD die weer 'radicaal' wil zijn in haar oorspronkelijke kernwaarden: kleine overheid, geld in de portemonnee enlaw and order.Vorige week presenteerde de partij plannen om te korten op bijstand en ontwikkelingshulp en om de lasten voor 'werkenden' te verlagen. De enige echte correctie op het verleden die overeind is gebleven is bekommernis om het klimaat, al hebben ze die omgedoopt tot 'groene groei'. En Eelco Heinen? Die is als schatkistbewaarder op het ministerie van Financiën inmiddels een van de machtigste mensen in het kabinet, zo niet de machtigste.
Rond de jaarwisselingkwam binnen de coalitie verzet op gang. 'We accepteren niet dat Nederland kapot wordt bezuinigd', waarschuwde Henk Vermeer, de financiële man van de BBB, in een radio-interview. Partijleider Caroline van der Plas wees met een beschuldigende vinger naar een specifieke coalitiepartner: 'De VVD is gewoon een boekhoudclub.'
Hun kritiek was het product van een maandenlang opgebouwde frustratie. De jonge partij, groot geworden op golven van plattelandsonvrede, stapte in een coalitie en trok daarbij het korset aan van coalitiediscipline. In de Kamerbankjes ontdekte ze hoe dat kan knellen. Keer op keer moesten ze moties en amendementen wegstemmen omdat die nou eenmaal geld kosten.
'Na een half jaar vroegen wij ons af: wat halen wij hier nou eigenlijk uit?' zegt iemand uit die partij. 'Alleen maar weerstand vanuit onze achterban.' Juist de populistische partij die groot werd door systeemwoede, dreigde verstrikt te raken in systeemlogica. Dus braken ze los uit hun korset om hun oude rol te hervinden. Uit de boezem van de partij valt te horen dat dit daarvoor het ideale moment is: de staatsschuld is historisch laag, de economie groeit en Nederland geeft jaar op jaar minder uit dan het voorneemt te doen.
Bij NSC zagen ze grofweg hetzelfde, al zag hun verzet er volstrekt anders uit. Geheelin characterbegonnen Pieter Omtzigt en zijn partijgenoten al voor de kerstvakantie te rekenen, modellen te bestuderen en concludeerden ze dat ramingen in Nederland 'niet kloppen'. Op zichzelf is dat correct. Nederland bevindt zich jaar in jaar uit in de opmerkelijke situatie dat aan het einde van het jaar iedereen concludeert dat de financiën keurig op orde zijn, om vervolgens de rest van het jaar verwoed te praten over dreigende tekorten en mogelijke bezuinigingen. Al zou je Omtzigt en zijn fractiegenoten tekortdoen door te stellen dat dit slechts modellenkritiek is. Hun kritiek steekt een spade dieper en is ideologisch van aard.
Sla er de HJ Schoo-lezing van Omtzigt van een half jaar geleden op na en je ziet dat het anti-neoliberale denken daar springlevend is. 'De stellige overtuiging dat de vrije markt alle problemen zou oplossen, bleek een verkeerde, misschien wel desastreuze veronderstelling.' In de lezing viel het woord neoliberaal acht keer en zonder uitzondering negatief. Tegen het einde van zijn vertoog deed Omtzigt een voorspelling. 'Het is volstrekt duidelijk dat de neoliberale golf, met zijn nauwelijks ter discussie gestelde veronderstelde superioriteit van de markt, gaat omslaan. Het is tijd om de regie terug te nemen, en dat kan op vele manieren.'
Tot zover de filosofische vergezichten,nu de weerbarstige praktijk. Twee weken na deze lezing stapte Heinen op Prinsjesdag de Tweede Kamer binnen om het koffertje met de miljoenennota aan te bieden met een boodschap waar een man als Omtzigt alleen maar van kon huiveren. 'We lijken het geloof in de markteconomie soms een beetje te verliezen', zei hij. 'De overheid hoeft niet alles te subsidiëren en compenseren. Juist in vrijheid floreren mensen en komt innovatie tot stand.' Kort daarna zei hij tegen dit weekblad: 'Hier zit een minister van Financiën die liberaal in het leven staat en het is mijn intrinsieke geloof, voor al het beleid, dat als je iets loslaat er iets moois kan ontstaan. Dat bindt deze coalitie denk ik.'
Dat laatste valt dus nog maar te bezien. De twee bewindspersonen die tot nu toe het kabinetSchoof verlieten huisden allebei op het ministerie van Financiën, onder Heinen. De NSC'ers Folkert Idsinga en Nora Achahbar verlieten om andere redenen hun post, maar het boterde al langer niet met minister Heinen. Ze vonden hem solistisch opereren. Iemand rond de NSC-partijtop zei dit najaar: 'In debatten riep Eelco steeds dat hij de markt wilde ontketenen, dat stond haaks op wat wij geloven.'
Hierin schuilt overigens ook de kleine tragiek voor een man als Heinen zelf. Juist dit type VVD'er, dat zich kortstondig bevrijd voelde na de breuk met D66, heeft zichzelf in de armen gedreven van nieuwe coalitiepartners. Hij verruilde een andere liberale partij voor de conservatieve anti-neoliberale kritiek van Pieter Omtzigt en de populistische opstandigheid van Caroline van der Plas en Geert Wilders. Dat is ook terug te zien in de eerste begroting van dit kabinet. Die is volgens critici nogal explosief van aard. Zij zit vol aangekondigde bezuinigingen waarvan het onzeker is of ze wel kunnen. Eenzijdig de afdracht aan de Europese Unie bijstellen, het ambtenarenaantal terugdringen en de aanname dat kosten voor vluchtelingen zullen afnemen; het lijkt vooral wensdenken. En hoewel dit kabinet minder uitgeeft dan het vorige kabinet, is het nog altijd meer dan een man als Heinen zou willen.
Opvallend genoeg is een klassiek debatover 'potverteren' of 'hand op de knip' in dit tijdsgewricht geen links/rechts-debat, maar door de kabinetssamenstelling een gevecht dat zich tussen rechtse partijen afspeelt. Of zoals een NSC'er het samenvatte: 'Wij zijn óók niet voor het doorschuiven van schulden aan volgende generaties. Maar wat schuif je dan door? Het niet investeren in snelwegen? Het niet investeren in een Nedersaksenlijn?'
Bij de BBB berusten ze in het idee dat de Nederlanders genoeg hebben van de zuinige boekhoudersmentaliteit die ministers van Financiën decennialang zeer populair maakte, dat de wal het schip zal keren. Ondertussen straalt Heinen in niets uit last te hebben van de kritiek die op hem neerdaalt en is hij flink op weg om de meest geprofileerde VVD'er te worden van dit kabinet.
De onvoorspelbaarste factor is zoals wel vaker Geert Wilders. Zijn eenmanspartij klinkt vaak fel antiliberaal, ook op economische thema's, maar in de praktijk lijkt dat brullen weinig waard. Toen Wilders in 2010 voor het eerst een verkiezingszege boekte, liet hij acuut zijn felle taal over pensioenen los. Vorig jaar bleek ook zijn felle taal over de eigen bijdrage aan de zorg niet zoveel waard als hij had beloofd. Economische beloftes leggen het bij hem altijd af tegen zijn cultuurstrijd. Wekenlang wisten coalitiegenoten niet precies wat hij zou doen in dit debat - 'hij houdt zijn kaarten op de borst', hoor je dan - maar vorige week was daar plots een bericht op X. 'De PVV gaat geen bezuinigingen accepteren en geen cent extra voor stikstof, klimaat, defensie of wat dan ook accorderen zonder dat de lasten voor gewone mensen extra worden verlaagd. Nederlanders op 1!'
Je zou kunnen denken: het is drie tegen één in de coalitie. Sluit het net zich rond Heinen en zijn klassiek-liberale opvattingen? Dat valt te bezien. Als de andere drie dit voorjaar het debat over wel of niet bezuinigen te hoog opspelen, dan breken ze op het thema waar de VVD zich op dit moment mee vereenzelvigt: financiële degelijkheid en zuinigheid. Al sinds de eerste dagen van deze coalitie presenteren de conservatief-liberalen zich als enigeadult in the room.Zij hopen op een dag uit de puinhopen van dit kabinet te klimmen als de partij die met behoorlijk bestuur erger heeft voorkomen, die de hand op de knip hield toen iedereen wilde potverteren.
Voor de VVD is dat een uitstekende uitgangspositie voor nieuwe verkiezingen, en voor Heinen zelf is het niet slecht als hij daar de belichaming van is.
De VVD ziet in de Argentijnse president Milei een vaandeldrager van de vrije markt