De geheugenmotor In Den Haag

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
19 september 2024
In 1984, het sovjet-communistische knevelregime heerste nog in Tsjechoslowakije, zag de Britse journalist Timothy Garton Ash op een begraafplaats in Praag dagelijks mensen samendrommen rond het graf van Marie Jedlicková. Niemand daar kon hem vertellen wie de overleden vrouw was, en toch staken ze er kaarsjes aan en legden er bloemen neer, vergezeld van teksten als: 'Voor altijd in onze herinnering'. De staatspolitie haalde die 's nachts weer weg, waarna het ritueel zich de volgende dag herhaalde.
Wat was hier aan de hand? In het graf had eerst Jan Palach gelegen, de student die zichzelf in 1969 in brand had gestoken uit protest tegen de Russische bezetters. Tot ergernis van de autoriteiten was het een plek van stil protest tegen de dictatuur geworden, ook nadat zij Palachs stoffelijk overschot hadden verwijderd en vervangen door dat van een vrouw uit een verpleeghuis, Marie Jedlicková. Ze konden Palach weghalen, maar de herinnering aan hem niet, zo luidde de onuitgesproken boodschap van de bezoekers van het graf aan hun onderdrukkers.
In Praag zag Garton Ash de 'geheugenmotor' aan het werk, het geheel aan historische herinneringen die mensen bewaren omdat ze er lessen uit kunnen trekken. In zijn boekEuropabeschrijft hij de geheugenmotor als de motiverende kracht achter het Europese eenwordingsproject: dat wordt voortgedreven door de herinnering aan de waanzin waartoe nationalisme en xenofobie de Europeanen eerder hadden gedreven.
Ook het democratisch bestel functioneert beter als het een lerend, adaptief systeem is, dat het verhaal van de geschiedenis in zich opneemt en wijzer wordt van de eigen fouten. Op deze manier is de geheugenmotor een onmisbaar mechaniek in het beschavingsproces.
Dat proces raakt dan ook verstoord als politici dat mechaniek doelbewust stilzetten omdat hun standpunt de morele test van de geschiedenis moeilijk kan verdragen. Dat zag je gebeuren in de nasleep van het debat over de slavernijexcuses. Met de herinnering aan haar tot slaaf gemaakte overgrootmoeder in Suriname bracht Kamerlid Sylvana Simons premier Mark Rutte destijds zichtbaar aan het twijfelen over zijn aanvankelijke weigering om namens de regering excuses aan te bieden voor het Nederlandse slavernijverleden. Hij kwam tot inkeer, waarvoor hij Simons openlijk dankte.
Hier zag je de geheugenmotor als beschavingsmechanisme volop aan het werk, behalve dan bij de PVV, die lak had aan de lessen uit de Nederlandse slavernijgeschiedenis. Bij monde van Martin Bosma, nu Kamervoorzitter, blaften de rechtspopulisten over 'slavernijgedram' en pleitten ze in hun programma voor het intrekken van de excuses. Uit de beleidsdaden en -voornemens van het kabinet-Schoof, deze week het onderwerp van debat tijdens de algemene beschouwingen in de Tweede Kamer, blijkt dat het uitschakelen van de geheugenmotor destructieve consequenties kan hebben, zowel bestuurlijk als moreel.
Het evidente voorbeeld is het voornemen een 'asielcrisis' uit te roepen, met het eigenmachtig buiten werking stellen van delen van de Vreemdelingenwet als eerste stap. Met bestuurlijke nuchterheid en inventiviteit hoeft de komst van asielzoekers niet echt een probleem te zijn, maar door paniek te zaaien over een 'crisis' wekt het kabinet de suggestie van een noodtoestand die de samenleving bedreigt. Dat is een sado-populistische leugen, om een groep mensen die zich moeilijk kunnen verweren de schuld voor van alles en nog wat te kunnen geven. De herinnering die het kabinet heeft uitgewist is die aan de morele schandvlekken van de zondebokpolitiek waarmee de geschiedenis bezaaid ligt, oftewel aan de haat die een land in zijn greep kan krijgen als politici een vijand aanwijzen op wie alle wrok gericht mag worden.
Uit het nog korte bestaan van het kabinetSchoof zijn nu al legio voorbeelden op te tekenen van beleid waarmee het weigert lering uit het verleden te trekken. Zo houdt minister Femke Wiersma (BBB) met de abrupte beëindiging van de aanpak van de stikstofvervuiling de illusie in stand dat het probleem met wat trucs uit een technische goocheldoos uit de wereld is geholpen. Met het stopzetten van de financiering van de opvang van uitgeprocedeerde asielzoekers - de 'bed-bad-broodregeling' - negeert minister Marjolein Faber (PVV) de praktijkervaring van wethouders dat deze mensen weer in al hun radeloosheid op straat zullen belanden.
Dat zijn twee in het oog springende voorbeelden uit een hele reeks, met als overeenkomst dat het gebrek aan ernst in het beleid ook een gebrek aan realiteitszin oplevert. Met het stilzetten van de geheugenmotor, is de conclusie, boet het democratische bestel dus ook aan corrigerend vermogen in.
Bij de Algemene Beschouwingen deze week zullen premier Dick Schoof en de fractieleiders van de coalitiepartijen zonder twijfel beklemtonen dat ze graag 'vooruit' willen kijken. Een kans voor open doel voor de oppositie om tegen te werpen dat een vooruitziende blik vergt dat je eerst achteruit kijkt. Garton Ash zou zeggen: dat je de geheugenmotor draaiende houdt.
Het beleid van het kabinetSchoof weigert lering uit het verleden te trekken