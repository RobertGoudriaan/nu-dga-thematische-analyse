Ook Lula zwijgt over het Braziliaanse racisme In de wereld

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
9 juni 2022
Rio de Janeiro- Op 25 mei wordt in het noorden van Brazilië de 38-jarige Genivaldo dos Santos aangehouden door de politie. Hij rijdt zonder helm op een motor, net zoals president Jair Bolsonaro altijd doet. Bijna elke zondag voert Bolsonaro, de voormalige legerkapitein met wapperende haren, zijn gemotoriseerde aanhang aan die hem bij de verkiezingen in oktober opnieuw president moet maken.
Politieagenten zijn vaak fan van de extreem-rechtse leider. Velen van hen zijn bereid de wet en de democratie flink 'op te rekken' om de kapitein in het zadel te houden. Het niet beboeten van rijden zonder helm valt daarbij in het niet. Maar voor Genivaldo geldt dat niet. Hij is zwart, net als de meerderheid van de Braziliaanse bevolking. 'Mijn oom deed vrijwillig zijn handen omhoog en tilde zijn shirt op om te laten zien dat hij niet gewapend was', vertelt zijn neef die bij de aanhouding was.
De agenten beginnen Genivaldo te slaan en ze werken hem tegen de grond. Op videobeelden is te zien hoe een van de agenten zijn knie in de nek van Genivaldo duwt. Dan gooien de agenten hem gekneveld in de achterbak van hun auto. Zijn onderbenen steken nog uit. De agenten improviseren een gaskamer door de ruimte vol te pompen met traangas. Dikke witte wolken ontsnappen uit de achterklep, die de twee agenten uit alle macht proberen dicht te drukken. Op de beelden zie je het schoppen en stuiptrekken van de benen van Genivaldo. Je hoort hem gillen in de kofferbak, na twee minuten worden zijn benen slap.
Hoe is het mogelijk? George Floyd en Genivaldo dos Santos. Allebei op dezelfde datum vermoord. Allebei zwart en aangehouden voor een futiliteit. De moord op de eerste joeg een golf van protesten de wereld over, rond de tweede blijft het doodstil. Juist ook in Brazilië. Twee dagen eerder nog vermoordde de politie in een sloppenwijk van Rio 23 mensen. Het was de op een na grootste massamoord uit de geschiedenis van de stad. Bolsonaro feliciteerde de moordende politie dat er zo weer 'minder uitschot [is] om te neutraliseren'.
Ook de linkse Lula da Silva zei niets. De voormalige arbeider-president is de enige die Bolsonaro in oktober kan stoppen. Lula voert campagne over armoede en honger en ongelijkheid. Maar over het racisme in Brazilië geen woord. Niet eens wat medeleven met de slachtoffers. In het land van de zwarte meerderheid kost antiracisme blijkbaar stemmen.