Brandhaardzoekers Kroniek van kunst&cultuur

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
9 mei 2024
TELEVISIE The Other Side
'Audi et alteram partem'is een oeroud rechtsbeginsel dat doorklinkt in de titel van de documentaire van de Britse oorlogsverslaggever Sean Langan:The Other Side. Die andere kant is de Russische en Oekraïens-separatistische kant aan het Donbas-front. Apart slag, brandhaardzoekers als Langan. Hij ging zelfs door nadat hij gekidnapt werd door de Taliban en maar net overleefde. Hij is nu bijna zestig, de roeping is gebleven. 'Hoe oud ben je?' vraagt hij een ongetrainde Russische vrijwilliger. Negentien. 'Net als mijn zoon.' De eenheid zal ingezet worden bij Avdiivka, waar de overlevingskans miniem is. Langan spreekt Oekraïens noch Russisch. Tolk en fixer is Sasja uit Donetsk. 'Ik ben pro-Oekraïens maar de Oekraïense regering is tegen het volk.' Langan vraagt zich af: werkt hij voor mij of voor Binnenlandse Zaken? Dat hijzelf drie keer een visum uit Moskou kreeg, is opzienbarend. Wat hij vastlegt is dat niet, tenzij je nog niet weet dat oorlog een gruwel is voor militairen en burgers.
Wel weet hij dat inzicht opnieuw voelbaar te maken. En niet via goyeskedesastres de la guerra,hoewel die streek 'gehaktmolen' wordt genoemd. Pas tegen het eind zien we aan het front één gesneuvelde Oekraïense soldaat liggen. Zoals we kort daarvoor zagen hoe één zwaargewonde Russische soldaat in een ambulance werd geschoven. Overvloedig zijn de beelden van tot schroot geschoten tanks (daar zaten mensen in), van kapotgebombardeerde flatwijken of dorpshuisjes. De bewoners zijn dood of gevlucht (deels naar het Westen, trouwens).
In Donetsk, centrum van de film, wonen nog wel veel mensen. Mensen die dag en nacht explosies horen. Die, als ze vuilnis wegbrengen of het hondje uitlaten, hun leven niet zeker zijn. Bizar genoeg lijkt dat te wennen. Waar Langan zich continu een ongeluk schrikt, gaan bewoners, overwegend vrouwen, onverstoorbaar door. Een jonge vrouw geeft een gedetailleerd college 'inkomend en uitgaand vuur'. Maar eigenlijk kennen we dit alles al van de andere kant: ook onleefbaar leven gaat door.
Kyiv ziet deze film als dolk in de rug, vanwege zijn soms amicale omgang met Russen, maar vooral omdat onjuiste extremistische beweringen (van onder meer een rabiate oorlogsblogger) door Langan onweersproken blijven. In ingesproken commentaar spreekt hij Russische informatie wel tegen. Als hij tot vlak bij Oekraiense stellingen komt beseft hij dat het gekkenwerk is om te blijven. Je vraagt je ook af welk inzicht deze Russische geluiden ('Boetsja? In scène gezet na ons vertrek') opleveren. Langan dacht antwoorden te vinden, maar vond alleen dood en vernietiging, zegt hij. Wat me bijblijft zijn de toevallige ontmoetingen. Een oude dame van grote wijsheid. Haar scherpzinnige kleindochter wier leven net zo uitzichtloos is geworden als dat van leeftijdgenoten in West-Oekraïne. Een vrouw die Zelensky woedend uitscheldt tot ze hoort dat Langan Engels is. En dan niet op kan houden hem te omhelzen: 'Luister schat, we moeten gewoon vrienden zijn.' Weerbarstige werkelijkheid.
Walter van der Kooi
Sean Langan,The Other Side,VPRO 2Doc, maandag 13 mei, NPO 2, 23.10 uur
Tiger Nest Films | Russische soldaten aan het front in The Other Side