Blij gekwebbel op het schoolplein De Afghaanse meisjesscholen zijn open

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
20 oktober 2022
Hoe we in Nederland naar Afghanistan kijken, blijkt niet altijd te stroken met hoe het er daar werkelijk aan toegaat. Niet alle vrouwen lopen er in een boerka, en in drie provincies zijn de scholen gewoon open voor meisjes. Zouden we hen niet kunnen steunen?
Soms worden we er doodmoe van- mijn tolk en fixer, die Zia ul Haq Alizai heet, en ik. Telkens weer dat'Az kodam mosesa ast?'('Bij welke organistatie hoort-ie?'). Bij elk checkpoint, bij elke straatpatrouille weer hetzelfde liedje. Het punt is dat ik bij geen enkele organisatie hoor. Conceptueel is dat voor Afghanen niet te bevatten. Immers, álle buitenlanders zitten hier voor een organisatie - een humanitaire ngo, de VN, een mediabedrijf, noem maar op. Dus moet Zia telkens weer uitleggen dat ik schrijver ben, op zoek naar iets waarvoor Afghanistan een goudmijn is: oude, islamitische verhalen. En dat we onbegeleid, onbeschermd, rondreizen in oude taxi's.
In mijn opschrijfboekje een nieuwe aanwinst. Het speelt in de Middeleeuwen, in Balkh, in die tijd de hoofdstad van de Oost-Perzische wereld. Het stoffelijk overschot van Ali, de schoonzoon van profeet Mohammed, is verdwenen, verstopt vanwege Mongoolse invallen. Niemand weet meer waar. Maar op een nacht hebben vierhonderd notabelen in Balkh een droom over de vindplaats. De volgende ochtend gaan ze kijken en, ja, het stoffelijk overschot wordt er teruggevonden. Kent onze vaderlandse geschiedenis ook maar één zo'n betoverend, idioot, charmant verhaal?
Ik besef dat wat Zia en ik doen niet zonder risico is. Maar het is vrede in Afghanistan, misschien niet de vrede die ons voor ogen stond, maar het is wél vrede. In maart was ik hier drie weken op rondreis (mijn reisverslag,Bergen granaatappels,verscheen in dit blad op 13 april) en nu opnieuw, ook al weer drie weken. In al die tijd heb ik geen schot horen vallen. We reizen in het binnenland alleen over drukke wegen. Mijn bagage zit in twee verfomfaaide plastic tassen van de Jumbo; aan mijn voeten Thaise imitatieBirkenstock-sandalen die er zó allemachtig triest uitzien dat veel Afghanen, vrouwen ook, me met enig medelijden aanschouwen.
Slechts op één moment neem ik bewust een veiligheidsrisico - dat is bij de jaarlijkse Arba'een-viering in Mazar-i-Sharif. We zijn uitgenodigd om bij die viering, een Shi'a-hoogtijdag, aanwezig te zijn. In 2021 was er bij Arba'een nog een straatoptocht geweest met tienduizenden deelnemers. Maar de afgelopen maanden was er in het land een reeks van terroristische aanslagen tegen de Shi'a door IS-provincie Khorasan. Voor IS zijn de Shi'a ketters van de ergste soort. In goed overleg tussen de Taliban en het lokale Shi'a-leiderschap is afgesproken dat de viering dit jaar alleen in gebedshuizen zal geschieden. Lang hebben Zia en ik zitten wikken en wegen. We besluiten te gaan maar ruim voor het einde te vertrekken. IS heeft namelijk als standaardstrategie om de explosie te timen rond het moment waarop iedereen massaal naar buiten stroomt.
De landkaart van het reisadvies van Buitenlandse Zaken is knalrood. En bij lezing van de begeleidende tekst rijzen je de haren te berge: 'Groot risico op gevangenneming, gijzeling of mishandeling zowel door de Taliban als door andere groeperingen...' Het bericht is ververst op 25 augustus. Dus het moet allemaal recent nog weer zijn gecheckt. In het Serena Hotel in Kabul leer ik Brian kennen. Hij komt uit NoordIerland. Hij doet alle beveiligingsaspecten voor een groot telecombedrijf. Overal ziet hij gevaar. Tuurlijk, daar is-ie voor ingehuurd! Wat ik doe, vindt hij, risico-technisch gezien, waanzin. Ik haal het BZ-reisadvies erbij. 'Brian, ik heb het nu even niet over de laatste periode van het ancien régime van president Ashraf Ghani en de woelige periode rond de zomer van vorig jaar, maar in dit kalenderjaar 2022: hoeveel buitenlanders zijn door de Taliban mishandeld of gevangengenomen?'
Brian: 'Nou, uh, nee, niemand. Maar dat is nou juist het punt. Morgen kan het je overkomen. Je kunt hier niet voorzichtig genoeg zijn. Dat ambtsbericht van Den Haag slaat de spijker op de kop! Vergeet niet dat de Taliban heel wispelturig zijn. Vannacht, zonder dat ze het ons zelfs maar laten weten, kunnen ze alle spelregels veranderen. Neem een voorbeeld aan de diplomaten van Qatar. Formeel zijn de banden tussen Qatar en de Taliban goed, maar de hogere diplomaten verlaten de compound van het Serena alleen in gepantserde auto's. Kijk, zíj begrijpen tenminste wat hier allemaal speelt. Heb je gelet op die nieuwe Taliban-bewakingsploeg aan de poort hier? Opeens allemaal figuren uit de provincie Logar. Hoe kan dat? Wie zijn die rare vogels?'
Ik: 'Brian, ik vind de Taliban helemaal niet wispelturig. Nou ja, met uitzondering van dat plotselinge besluit in maart om de middelbare scholen voor meisjes toch gesloten te houden. Maar meer in het algemeen vind ik hun besluitvorming juist heel voorzichtig, stroperig haast.'
We komen er niet uit. Brian vragen of het ergens al dan niet veilig is, is je kapper vragen of het niet weer eens tijd is voor een knipbeurt. Van tevoren weet je het antwoord al.
Mijn onorthodoxe manierom door het land te reizen, maakt me, nou ja, een beetje een 'Bekende Buitenlander'. Dit leidt tot een een uitnodiging van het onafhankelijke tv-station Lemar voor hun wekelijkse topper, de donderdagavondLemar Prime Time Show- tien miljoen kijkers, inclusief de Afghaanse diaspora. Een talkshow, gelardeerd met muziek en spelletjes. Veertig minuten lang zit ik met presentator Iqbal in de bubbel van een ander Afghanistan - een Afghanistan waar op lachen en frivoliteit juist een premie staat.
Vaak blijken de manier waarop we vanuit Nederland naar Afghanistan kijken en wat je hier dan ter plekke aantreft niet te sporen. Twee voorbeelden: deopenmiddelbare scholen voor meisjes (in het noorden van Afghanistan) en de boerka . Eerst over de boerka. In Nederland denkt iedereen - dat deed ik ook - dat de vrouwen van Kabul nu in boerka rondlopen. Maar het is hooguit twee procent (in sommige voorsteden is het veel meer). De hidjab,die het gezicht vrij laat, heeft het gewonnen. Sommige vrouwen combineren de hidjab met een nikab, een gordijntje dunne stof dat vanaf vlak onder de ogen tot over de borst loopt. Veel populairder is het coronakapje, dat je afgezakt draagt en dat je, als je de Politie ter Voorkoming van Zonde ontwaart, snel over je gezicht trekt.
Mijn eerste reis dit jaar was naar het Zuiden. Bij deze tweede reis gaat het me vooral om het Noorden - de provincies Mazar-i-Sharif, Sjeberghan en 'ons' - politiemissie! - Kunduz. (Terzijde: in Kabul hoorde ik dat alle politiemensen van het vorige regime zijn ontslagen, afgezien van de circa zes procent met speciale vaardigheden op forensisch of ict-vlak. De 'gewone' politiemensen, waarop wij ons in Kunduz concentreerden, zijn dus en masse de laan uitgestuurd. De eindscore van dit altijd al nogal problematische project is helaas nu dus: nul).
In de drie genoemde provincies zijn, met steun van de lokale Taliban, middelbare scholen voor meisjes gewoon open. Zelfs in Kabul weet haast niemand ervan. Vooral de populaire Taliban-gouverneur in Mazar-i-Sharif, Qodrat Ullah Hamza, een lokale Tadzjiek, wordt gezien als voorvechter van meisjesonderwijs. Dat de landelijke leiding van het emiraat deze situatie gedoogt, heeft waarschijnlijk veel te maken met het 'problematische' karakter van de regio. Ze is het kerngebied van de voormalige Noordelijke Alliantie van Tadzjieken, Turkmenen en Oezbeken. En de Taliban, vrijwel uitsluitend Pashtun, moeten er dus op hun tellen passen, zeker nu zich, als nazaat van die verslagen Alliantie, een Northern Resistance Front begint te roeren.
Ik bezoek een paar van die scholenen denk meteen: dit verdient onze steun! Alleen al bij het blije gekwebbel op het schoolplein smelt je weg. Op 15 augustus schreef minister Hoekstra van Buitenlandse Zaken via LinkedIn, in een korte evaluatie van de situatie in Afghanistan, onder meer: 'Het is ronduit afschuwelijk dat meisjes niet meer naar de middelbare school mogen.' Is dan een premie voor scholen waar die meisjes wél terecht kunnen, sterker nog, met open armen worden ontvangen, niet een geweldig gebaar? We zouden ze rechtstreeks geld kunnen sturen, bijvoorbeeld viahawala,het informele betaalcircuit dat ook door onze Somalische en Afghaanse gemeenschap druk wordt gebruikt. Over het hoe en wat zou natuurlijk moeten worden nagedacht. Maar, oef, zou internationale aandacht voor die meisjesscholen niet juist tot hun sluiting zou kunnen leiden?
Ik ga dat zekerheidshalve bij de Taliban van de lokale directoraten voor onderwijs checken. Ze blijken juist heel enthousiast. In Sjeberghan nemen de lokale Taliban me direct mee naar een middelbare school, vlak bij het protserige huis van de gevluchte generaal Dostum van de Noordelijke Alliantie. In de ochtend tweeduizend meisjes; in de middag duizend jongens. Filmen en fotograferen blijkt geen enkel probleem. In het zuiden van het land zou dat op allerlei taboes zijn gestuit. Maar hier dus niet.
Terwijl ik haar film met mijn smartphone, vertelt een meisje me in goed Engels hoe slecht de materiële omstandigheden zijn - de huisvesting, het gebrek aan goed schoolmeubilair en lesmateriaal. Ze geeft het spontaan door aan een ander meisje, dat, ook weer in goed Engels, vertelt hoe goed het zou zijn als we kunnen helpen. Mijn bezoek is totaal onverwacht, dus van enscenering is geen sprake.
De helft van de lokalen van de betreffende school is niet in gebruik, vooral vanwege instortingsgevaar. Het onderwijs wordt nu gedeeltelijk gegeven in plastic tenten van Unicef. Hoe dat in de winter moet, kan ik me nauwelijks voorstellen. De Taliban hebben geen geld om er iets aan te doen. De Taliban betalen de salarissen van het onderwijzend personeel, maar voor verbeteringen of aanschaffingen is geen budget. Zou ons geld in eenblack holeverdwijnen? Nee. Elke school heeft eenshura- een schoolraad, waarin naast de directeur van de school ook leerlingen, ouders en enkele notabelen zitten. Het zou de shura zijn die redelijk democratisch over de besteding van ons geld zou gaan. Dus ik zou zeggen: kom op, Nederlandse overheid - maak één miljoen vrij en steun vijftig meisjesscholen.
Robbert van Lanschot publiceerde onlangsDe tand van de profeet,over relieken van de profeet Mohammed. Hij werkt nu aan een boek over oude islamitische verhalen uit Afghanistan
Populairder dan de nikab is het coronakapje, dat je snel over je gezicht trekt als je de politie ontwaart