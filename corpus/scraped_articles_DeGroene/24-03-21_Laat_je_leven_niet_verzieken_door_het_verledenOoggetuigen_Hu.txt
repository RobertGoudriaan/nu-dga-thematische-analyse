'Laat je leven niet verzieken door het verleden' Ooggetuigen Humphrey Lamur, emeritus hoogleraar sociologie

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
21 maart 2024
Socioloog Humphrey Lamur deed in Nederland begin jaren tachtig als een van de eersten onderzoek naar slavernij in Suriname. In zijn familie was er nooit over gesproken. 'Hoe had ik kunnen eten en slapen, als ze mij over die gruwelijkheden verteld hadden?'
Humphrey Lamur (1933) kan nog steeds niet ophouden met onderzoeken. Zijn vrouw Norine Boldewijn, die hem altijd assisteert, heeft het hem inmiddels verboden. Binnenkort verschijnt hun boek over de Surinaamse plantage Berg en Dal. Dat is het laatste, heeft hij beloofd.
Lamur groeide op in Paramaribo, toen Suriname nog geregeerd werd door een Hollandse gouverneur, Johannes Kielstra. Tijdens de Tweede Wereldoorlog zag hij hoe Amerikaanse soldaten de levering van bauxiet zeker kwamen stellen voor de oorlog tegen Japan, en zag hij Surinaamse mannen vertrekken om te vechten tegen de Japanners in Nederlands-Indië.
Aan de muur van zijn werkkamer hangt een foto van zijn overgrootmoeder, Eliza Lamur. Zij is gekleed in een traditionele 'koto' met hoofddoekje. Tot 1863, toen Nederland de slavernij afschafte, was zij slavin op de Surinaamse suikerplantage Alliance. Lamur noemt een slaaf niet een 'tot slaaf gemaakte'. Die term roept vooral vragen op, vindt hij. 'Slaaf gemaakt door wie? Door Afrikanen, Nederlanders, Engelsen? Er hoort geen slavernij te zijn. Toen niet en nu niet, maar een slaaf is wat mij betreft een slaaf.'
Conflict over kleur laat Lamur graag passeren. 'Als mijn buurmeisjes vroeger aanbelden en zeiden: "U moet mee in de zak naar Spanje", maakte het mij niet uit of die Piet zwart, wit of groen was. Ik heb geen kritiek op mensen die er een punt van maken, maar zelf stak ik mijn tijd er niet in.'
Met een ethos van 'hard werken en sparen' vuurde zijn overgrootmoeder haar nazaten aan om onafhankelijk te worden. Haar zoon werd kleermaker en zijn zoon, Humphreys vader, werd hoofdonderwijzer. Zelf promoveerde Lamur in 1973 op de demografische ontwikkeling in Suriname in de twintigste eeuw en werd hij in 1984 hoogleraar culturele antropologie aan de Universiteit van Amsterdam.
Zijn overgrootmoeder keek altijd boos, vertelt hij. '"Het enige wat jullie doen, is spelen", zei ze tegen ons. "Toen ik klein was, moest ik werken." Mijn broer en ik namen haar niet serieus. We gelóófden haar niet.' (Lacht)
Bij Lamur thuis werd over slavernij niet gesproken. 'Zelfs het woord werd niet gebruikt', zegt hij. Op het erf achter hun huis stonden twee houten huisjes. Pas jaren later kwam hij erachter dat het slavenwoningen waren. Hij is opgegroeid in wat hij 'een sfeer van honderd procent zorgeloosheid' noemt. De plantage Alliance, waar zijn overgrootmoeder met haar familie gewerkt had, was voor hem en zijn broers een vakantieoord. 'Met de rivierboot reisden we van Paramaribo in vier uur ernaartoe. We logeerden in een gebouw naast het ziekenhuis, waar mijn oom directeur was. Het was er fantastisch. Zo mooi!'
Inmiddels werkten nazaten van Javaanse en Hindoestaanse contractarbeiders op de plantage. Van hun kinderen hoorde Lamur later dat hun omstandigheden niet geweldig waren. 'Als ze ziek waren, moesten ze gewoon werken van mijn oom.'
Leerde u op school niets over de slavernij in Suriname?
'Wij waren Nederland. Over Suriname werd nauwelijks gesproken. Mijn oom, die net als mijn vader hoofdonderwijzer was, bad op school altijd eerst voor de Nederlandse koningin, ónze
koningin. Daarna voor de Nederlandse regering, en daarna pas voor Suriname. Bij geschiedenis leerden we over Napoleon en de Tweede Wereldoorlog, niet over de slavernij.'
U groeide op in een gesegregeerde samenleving.
'De ongeschreven regel was dat hoe donkerder je huid was, des te minder status je had. Als creolen stonden wij wat dat betreft onderaan. Als we op het erf speelden, kwam mijn moeder er altijd bij zitten om te voorkomen dat wij over onze kleur akelige dingen te horen kregen.'
In 1948 is uw oudste broer, Carlo, naar Den Haag gegaan voor zijn opleiding.
'Nog geen jaar later was hij alweer terug, omdat volgens hem de derde wereldoorlog zou uitbreken.'
De derde wereldoorlog, in 1948?
'Dat zei hij. Ik weet het ook niet. Zo was mijn broer, hij nam snel beslissingen.'
Was er iets vervelends gebeurd?
'Ik weet het niet, dus ik kan u er niets over vertellen.'
Later in het gesprek zal Lamur zeggen: 'Dat zwijgen is wel typisch voor de Lamurs, hoor. Ze zeggen dit niet, ze zeggen dat niet. Ze zijn heel strak in wat ze wel en niet zeggen.'
Van slavin naar hoofdonderwijzer, hoe is dat gegaan?
'Met die vraag zit ik eigenlijk nog steeds. Ik denk dat het met mentaliteit te maken had. De slavernij werd in 1863 afgeschaft, maar de planters wilden door met hun bedrijf. Ze namen slaven aan als contractarbeiders en haalden arbeidskrachten uit Indië, China, Java en ook uit het Caribisch gebied. Sommige ex-slaven gingen voor zichzelf werken, op grond die ze kregen als compensatie. Na de afschaffing van de slavernij is mijn overgrootmoeder blijven werken, vermoedelijk als contractarbeider. Wie haar man was, is altijd een beetje duister gebleven. Ze heeft haar kinderen alleen opgevoed. Hoe ze het hoofd boven water hield, is mij nog altijd een raadsel. Ze was heel streng. Werken, sparen, je best doen, de dingen niet op hun beloop laten. Niet afhankelijk zijn van anderen. Dat ethos heeft ze aan haar kinderen verkocht, en zij weer aan die van hen. Mijn vader was ook zo.'
Op Lamurs bureau staat een foto van zijn familie, gemaakt op 12 november 1930, ter ere van de vijftigste verjaardag van zijn grootmoeder, Amalia Eleonora Slagtand. Zijn overgrootmoeder, Eliza, zit naast haar. Aan de andere kant van haar zit Eliza's zoon, kleermaker Carel Lodewijk Lamur, met twee van zijn dochters. Achter hen staan Eliza's kleinzoon, Humphreys vader, Carel Marius Alex Lamur, met nog twee zusters, een neef en twee broers van hem. De mannen en de jongens zijn gekleed in pak met wit overhemd en das, de vrouwen en de meisjes in gebloemde en witte jurkjes.
Dit lijkt een typisch burgerlijk gezin.
'Dat was het ook.'
In 1952 vertrok u met uw broer naar Amsterdam.
'Als Nederlands ambtenaar kreeg mijn vader "West-Indisch verlof". Dan mocht je met behoud van salaris een tijdje naar Nederland. Mijn broer en ik reisden alvast vooruit. Onze Nederlandse hospita in Amsterdam had nogal negatieve ideeen over Suriname. Ze was er schijnbaar geweest, want ze kende het land. De trein waar wij zo trots op waren, noemde ze "dat waardeloze ding".'
Voelde u zich een vreemdeling?
'Absoluut niet. Ik had het gevoel dat ik in een ander deel van Suriname was. Zo was Nederland altijd aan mij voorgesteld. "De Nederlandse jongens en meisjes zijn jullie vriendjes en vriendinnetjes", was mij op school verteld, en zo zag ik het ook. Op het Hervormd Lyceum in Amsterdam-Zuid, waar ik athenaeum deed, was ik de enige zwarte jongen. Toen een klasgenoot van mij plotseling van school af ging, werd er gezegd: "Dat is maar goed ook, want hij komt uit de Jordaan, en dan pas je hier niet." Tegen mij werd niet gezegd dat ik hier niet hoorde. Ik weet niet waarom niet. Misschien omdat ik ook niet zo geïnteresseerd was in wat anderen van mij vonden. Ik was meer met mijn eigen dingen bezig.
Toen een vriendin uit mijn klas mij een keer mee naar huis nam, vroeg haar moeder of ze mijn krullen mocht aanraken. Ik maakte geen bezwaar, maar mijn vriendin vond het schaamteloos. Ze was boos dat ik het had toegestaan. De cultuur in Amsterdam-Zuid was een beetje van: dingen uit beleefdheid niet doen. Zelf begrijp ik zeventig jaar later nog steeds niet waarom die vrouw niet aan mijn haar mocht voelen.
Ik hield van leren. Héél belangrijk vond ik dat. Toen ik bij topografie een keer de beurt kreeg, bleek dat ik alle Nederlandse plaatsnamen uit mijn hoofd kende. Tegen de tijd dat ik bij Lobith was, gierde de klas het uit. Daar hadden ze nog nooit van gehoord. "Lobith, ligt dat in Suriname?" Ze bleven maar lachen. De leraar was boos. "Humphrey komt uit een ander land, maar kent de kaart beter dan jullie." Na de les kwamen twee meisjes naar me toe. "De leraar zegt dat jij uit een ander land komt, maar dat klopt niet, want jij bent Hollands, net als wij.'''
Wat zei u toen?
'Dat ik dacht dat ik toch wel Surinaams was.' (Lacht)
Ik vind het moeilijk te geloven dat u als enige zwarte jongen op een school in Amsterdam-Zuid niet gepest werd.
'Het gebeurde gewoon niet. Ik zou die kinderen van toen nu graag willen opbellen om te vragen waarom niet. Het kan ook zijn dat het wel gebeurde, maar dat ik het niet doorhad. Als je gericht bent op de doelen die je wilt bereiken, sta je niet te lang stil bij dingen die daarbij niet helpen.'
Bij die hospita bent u vrij snel weer vertrokken.
'Mijn broer zei: "We gaan hier weg." Ik zei: "Wanneer?" Hij zei: "Volgende week." Ik: "Maar hoe dan?" Hij: "Met een bakfiets." Zo zijn we vertrokken, met onze koffers in een bakfiets, naar een gebouw van de Evangelische Broedergemeente, vlak bij De Nederlandsche Bank. Daar kregen we een kamer.
Als student sociale sociologie en antropologie was ik volgens de professor de snelste van de groep. Daarna heb ik gesolliciteerd bij Buitenlandse Zaken. Maar dat verhaal is niet zo interessant.'
Ik ben er toch wel benieuwd naar.
'Ik wilde een opleiding doen waarmee je ambassadeur kon worden. Op het ministerie kwam ik bij een meneer die zei: "Iemand in Suriname zal u moeten voordragen." Ik zei: "Maar ik ben toch Nederlander?" Toen lachte hij, en was het einde gesprek.'
Nederland was dus toch niet uw land?
'Ik wilde het niet tegen u zeggen, maar het verbaasde me dat hij dat zei. Wie had mij dan moeten voordragen? Wat had hij in zijn hoofd? Ik vond het niet erg, hoor. Ik wilde eigenlijk toch geen ambassadeur worden.'
U bent teruggegaan naar Paramaribo.
'Ik kreeg een baan bij het Planbureau, waar ik mij kon specialiseren in de demografie. Daar werd ik op een dag gebeld door mijn studievriend Klaas de Jonge(antropoloog en socioloog, later activist tegen de apartheid in Zuid-Afrika - red.)
die vroeg: "Waarom kom je niet promoveren in Nederland?" Dat heb ik toen gedaan.'
In Amsterdam belandde u midden in de studentenrevolte die intussen uitgebroken was.
'Tegen studenten die mijn colleges wilden volgen, moest ik zeggen: "Het gaat niet door want het lokaal is bezet." Ik snapte niet waarom het College van Bestuur niet optrad. Die mentaliteit van "geef ons wat wij vragen, anders doen wij dit of dat", beheerste toen zo'n beetje de hele Amsterdamse samenleving. Er was altijd wel íets. Ik en mijn echtgenote, die met mij mee uit Suriname gekomen was, hadden een andere mentaliteit. Zij is een beheerst type. Daar val ik op.'
In 1973 promoveerde u in Amsterdam op de demografische evolutie in Suriname sinds 1920. Een jaar later vroeg het kabinet-Den Uyl om uw hulp bij de afwikkeling van de onafhankelijkheid van Suriname, die intussen in gang gezet was.
'Met mijn baas, professor André Köbben, ging ik naar het Catshuis. Minister-president Den Uyl zat achter zijn bureau te schrijven. Hij keek nauwelijks op toen we binnenkwamen. Maar minister Jan Pronk van Ontwikkelingssamenwerking kwam naar me toe en zei: "Ik vind dat jij naar Suriname moet." Hij wilde dat ik een schatting van de toekomstige bevolkingsgroei maakte, op grond waarvan bepaald kon worden hoeveel Nederland aan Suriname moest betalen. Na zes maanden in Paramaribo had ik een minimumen een maximum-schatting. De minimum-schatting gaf ik aan professor Bos, die voorzitter van de commissie was. Hij zei: "Ja, luister, dit is veel te weinig. Kun je niet een andere schatting maken?" Toen gaf ik hem de maximum-schatting. "Dat is een goede schatting", zei hij. (Lacht) Ja, kijk, mevrouw Hooghiemstra, ik was... Ik ben geen politicus.'
Was u voorstander van onafhankelijkheid?
'Ik had geen moeite met Nederland. Johan Pengel(premier van Suriname van 1963-1969 - red.) ook niet. Hij wilde meer armslag in de buitenlandse politiek, maar heeft nooit om onafhankelijkheid gevraagd. Henck Arron(premier van 1973-1980 - red.)zat er ook niet om te springen. Maar toen hij in een kabinet met nationalisten kwam, is het doorgedrukt.'
Had Suriname onder het juk van Nederland moeten blijven?
'Ik geloof niet dat veel Surinamers dat juk zo voelden. Ja, de nationalisten, maar de meerderheid van de creolen niet, en de hindoestanen al helemaal niet. Het moest natuurlijk wel gebeuren, Suriname moest een keer zelfstandig worden. Maar misschien was het te vroeg. Toen ik aan mijn grootvader vroeg waarom sommige mensen in Suriname niet vooruitkwamen, zei hij: "Wat nog ontbreekt, is een levensstijl. Normen en waarden, een manier van omgaan met elkaar en met de overheid." De Lamurs waren altijd streng en strak. De protestantse moraal zat diep. Mijn overgrootmoeder was lid van de Evangelische Broedergemeente, later werden ze Nederlands Hervormd. Dit mag niet, dat mag niet. Wat je zelf niet hebt, niet vragen bij een ander. Dat zat er sterk in bij ons.'
Had Nederland dan nog iets kunnen betekenen in Suriname?
'Ach, dat weet ik niet. Maar een aantal zaken had nog wel opgelost moeten worden.'
Zoals?
'De vriendjespolitiek. Ik kwam een keer op het spreekuur van de directeur van een ministerie. Hij liet me wachten en wachten. Na een uur ben ik opgestaan en vertrokken. Een vriend, die zelf een hoge ambtenaar was, zei: "O, maar ik ken hem, zal ik hem even bellen?" Ik zei: "Je mag hem bellen hoor, maar voor mij hoeft het niet meer." Alles in Suriname gaat over wie je kent en hoeveel je betaalt. Wat gebeurt er met arme mensen in zo'n systeem? Die vraag had misschien gesteld moeten worden vóór de onafhankelijkheid werd uitgeroepen.
Voor mij was het een reden om er niet te blijven. In Nederland komt corruptie ook voor, maar als ik van de gemeente Amstelveen iets nodig heb, wordt niet gezegd: "O, belt u die of die dan even." Ik ben pas voor het eerst in jaren weer in Suriname geweest. Het is er zo leuk, de mensen zijn zo beleefd en zo vriendelijk. Maar die mentaliteit van "ik doe dit, als..." verpest veel. Afkomst en kleur bepalen welke voordelen je hebt, of je wel of niet geholpen wordt, wie je te spreken krijgt. Omdat het land zo verdeeld is, ontstaat er ook geen eigen academische cultuur. Voor onderzoek naar slavernij zijn ze aangewezen op het buitenland.
In 1982 kregen wij een kaartje van onze vriend, Eddy Hoost(toen minister van Justitie - red.).Hij schreef dat hij binnenkort naar Nederland kwam. Kort daarna hoorden we dat hij vermoord was. Die club van Bouterse vertegenwoordigt mijn land niet. Hij leidt een geïsoleerde groep. Wat hij heeft aangericht, is verschrikkelijk. Advocaat Gerard Spong zei laatst: "Als hij een vent was, zou hij zich melden om zijn straf uit te zitten." Hij heeft gelijk.'
Eind jaren zeventig begon u bij de Universiteit van Amsterdam met uw onderzoek naar het leven op de Surinaamse plantages.
'Het begrip slavernij zei me tot dan toe niets. Maar de opmerking van mijn overgrootmoeder dat ze als kind had moeten werken, was in mijn achterhoofd blijven zitten. Wat deed ze voor werk? Dat had ze ons nooit verteld. Toen ik in Nederland meer over slavernij hoorde, ben ik gaan zoeken. In Utrecht, waar de archieven van de plantage Alliance bewaard werden, heb ik haar gevonden: "Eliza Lamur, werk Creool".'
Dat moet een schok voor u geweest zijn
'Ik zag dat het verhaal dat zij ons altijd verteld had, klopte, en besefte voor het eerst ook wat het betekende. Ik heb haar ouders getraceerd, en haar grootmoeder. Ze werkten allemaal op die plantage. Ik vond het vreselijk. Ik was boos op die slaveneigenaar, die ik niet kende. Zo is het begonnen.'
Wat heeft u nog meer over uw overgrootmoeder gevonden?
'Over haar niet zoveel, maar ik ben op zoek gegaan naar andere plantages waar het leven vergelijkbaar was. Zo kwam ik bij de suikerrietplantage Vossenburg, waar Duitse zendelingen van de Evangelische Broedergemeente in de negentiende eeuw het dagelijks leven beschreven. Dat deden ze in het Sütterlin, oud-Duits. Mijn vrouw en ik hebben ons die taal eigen gemaakt. Het handschrift was lastig te lezen. Maar omdat we wilden weten wat er stond, is het gelukt om het te ontcijferen.
Een ontdekking was dat slaven in gezinsverband leefden. We vonden de aantekening van een zendeling, die beschreef hoe een vrouw en haar kinderen voor straf gedwongen werden om toe te kijken terwijl hun man en vader levend verbrand werd. Uit het feit dat de eigenaar dat toekijken als een straf beschouwde, kun je opmaken dat er een familieband was. In 2004 is ons standaardwerk verschenen: een inventarisatie van alle geëmancipeerde slaven in Suriname. Het wordt nog altijd veel geraadpleegd door mensen die hun familie zoeken.'
Viel het u mee of tegen wat u in de bronnen vond?
'Het viel niet mee. Er zat soms een goedaardige slaveneigenaar tussen, maar de manier waarop mensen gestraft en vernederd zijn, is verschrikkelijk. Jonge meisjes werden massaal verkracht. Dat werd gewoon gevonden. Ik vond in het archief het verhaal van een kind dat na een verkrachting huilend naar haar ouders ging, waarna de directeur zei: "Jullie zijn slaven, jullie kind is mijn slaaf. Zij is mijn bezit." Ik ben mijn ouders achteraf dankbaar dat ze over die geschiedenis gezwegen hebben. Hoe had ik als kind nog kunnen eten en slapen als ze mij over die gruwelijkheden verteld hadden?'
Als onderzoeker bent u dankbaar dat feiten voor u verborgen werden?
'De kunst is om het verleden onder ogen te zien, maar je huidige leven er niet door te laten verzieken. Uit Amerikaans onderzoek is gebleken dat kinderen trauma's kunnen oplopen van de verhalen die ze over voorouders te horen krijgen. Daarom zou ik ze er niet mee belasten. Maar ik zie ook wel dat het lastig is. Zodra je het opschrijft, is het er.'
Zodra je het opschrijft, doemt ook de schuldvraag op.
'Het boven water krijgen van de feiten vind ik belangrijker dan het aanwijzen van schuldigen. Ik heb liever meer onderzoek dan al die excuses die nu uitgedeeld worden. Je moet het verleden niet gebruiken om in het heden conflict te zoeken of eigen straatjes schoon te vegen. Ter compensatie van de onbetaalde arbeid zou je een fonds voor arme Surinamers in het leven kunnen roepen. Maar Nederlanders van nu moreel verantwoordelijk maken voor wat slaveneigenaren twee eeuwen geleden in Suriname deden, is onzin.
Toen ik met mijn onderzoek begon, was in Nederland niemand in het slavernijverleden geïnteresseerd. Mijn eerste publicatie deed ik in een Amerikaans tijdschrift. Nu heeft iedereen belangstelling, ook in niet-wetenschappelijke hoek. Dat is mooi. Maar er is ineens ook een heleboel geld voor, dus hopelijk is de nieuwsgierigheid niet van voorbijgaande aard.'
Miste u uw ouders toen u in Nederland woonde?
'Ja, toch wel. Ik heb veel waardering voor ze. Hoe ouder ik word, hoe meer. Mijn vader heeft altijd alles voor ons gedaan. Hij verdiende 650 Surinaamse gulden per maand, maar heeft mijn hele studie betaald. Ik mocht geen beurs vragen van hem. Zolang mensen in Suriname het slechter hadden dan wij, vond hij dat ongepast.
Ik zag hem niet vaak. Hij is een paar keer hier geweest. Dan wilde hij zo snel mogelijk terug naar Suriname. Ik ontdekte dat hij hier elke dag iets in een schriftje krabbelde. Toen bleek dat hij de dagen doorstreepte tot hij weer terug kon. Hij hield gewoon van dat land. Mijn moeder was graag in Nederland, maar zij had zo'n christelijk principe van: ik hoor bij mijn man. Ze vond het jammer dat ze niet bij haar kinderen kon zijn. Heel jammer zelfs. Maar zo is het gegaan.'
Waar hoort u zelf?
'Voor de wet en voor mijn gevoel hoor ik in Nederland. Soms denk ik dat ik meer bij had moeten dragen aan de ontwikkeling van Suriname. Maar aan de andere kant is het daar ook zo misgegaan, dat ik heb gedacht: laat die mensen het dan maar doen zoals zij vinden dat het moet. Ik heb me wel afgevraagd: waarom moest ik weg? Maar met de mooie carrière die ik in Nederland gemaakt heb, moet ik natuurlijk niet zeuren. Nee, dat meen ik echt. Ik heb geen spijt dat ik weggegaan ben. Als ik was gebleven, zou ik misschien in netwerken beland zijn die ik afkeur.'
U heeft in Nederland geen kinderen gekregen.
'Dat is helaas niet gelukt. Maar gelukkig zijn mijn vrouw en ik bij elkaar gebleven en zijn we steeds meer van elkaar gaan houden.'
Lamur laat een foto zien van zijn ouderlijk huis, dat sinds 1931 in het bezit van zijn familie was. Hij wijst op een poort, die leidde naar het erf erachter. 'De zwarten mochten vroeger niet door de hoofddeur van het huis', zegt hij. 'Daarom heette het de "negrodoro", de negerdeur. Die hospita in Amsterdam heeft me dat verteld. "Nou, goed", zei ik tegen haar, "als u het dan zo wilt noemen."' (Lacht) Hij kijkt weer naar de foto. 'De man die voor de negerdeur staat, is mijn vader', zegt hij. 'En nu vind ik het ineens heel jammer.'
Wat vindt u jammer?
'Dat ik weggegaan ben. Ik kan het niet goed onder woorden brengen. Ik heb niet alleen een land achtergelaten, ook een jeugd. Ik was een gelukkige jongen in Suriname.'