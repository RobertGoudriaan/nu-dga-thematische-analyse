De beul van Tripoli is weer terug op zijn plek Aan de grens

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
6 februari 2025
Met een verontwaardigd gezicht toonde de Italiaanse premier Giorgia Meloni op 30 januari een vel papier op haar YouTube-kanaal. Het was een 'melding van onderzoek' dat door het OM van Rome was gestuurd aan haar en twee van haar ministers. Het onderzoek was geopend naar aanleiding van het negeren van het internationale arrestatiebevel van de Libische beul van de vluchtelingenkampen Osema Almasri dat het Internationaal Strafhof in Den Haag op 18 januari via Interpol door Europa had verspreid.
Almasri werd door Meloni deftig 'het hoofd van de juridische politie van Tripoli' genoemd. Het feit dat hij door het Strafhof wordt gezocht voor moord, marteling, verkrachting en het onrechtmatig vasthouden van tienduizenden mensen sinds 2015 was haar niet bekend, hoewel het arrestatiebevel op 18 januari door het Strafhof aan de Italiaanse ambassade in Den Haag was gestuurd. Want toen was al bekend dat Almasri op weg was naar Italië.
Tegen de bedoeling van de Italiaanse regering werd hij in de nacht van 18 op 19 januari toch gearresteerd in Turijn door de Italiaanse digos, de antiterrorisme afdeling van de Italiaanse staatspolitie. Hiervan kreeg de Italiaanse minister van Justitie bericht, maar dat werd straal genegeerd. Op 21 januari werd de internationaal gezochte misdadiger Almasri met excuses vrijgelaten uit de Italiaanse gevangenis en linea recta met een Italiaanse staatsvlucht terug naar Tripoli gevlogen.
'De Italiaanse veiligheid was in het geding', zei Meloni op YouTube. Wat ze daarmee bedoelde werd afgelopen week druppelsgewijs duidelijk. Zonder Almasri is de situatie met de Afrikaanse vluchtelingen in Libië niet onder controle. En dat werd ook meteen duidelijk de afgelopen maand januari, toen 'de beul van Tripoli' om onduidelijke redenen via Londen, Brussel, Duitsland, Italië een clandestiene tour door Europa maakte. Onmiddellijk nam het aantal vluchtelingenbootjes uit Libië richting Italië weer toe.
Nu is hij weer op zijn post, tot niet alleen de tevredenheid van Giorgia Meloni. Italië krijgt de schuld, maar vele regeringen in Europa vinden het ook prima zo.
Het aantal getelde doden en vermisten aan de Europese buitengrenzen volgens het Missing Migrants Project (IOM): 107
...