Gifbeker In Den Haag

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
30 november 2023
Het gros van de reacties op de zege van de PVV is blasé; Wilders zou heus binnen de Grondwet blijven. Maar de democratische rechtsstaat is kwetsbaar, en waakzaamheid is geboden.
In Nederland heerst al lang een diep gebrek aan besef van het belang van politieke duurzaamheid. Dat besef houdt in: strategische keuzen op de korte termijn kunnen op lange termijn de eigen positie en de democratische rechtsstaat ondermijnen. Dit speelt, onder meer, als politici de geesten rijp maken voor politieke overtuigingen die krachten ontketenen die zij niet in toom kunnen houden. Decennialang - sinds de Fortuynrevolte - heeft de Nederlandse politiek bekrachtigd dat migranten het grootste probleem van Nederland zijn. En dat uitsluiting en migratiestoppen de oplossing vormen, of het nu gaat om veiligheid, volkshuisvesting of onze identiteit.
Het was niet alleen de VVD die deze kardinale fout maakte (en blijft maken) - maar och, de VVD. Veel is al geschreven over de val van het kabinet en wat voor strategische blunder het was. Toch las ik weinig dat de VVD zich ook rechtsstatelijk in een onmogelijke positie had gemanoeuvreerd. Politieke duiders legden afgelopen dagen terecht uit dat Rutte nooit een verkiezingsstrijd had moeten ontketenen met migratie als kernthema, omdat de VVD daarvan een heel sterkeissue owneris.
Maar er is meer. Het kabinet viel niet op migratie in brede zin, maar op een specifiek punt: het grondrecht van erkende oorlogsvluchtelingen op gezinshereniging. Hiermee gaf de VVD de boodschap af dat dit 'probleem' (ter herinnering: het ging om ongeveer zesduizend kinderen per jaar) alleen opgelost kan worden door politici die bereid zijn mensenrechtenverdragen te schenden. Frappant genoeg behoren VVD'ers in principe niet tot die politici, aangezien hun partij de EU niet wil verlaten.
Anders gezegd, de vele stemmen op de PVV zijn vanuit dit perspectief behoorlijk rationeel en een direct resultaat van wat de VVD uitdraagt. Als je van de VVD aanneemt dat, ten eerste, migratie het grootste probleem van onze tijd is, en, ten tweede, migratiebeleid binnen de kaders van de democratische rechtsstaat en EU geen soelaas biedt, dan snijdt een stem op de PVV hout.Het is een partij die wel 'oplossingen' aandraagt die aansluiten bij hun probleemanalysen: het schenden van vluchtelingenrecht en een Nexit.
Het netelige is dat als een land het belang van politieke duurzaamheid uit het oog verliest het ook geen gevoel van urgentie heeft om dit gebrek bij te sturen. Het een komt met het ander. Het gros van de reacties op de zege van de PVV is dan ook uiterst blasé. Tijdens de NOS-uitslagenavond zei alleen politicoloog Léonie de Jonge glashelder en met klem dat zojuist een radicaal rechts-populistische partij gewonnen had, met als belangrijke karakteristieken nativisme, autoritarisme en populisme. De rest van de avond, en de week daarna, werd dit punt vreemdsoortig vernauwd tot dat Wilders heus de koran niet zou verbieden en binnen de Grondwet zou blijven.
Om te beginnen, de Grondwet staat veel meer toe dan wat democratisch en rechtsstatelijk wenselijk is. Dit is de chronische kwetsbaarheid waarop iedere democratische rechtsstaat rust: het systeem biedt relatief veel vrijheid aan hen die het systeem afkeuren en schaden. Daarom is aanhoudende zorg, investering en waakzaamheid geboden bij het hooghouden van de maatschappelijke steun voor de onderliggende waarden van de democratische rechtsstaat. Steun die juridisch en politiek niet af te dwingen valt en lastig terug te krijgen is zodra die is vervlogen.
De discussie of partijen met Wilders moeten willen samenwerken strekt daarom verder dan of hij binnen deze coalitievorming bereid is plannen als het verbieden van de koran in de koelkast te zetten. Het gaat ook om de gevolgen van die samenwerking op de bredere democratische samenleving en haar rechtsstatelijk ethos. Denk aan: het verder eroderen van draagvlak voor fundamentele rechten en gelijkwaardig burgerschap, wetenschap en cultuur, respect voor instituties en internationale samenwerking. Wat doet het met een democratie om aangestuurd te worden door politici die excuses voor het slavernijverleden en 'de politionele acties' willen intrekken, voorstelden het stemrecht van burgers met dubbele paspoorten af te pakken, het woord 'kopvoddentaks' muntten, klimaatactie futiliseren en geen afstand doen van een ontvangen vriendschapsspeldje van Poetin?
Zodra een autoritaire politicus verschijnt gaan coalitievormingen niet meer over het uitwisselen van wensenlijstjes, maar over het al dan niet normaliseren van mens- en wereldbeelden en het bagatelliseren van haat en racisme. We moeten de schade en symbolische kracht van een kabinet met de PVV niet onderschatten.
Hoewel in Nederland de grootste partij geen recht heeft op coalitiedeelname ziet het electoraat van de VVD en NSC liever dat hun partijen coalities vormen met de PVV dan met PvdA-GL. Dit toont dat de geest behoorlijk uit de fles is. Kennelijk acht men rechtsstatelijk (en vrij braaf) links extremer dan radicaal-rechts. Van een leerproces bij de VVD, die zegt de wonden te likken, is geen sprake. Partijleider Yesilgöz zegt dat ze een coalitie van PVV-NSC-BBB zou prefereren boven een coalitie met Timmermans. De gifbeker is nog niet leeg.
Het electoraat van VVD en NSC is voor een coalitie met PVV
...