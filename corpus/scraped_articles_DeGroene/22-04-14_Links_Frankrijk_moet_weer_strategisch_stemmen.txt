Links Frankrijk moet weer strategisch stemmen

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
14 april 2022
Parijs -De opkomst afgelopen zondag in het 6de arrondissement met een overwegend bovenmodale, rechtse kiezer is altijd goed, maar was deze keer met een opkomst van 85 procent 'overweldigend', vertelt voorzitter van het stembureau Paul Maria bij het tellen van de stemmen. Ook wat betreft jongeren tot 24 jaar waarvan het aantal niet-stemmers werd geschat op veertig procent - ze zouden zich niet herkennen in de partijprogramma's - lijkt het mee te vallen in stembureau 21. In de rij wachtenden voor het stemlokaal stond Sebastien(19), student bestuurskunde aan de Sorbonne. Hij zou gaan stemmen op Éric Zemmour en had ook zijn ouders weten te overtuigen van diens zegeningen: 'Hij is rechtser dan Marine Le Pen. Zijn programma voor de re-industrialisatie, het scheppen van banen, de zorg om onze veiligheid en justitie is het best. Bovendien is hij voor kernenergie om Frankrijk zo onafhankelijk van Rusland te maken.' Op de vraag naar de mogelijke consequenties voor het milieu, kijkt hij me indringend aan. 'Madame, wat denkt u dat de almaar stijgende CO2-uitstoot voor het milieu betekent?'
Ook Bernadette Boyer (72) heeft gestemd, maar anders dan haar buurtgenoten op politiek links, vertelt de al sinds haar vijftigste gepensioneerde stewardess: 'Air France gaf de voorkeur aan jongere dames.' Ze hekelt de recente en door Nederland betwiste bonus van 4,3 miljoen euro die Air France-klm-directeur Ben Smith ondanks de miljarden staatssteun en het verlies van de luchtvaartmaatschappijen voor het jaar 2021 zal toucheren. Boyer heeft haar stem uitgebracht op de uiterst linkse, bevlogen Jean-Luc Mélenchon van L'Union Populaire. 'Het is een strategische keuze om de schade te beperken. Mijn partij, de Parti Socialiste, maakt geen kans de tweede ronde te halen. Links had de handen ineen moeten slaan, maar de ego's van de partijleiders zijn te groot, ze zijn versplinterd. Mélenchon heeft reserves jegens de EU en wil de kernenergie pas op termijn afbouwen, maar ik kies voor zijn milieuprogramma en goed sociaal beleid.'
Diezelfde avond moet Bernadette Boyer constateren dat de strijd op 24 april zal gaan tussen zittend president Emmanuel Macron en Marine Le Pen. Tot haar afgrijzen heeft Zemmour zijn electoraat opgeroepen Le Pen te steunen. 'Frankrijk mág geen extreem-rechtse regering krijgen.' Opnieuw zal ze strategisch moeten stemmen: 'Macron is er voor de rijken, maar toch beter dan Le Pen.'