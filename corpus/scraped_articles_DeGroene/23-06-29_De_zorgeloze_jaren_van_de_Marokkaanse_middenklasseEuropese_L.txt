De zorgeloze jaren van de Marokkaanse middenklasse Europese Literatuurprijs 2023

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
29 juni 2023
De 'jaren van lood' zijn nog niet begonnen in het deel van haar familiesaga dat nu in het Nederlands verschijnt. Maar inZie ons dansengeeft Leïla Slimani wel een compleet beeld van wat er aan die repressie voorafging.
Ineens is ze overal:de Frans-Marokkaanse schrijfster Leïla Slimani. Ze kijkt je aan vanaf de billboards in de Parijse bushokjes, en bij de tweedehands-boekverkopers in Rabat liggen haar boeken op straat te midden van de vergeelde jaargangen vanParis Matchen¡Hola!
Als de stewardess op de vlucht Rabat-Parijs ziet wat ik lees, vraagt ze of ik Chanson douce('De perfecte oppas') ook gelezen heb, waarvoor Slimani in 2016 de Prix Goncourt kreeg.'Un roman dur',is haar oordeel, wat ik alleen maar kan beamen. Want deze vaardig geschreven thriller over eennannyvan middelbare leeftijd die de haar toevertrouwde kinderen, een baby en een peuter, afslacht, is inderdaad een heftig boek.
Na zoveel Slimani op één dag verbaast het me nauwelijks nog wanneer diezelfde avond, in de Parijse metro, mijn oog valt op de titel van het boek dat de jongen op het bankje tegenover mij aan het lezen is:Le Pays des autres. Dit vormt het eerste deel van de familiesaga, losjes gebaseerd op de geschiedenis van Slimani's eigen familie, die zij onder verwijzing naar Marokko's koloniale verleden de titel 'Het land van de anderen' meegaf.
Inmiddels is dit eerste deel in het Nederlands verschenen onder de titelMathildeen het tweede alsZie ons dansen,beide in de eﬃciënte en uiterst toegankelijke vertaling van Gertrud Maes. Hoewel het derde en laatste deel nog moet uitkomen, valt uit deel twee tussen de regels al op te maken dat dit over de toenemende repressie tijdens de regeringsperiode van koning Hassan II (1961-1999) zal gaan. Na verschillende mislukte aanslagen op zijn leven stelde de monarch op 7 juni 1965 de uitzonderingstoestand in. Nadat hij het parlement ontbonden had, begon een zwarte periode die doorgaans wordt aangeduid alsles années de plomb- 'de jaren van lood'. Er vonden talloze verdwijningen en executies plaats van politici en intellectuelen, schrijvers en journalisten. Volgens de bevindingen van de in 2004-2005 ingestelde waarheids- en verzoeningscommissie kwamen er zeker zeshonderd mensen om het leven door toedoen van het leger of in gevangenschap; volgens het Marokkaanse College voor de Rechten van de Mens zou het om minstens drieduizend slachtoffers gaan.
InZie ons dansenbeschrijft Leïla Slimani de levens van verschillende leden van de familie Belhaj in de periode die begint met de onafhankelijkheid in 1956 en eindigt halverwege de jaren zeventig. Voor de Marokkaanse middenklasse, waartoe ook de Belhajs behoren, breekt een zorgeloze periode aan. Na het vertrek van de Fransen gaat het de agrarische onderneming van de ouders voor de wind - er verschijnt tot verbijstering van de landarbeiders zelfs een zwembad in de tuin - terwijl dochter Aïcha en zoon Selim zich overgeven aan een leven van feesten, alcohol en drugs dat in niets verschilt van dat van hun Europese generatiegenoten in de jaren zeventig.
Tussen de regels door krijgen we als lezers ook iets mee van de politieke ontwikkelingen in Marokko in die tijd, maar zonder dat deze direct van invloed zijn op het persoonlijk leven van de personages. Aïcha ziet zich tijdens haar medicijnenstudie in Straatsburg weliswaar geconfronteerd met het racisme jegens Noord-Afrikanen dat in de nasleep van de Algerijnse oorlog in Frankrijk meer dan eens tot hevige gewelddadigheden leidde, maar het blijft bij een incident.
Door de wijze waarop Leïla Slimani de levens van de babyboomgeneratie en die van hun ouders beschrijft tegen de achtergrond van de historische ontwikkelingen in die tijd, ligt het voor de hand omHet land van de anderen,en dan speciaalZie ons dansen,te vergelijken metLessons,de meest recente roman van Ian McEwan. Dat de vergelijking in het nadeel van Slimani uitvalt, vindt in de eerste plaats zijn oorzaak in het gekozen vertelperspectief. Anders dan bij McEwan, die ons de gebeurtenissen voornamelijk presenteert via de waarneming van een enkel personage, de alleenstaande vader Roland Baines, heeft Slimani gekozen voor een alwetende verteller, waarbij de focus regelmatig verschuift van het ene personage naar het andere.
Deze veelheid aan perspectieven leidt ertoe dat de lezer over de keuzes van sommigen van hen enigszins in het ongewisse blijft. Dat geldt voor Omar die op enig moment als verklikker voor de geheime politie gaat werken, en ook voor diens neef Selim, die zich aansluit bij een internationale hippiegemeenschap in de buurt van de stad Essouira. Deze personages vormen meer de belichaming van een bepaalde sociale groep of levenshouding dan dat ze op zichzelf staan.
Daarmee creëert de schrijfster voor zichzelf de mogelijkheid om haar lezers een zo compleet mogelijk beeld te geven van het leven van het meest bevoorrechte deel van de Marokkaanse samenleving in de jaren zeventig. Maar door deze keuze voor wat je een 'panoramische' manier van schrijven zou kunnen noemen, ontbreekt het bij Slimani's personages doorgaans aan die kleine, uiterst raak geobserveerde details die het lezen van McEwansLessonstot zo'n feest van herkenning maken. Zoals het moment waarop Roland Baines, zijn zoontje onder de ene arm - want zo'n baby leg je niet even op de stoep - en een zware boodschappentas en een bos bloemen in de andere, de grootste moeite heeft om met zijn sleutel de voordeur van zijn huis te openen.
Door het ontbreken van dergelijke minutieuze observaties blijven de meeste van Slimani's personages een beetje vlak. Ze missen een duidelijke contour, waardoor je als lezer in het ongewisse blijft over wat hen drijft. Want niet iedereen met een nare huidaandoening eindigt immers als politiespion, net zomin als het jongens die als kind het lievelingetje van hun moeder waren, in hun latere leven per definitie ontbreekt aan ambitie. Voor het personage van Aïcha geldt dit bezwaar niet. Als arts en gynaecoloog is zij in feite ook de enige van haar vriendengroep die, hun linkse idealen ten spijt, ook daadwerkelijk iets voor haar minder geprivilegieerde landgenoten doet. Zij weerspiegelt het feminisme van Slimani zelf en dat maakt haar tot het meest interessante personage van het boek. Ze zet zich in voor vrouwen die na primitief uitgevoerde abortussen door misogyne, mannelijke artsen bij wijze van straf nog extra worden gemaltraiteerd - ook de arts en schrijver Louis-Ferdinand Céline liet zich er graag op voorstaan dat hij zulke 'sloeries' extra hard aanpakte wanneer ze tot hun ongeluk in zijn praktijk belandden - of die door onwetendheid of gebrek aan medische zorg veroordeeld zijn tot onnodig lijden.
Daarnaast zijn Aïcha's huiselijke beslommeringen met een intellectueel als echtgenoot die thuis geen vinger uitsteekt, met veel humor beschreven. De episode over haar zoektocht naar een dienstmeisje vormt daarbij een hoogtepunt dat tevens de beste passages uitDe perfecte oppasin herinnering roept. In dat boek brak Slimani een lans voor al die 'ingehuurde' moeders, meestal van kleur, die tegen een geringe betaling al hun energie en liefde in de kinderen van anderen steken, maar tegelijkertijd zonder opgaaf van redenen van de ene dag op de andere aan de kant kunnen worden gezet.
De raadgevingen die Aïcha van vriendinnen krijgt om het juiste dienstmeisje te vinden, bieden in hun absurditeit een al even ontluisterende aanblik van de rechteloosheid van deze moderne slavinnen, alsmede van de arrogantie van hun meesteressen: 'Dienstmeisjes eten niet aan tafel met hun werkgevers en ze hebben slechts recht op bepaalde merken yoghurt. Ze eten in de keuken de restjes op. Ze zijn alleen geïnteresseerd in het brood en de jus, dus het maakt niet uit of hun meesters al het vlees al hebben opgegeten. Het probleem, aldus de kapster, is dat dienstmeisjes niet kunnen lezen (...) je kunt ze dus niet vragen om volgens een recept te koken, en je kunt al evenmin een briefje op de keukentafel achterlaten met daarop de instructies voor rest van de dag (...). Maar niemand wil graag een slim dienstmeisje: Want die zijn het geniepigst en eigenzinnigst van allemaal.'
Dit toont Slimani op haar best. Niet omdat ze hier een situatie schetst die in de West-Europese literatuur sinds Virginia Woolf niet meer aan de orde is gesteld - er zijn sinds de Tweede Wereldoorlog immers geen dienstmeisjes meer en daarmee ook geen mevrouwen, zoals Woolf, met een dienstmeisjesprobleem - maar omdat ze excelleert in dit soort 'binnenhuistafereeltjes', die ze daarbij ook nog mooi weet op te schrijven. Dat is misschien jammer voor de grote geschiedenis van het moderne Marokko, maar aan de andere kant zijn er ook genoeg historici, zowel in Marokko als daarbuiten, die deze periode in extenso en met verve hebben beschreven. Voor de literatuur ligt de waarde wellicht eerder in de verbeelding van de persoonlijke beleving of in de precieze observatie van kleine, menselijke details.
Francesca Mantovani/Opale/Lumen | Leïla Slimani excelleert in 'binnenhuistafereeltjes' ...