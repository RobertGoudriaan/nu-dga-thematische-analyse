Iedereen haakt aan bij de succestrein van Musk en Trump In het nieuws

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
16 januari 2025
Een jaar geleden speelde ik met twee havoklassen op een middelbare school in Enschede een spelletje. Wie van de partijleiders uit Den Haag kenden ze? De Tweede Kamerverkiezingen waren net geweest, de formatie was in volle gang. Geert Wilders? Alle handen gingen omhoog. Thierry Baudet? Alle handen gingen omhoog. Pieter Omtzigt? Natuurlijk, dat is een stadsgenoot, opnieuw veel handen omhoog.
Dat was het wel. Dilan Yesilgöz, Frans Timmermans, Caroline van der Plas, Mirjam Bikker, Esther Ouwehand of Henri Bontenbal konden slechts rekenen op een enkel handje hier en daar.
Wilders en Baudet kenden ze allemaal van TikTok-video's, via Snapchat of alternatieve nieuwskanalen zoals @cestmocro op Instagram. Dat was trouwens ook de reden dat opvallend veel jongeren Rob Jetten wél kenden. Tijdens de verkiezingscampagne was hij bij de NOS in een felle tweestrijd beland met Baudet over transrechten. En die filmpjes vlogen de jongerenmedia over.
Het afgelopen jaar drong de sociale-mediawerkelijkheid van big tech op een tastbare manier door in de politiek. Donald Trump volgde de Amerikaanse verkiezingsnacht gebroederlijk samen met Elon Musk. Ze spraken over een onlangs gelanceerde raket en binnendruppelende uitslagen. Bij Trumps overwinningsspeech de volgende ochtend was het soms moeilijk om te ontwaren waar hij enthousiaster van was geworden.
Wie zich ook in dat gezelschap bevond? Nigel Farage. De leider van het radiaal-rechtse Reform UK haakte die nacht zijn wagentje aan het succestreintje van Trump en Musk. Zijn partij is inmiddels een donatiebedrag van honderd miljoen dollar in het vooruitzicht gesteld. Ook de radicaal-rechtse premier Giorgia Meloni liet zich uitgebreid fotograferen met'precious genius'Musk, en wil gebruikmaken van zijn satellietnetwerk.
In Duitsland heeft Alternative für Deutschland - nota bene een partij die zich ooit keerde tegen de moderniteit, tegen het globalisme en hyperkapitalisme - zich nu gevoegd bij de rijkste man op aarde, die in korte tijd een geopolitieke macht op zichzelf is geworden. Wat hij radicaal-rechtse politiek aanbiedt: geld en online aandacht. Wat hij terugkrijgt: minder regels, nog meer vrijheid.
Niet alleen wereldleiders, maar ook de koninkrijkjes van mannen als Jeff Bezos (Amazon) en Mark Zuckerberg (Meta) buigen inmiddels gedwee het hoofd voor de machtige alliantie van Trump en Musk. Ze doneerden miljoenen voor Trumps inauguratiefeest, weren onwelgevallige cartoons uit kranten die in hun bezit zijn, en Zuckerberg stelde zelfs het moderatiebeleid van zijn eigen sociale media (Facebook en Instagram) radicaal bij. 'Weg met de factcheckers', zei hij in een breed verspreide video waarin hij klaagde over censuur. Zijn voorbeeld van een goed sociaal medium? Het X van Elon Musk waar haat richting minderheden welig tiert.
In slechts enkele maanden heeft de wereld een inkijkje gekregen in wat er gebeurt wanneer ongetemd technokapitalisme de handen ineenslaat met radicaal-rechts. De reden dat die kinderen in dat klaslokaal in Enschede vooral Geert Wilders en Thierry Baudet kenden, was omdat ze op TikTok zaten. In zijn eerste termijn wilde Trump nog een verbod op dat sociale medium (want: Chinese spionage), maar nu hij merkt hoe handig het is om jonge kiezers te bereiken, is hij ineens gedraaid.
'X is zoveel beter dan traditionele media', twitterde Geert Wilders een jaar geleden al. 'De oude media worden gedomineerd door linksige liberale, door woke gedreven "intellectuelen" die in een fantasiewereld leven, ver weg van normale mensen en hun interesse en zorgen.' In zijn bericht had hij het account van Elon Musk getagd. En dat niet alleen, voor de zekerheid had hij het ook even in het Engels vertaald.
De rijkste man op aarde is een geopolitieke macht op zichzelf geworden