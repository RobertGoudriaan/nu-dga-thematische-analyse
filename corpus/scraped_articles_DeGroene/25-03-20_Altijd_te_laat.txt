Altijd te laat

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
20 maart 2025
De botsing tussen generatiesblijft Marente de Moor bezighouden. In haar vorige romanDe schoft(2023) volgden we een boze witte vijftiger die zich verloren voelde tussen de verwende boomers en het hypocriete idealisme van de millennials. Nu, nog maar twee jaar later, gaat het nog nadrukkelijker over die laatste twee.
Doorgaans leven ze langs elkaar heen, maar De Moor heeft een originele manier gevonden om ze samen te brengen. Hoofdpersoon Joost, eind twintiger, stopt zijn conservatoriumopleiding (gitaar) om de benen van ouderen in Amsterdam te verzorgen - hij wordt bandagist, 'een man van verwikkelingen' zoals het steeds woordspelig heet.
Met die verwikkelingen valt het overigens wel mee, want dit is geen roman die het moet hebben van een grote narratieve voortstuwing. Ja, hij heeft een wat ingewikkelde relatie met Umay, en net als hun leeftijdgenoten in Amsterdam gaan ze van het ene tijdelijke adres naar het volgende. Tuinhuisjes, logeeradressen. En dat terwijl sommigen van de oudjes van wie hij de benen inzwachtelt complete grachtenpanden bezet houden. Die oneerlijke verdeling brengt Joost uiteindelijk tot een actie die zich laat raden, maar die verhaallijn is ondergeschikt aan de ideeënroman dieDe bandagistin de eerste plaats is.
We zien hem langs zijn vaste patiënten gaan, die leven in vervallen flats, omringd door stapels boeken en oude spullen. Ze zitten vast in het verleden, klampen zich vast aan oude verhalen in een wereld die aan hen voorbijgaat. 'Werken met ouderen is als staren naar de sterren: alles waarin ze je meeslepen is heel lang voor jouw tijd gebeurd.'
De hoofdpersoon en zijn vrienden bevinden zich in een soort niemandsland. Hoogopgeleid, maar zonder huis of financiële zekerheden. 'Altijd te laat zijn, dat is het lot van onze generatie', concludeert hij. En: 'Wie geen huis heeft, staat in de wacht van het leven.'
Gaandeweg blijkt dat deze Joost ergens verscholen of opgesloten zit, en net als de man in Dostojevski'sAantekeningen uit het ondergrondsegaat hij vanuit zijn verschansing tekeer tegen de maatschappij en spreekt hij de lezer af en toe verongelijkt aan: 'O, herhaal ik mezelf? Als ik u verveel moet u het zeggen. Ik ben nou eenmaal een man van verwikkelingen.'
Dostojevski's cynicus richtte zich tegen het blinde vooruitgangsoptimisme van de negentiende eeuw, Joost ziet de schaduwkanten van de 21ste eeuw - woningcrisis, consumptiemaatschappij, niemand kan zich meer concentreren - maar laat ze over zich heen komen, verzetsmoe. Hij zoekt geen uitweg, maar wentelt zich in zijn onvrede.
Veel van zijn sociologische inzichten hebben we al vaker gehoord, al formuleert hij het wel weer levendig: 'Plotseling reed iedereen op een fiets van duizend euro of meer en zagen alle gevels binnen de ring eruit alsof ze pas waren opgemetseld. Maar met die rijkdom kwam ook de drukte. Toen ik nog studeerde, stond ik nooit op de vierde rij te wachten voor het fietsstoplicht.'
Echt tot leven komt de roman pas als een steenrijke vrouw ten tonele verschijnt, die zich 'mevrouw Swarovski' wil laten noemen. Ze zou een voormalige ballerina zijn, speelt cello en houdt in haar eentje een compleet grachtenpand bezet. De Moor zet haar heerlijk theatraal neer. Zo spreekt ze New York uit als 'Joe-Jork', waardoor hij haar eerst niet begrijpt.
Rond mevrouw Swarovski worden ook de beschouwingen meteen wat scherper en origineler. Als Joost het met een vriend over haar heeft, analyseert deze: 'Elke beschaving heeft een geheugensysteem, en ze probeerde je iets te vertellen. Het is voor het eerst in de geschiedenis dat we niet naar de ouderen luisteren om informatie te verkrijgen, maar die zelf bij elkaar zoeken op het net.'
In andere culturen worden ouderen met dementie aangezien voor sjamanen, gaat die vriend verder, die trouwens Dante heet. Voor intertekstuele puzzelaars is hier genoeg te doen. Swarovski: is dat een echo van Dostojevski's Kristalpaleis? De dreigende valse utopie is nu een kitscherige façade. Het bedrijf waar 'uitvreter' Joost voor werkt zit in de Sarphatistraat, een patiënt leest hem voor uit ElsschotsLijmen/Het been.Het wemelt ervan. Spielerei, maar functioneel in een roman over (de onmogelijkheid van) het doorgeven van verhalen tussen generaties.
Het verband tussen die twee is weg. Joost zelf zegt zoiets met een verrassender beeld, als hij de Wet van Laplace aanhaalt. Die gaat over die drukverdeling in een verband: 'Wat geen tegenwicht krijgt, dijt uit. Het woekert in alle vrijheid, schiet door, loopt uit bij gebrek aan obstructie. Terwijl dat waar te veel druk op staat, juist kleiner wordt.'
De boomers krijgen geen tegenwicht, de pechgeneratie staat juist te veel onder druk. Die diagnose horen we bepaald niet voor het eerst, maar de vorm waarin zij hier tot ons komt maakt haar alsnog fris. Het neemt niet weg dat je na lezing weinig anders kunt dan te verzuchten wat ook de verteller ons toeroept: 'Heb erbarmen met de mens van de eenentwintigste eeuw.'
Voor intertekstuele puzzelaars is in dit boek genoeg te doen
MARENTE DE MOOR De bandagist Prometheus, 304 blz. Eddo Hartmann | Marente de Moor brengt twee generaties op een originele manier samen