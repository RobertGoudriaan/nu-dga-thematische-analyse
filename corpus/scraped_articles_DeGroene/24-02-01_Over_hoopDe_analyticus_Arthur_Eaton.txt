Over hoop De analyticus Arthur Eaton

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
1 februari 2024
Iedere twee weken beantwoordt psycholoog en filosoof Arthur Eaton een levensvraag van een lezer. Deze week: hoe blijf ik hoopvol in wanhopige tijden?
Beste D., Veel mensen zullen je zorgen delen, gok ik. Ik deel ze ook. Het is bijna onmogelijk om níet moedeloos te worden in deze tijd. Rob Trip lijkt tegenwoordig een soort boodschapper uit de hel. Het water stijgt nog steeds. Nog steeds worden mensen en steden tot gruis gebombardeerd. Het antwoord op je vraag is eenvoudig maar niet simpel: wanhoop kun je geen gezonde plek geven.
Ik zeg dat niet om flauw te doen, en het betekent ook niet dat we ons niet allemaal bij vlagen moedeloos, radeloos of zelfs hopeloos zouden mogen voelen. Het zou gek zijn als het niet zo was. Maar de kunst is, volgens mij, om toch steeds weer de hoop op te zoeken. In de kieren en spelonken van onze geest, in het gezelschap van anderen, in de kunst en de literatuur. Met behulp van elke vindbare lichtbron, hoe klein ook. Dat is gemakkelijker gezegd dan gedaan, dat weet ik.
Wanhoop is de vernietiging van de verbeelding. Het voelt alsof je geen denkruimte meer hebt, en je je dus geen voorstelling meer kunt maken van hoe dingen ook anders zouden kunnen zijn. Zo'n gevoel ontstaat als je heel letterlijk geen ruimte meer hebt om te denken, als je thuis je is ontnomen bijvoorbeeld. Maar het kan ook ontstaan als de toekomst uitzichtloos lijkt, bijvoorbeeld als je overal om je heen dieren en planten ziet uitsterven. Iemand die wanhopig is, staat machteloos in een onveranderbare omgeving.
Dat is wanhoop, maar wat is hoop? Om hoop te begrijpen, is het zinvol om eerst te zeggen wat het niet is. Hoop is niet optimisme. Optimisme is het vertrouwen dat de dingen goed zullen komen. Optimisme is een gevoel, een veronderstelling.
Met verbeelding heeft het weinig te maken, en in het ergste geval kan optimisme de verbeelding zelfs in de weg staan. Een optimist in een brandend huis ruikt de rook niet; ziet soms zelfs de vlammen niet, en zoekt dus ook niet naar een uitgang. Het is de optimist die zegt: 'Geef de man een kans.' Het ontbreekt de optimist aan verbeelding.
Ook is hoop niet hetzelfde als een wens. Om te wensen heb je weliswaar verbeelding nodig: je moet je een voorstelling kunnen maken van wat je wenst. Hopen en wensen liggen dus dicht tegen elkaar aan, en het ingewikkelde is dat we ze in het dagelijks taalgebruik nogal eens verwarren. We zeggen: 'Ik hoop dat het morgen mooi weer wordt.' Eigenlijk is dat een wens. Het belangrijkste verschil is: wensen is passief, je wil iets ontvangen, terwijl in hoop altijd een actieve component zit.
Hoopvol zijn is op een actieve manier afgestemd zijn op je omgeving. Als we hoopvol zijn, bereiden we ons voor om datgene te ontvangen waarop we hopen. Daardoor zijn we maar deels afhankelijk van de omgeving. We nemen zelf onze verantwoordelijkheid. We doen wat we kunnen, en de omgeving kan mee- of tegenwerken, maar uiteindelijk kunnen we zeggen: we hebben het geprobeerd. Hoopvol zijn betekent actie ondernemen: binnen je grenzen en mogelijkheden, en soms daarbuiten.
Maar om de hoop te hervinden, moet je eerst de verbeelding hervinden. Daar hebben de kunsten en de literatuur een belangrijke rol. Het is hun taak om alternatieve realiteiten te scheppen, en dat werkt aanstekelijk. Soms is er zelfs maar één gedachte of zelfs maar een vaag gevoel voor nodig om onze verbeelding weer aan het werk te krijgen. Dat hoeft overigens helemaal geen fraaie of geraffineerde gedachte te zijn.
Een gedachte die mij soms op de been houdt is de volgende: de lui die nu aan het roer staan, de mensen die onze wereld tot aan de rand van de afgrond hebben gebracht, zijn allemaal oude mannen. Over twintig jaar zijn ze allemaal dood. Trump is dan dood. Netanyahu is dan dood. Poetin is dan dood. De vogels en insecten krijgen we er niet door terug, en of het dan echt beter zal worden is de vraag. Maar dat het tegen die tijd anders zal zijn, dat staat vast. Hoe anders, dat ligt aan ons.
Met vriendelijke groet, Arthur
Heb je ook een brandende levensvraag? Mail dan een korte brief naaranalyticus@groene.nl