Diplomatiek spijbelgedrag Het Midden-Oosten als geopolitiek schaakspel

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
2 november 2023
Terwijl Saoedi-Arabië, China en Rusland zich na de aanval van Hamas op de vlakte houden, zijn de Verenigde Staten er volop bij betrokken. Door de nieuwste oorlog in het MiddenOosten staat dan ook veel op het spel.
Vorige week maandag,na een weekend waarin internationale diplomatie het eerste hulpkonvooi mogelijk had gemaakt naar Gaza en Hamas de eerste gijzelaars vrijliet, had de Saoedische kroonprins Mohammed bin Salman - de zelfverklaarde leider van de Arabische wereld - een boodschap voor de internationale gemeenschap. Hij had een topontmoeting georganiseerd en had nu een aankondiging: Saoedi-Arabië gaat 's werelds eerste WK organiseren voor videospelletjes. Het Instagram-account van voetballer Cristiano Ronaldo leverde bewijs hoe Bin Salman in een groepsgesprek uitlegde hoe Saoedi-Arabië hiermee de wereld vooruit helpt.
Op een iets belangrijker toneel, de oorlog tussen Israël en Hamas, de grootste crisis die het Midden-Oosten in jaren kende, schittert Saoedi-Arabië door afwezigheid. En het land is daarin niet alleen. China had rond dezelfde tijd twee derde van alle landen ter wereld over de vloer voor een internationale top, maar de woorden 'Israël' en 'Palestijnen' werden in de conferentiezalen zelden uitgesproken, laat staan dat Beijing de mogelijkheid aangreep om iets in het conflict te betekenen. Rusland laat af en toe een lauwe oproep uitgaan, maar wacht vooral af, net als andere landen die zeggen dat ze voor meer machtscentra in de wereld zijn - Zuid-Afrika, India, Brazilië.
Het is een vreemd contrast met de urgentie van het nieuws dat dagelijks uit Israël en Gaza komt, en met de wereldwijde betrokkenheid bij het conflict. Een contrast ook met de bedrijvigheid van de VS, waar de president zijn agenda leegmaakte voor zijn tweede bezoek binnen een jaar aan een land in oorlog. Dat de VS vooroplopen in diplomatie is niet omdat ze meer kansen op succes zien dan andere landen. Wel hebben ze meer te verliezen bij de mogelijke verschuivingen door de nieuwste oorlog in het Midden-Oosten. Het is ook meer hún Midden-Oosten dat op het spel staat.
Het Midden-Oosten geldtal decennia als lakmoesproef voor een grootmacht, vanwege de instabiliteit van de regio, de passies die het oproept, het belang van de olie die in de grond zit. De huidige Amerikaanse regering heeft die proef prima doorstaan, blijkt uit een zelfevaluatie die Jake Sullivan, veiligheidsadviseur van president Joe Biden, onlangs neerpende. Op de ochtend dat Hamas-strijders Gaza uit stroomden was die zelfevaluatie, in de vorm van een essay in het tijdschriftForeign Affairs,op weg naar Amerikaanse lezers. In zijn essay stelde Sullivan onder meer dat 'het Midden-Oosten rustiger is dan het in decennia is geweest'. Dat was volgens hem toe te schrijven aan 'een principiële Amerikaanse diplomatie' en 'een gedisciplineerde benadering die het risico van nieuwe conflicten in het Midden-Oosten vermindert'. Sullivan complimenteerde zichzelf voor 'het de-escaleren van crises in Gaza', en kondigde 'een nieuw tijdperk' aan in de regio.
Het artikel was een enorme uitglijer, en een ode aan hoe de geschiedenis door gebeurtenissen en menselijke beslissingen en niet door wetmatigheden wordt gestuurd. Belangrijker is dat Sullivans artikel het Midden-Oosten illustreert dat de VS proberen te redden. Het Midden-Oosten van nu is een regio waar de VS er drie decennia van mislukkingen op hebben zitten. In de jaren negentig probeerde Amerika om het vredesproces tussen Israël en de Palestijnen tot een goed einde te brengen. Dat liep stuk na de moord op de Israëlische premier Yitzhak Rabin. Na de eeuwwisseling probeerden de VS om met geweld een pro-Amerikaanse oliedemocratie te vestigen in Irak. Het liep nog veel spectaculairder fout dan het vredesproces. En na 2010 leverde wisselvallige steun aan de Arabische Lente geen nieuwe democratische vrienden op, zoals president Barack Obama hoopte, maar juist achterdocht en wrok bij dezelfde autoritaire bondgenoten die de VS toch al hadden (zoals Egypte en Saoedi-Arabië).
De regering-Trump stopte met pogingen om via een integraal plan het hele Midden-Oosten in de gewenste richting te duwen en probeerde in plaats daarvan om landen bilaterale deals met Israël te laten sluiten. Zo zou vanzelf een op Israël en de VS gerichte zone ontstaan, die weg zou groeien bij de achterblijvers en verliezers. Dit was altijd populairder bij de regeringen die meededen (onder meer de Emiraten en Bahrein) dan bij 'de straat'. Maar de regering-Biden ging hierop verder, door Israël en Saoedi-Arabië naar elkaar te duwen. Biden moest daarvoor wel zijn persoonlijke aversies inslikken: zowel de Israëlische premier Benjamin Netanyahu als Bin Salman probeerden hem beentje te lichten bij de Amerikaanse verkiezingen (Netanyahu via religieuze en joods-Amerikaanse kiezers, Bin Salman via hoge olieprijzen). Geen vrienden dus, maar wel leiders voor wie de status quo in het Midden-Oosten gunstig was - en die daarop samen een 'nieuw tijdperk' wilden bouwen.
Net als bij het vergezicht dat de VS schetsten bij de inval van Irak stond er spanning tussen dit plan en de realiteit. Sommige woorden in Jake Sullivans juichtekst - 'rustig' en 'de-escaleren' - geven al aan waar de achilleshiel zat. De VS wilden de status-quo-macht zijn. Ze wilden zich als verstrekker van rust presenteren, zich er eigenaar van maken - en maakten zich daarom ook kwetsbaar voor verstoring ervan. Dat was waar Iran, de belangrijkste anti-status-quo-macht van de regio, de in Washington uitgedachte blauwdrukken ondergroef.
Tussen de VS, Israël en Iran bestaat een 'fundamenteel strategisch conflict' beschrijft Trita Parsi inTreacherous Alliance:The Secret Dealings of Israel, Iran, and the U.S,dat door elk van de landen als 'een ideologische botsing' wordt voorgesteld. In dat conflict heeft Iran zich sponsor gemaakt - eigenaar - van destabilisatie. Een sleutelmoment was toen de VS Iran begin jaren negentig een stoel weigerden bij het vredesproces tussen Israël en de Palestijnen. Iran zag dat een geslaagd vredesproces het land zou isoleren in het Midden-Oosten, en reageerde door contact te maken met Hamas. Hoewel de twee religieuze tegenpolen zijn, groeide Iran uit tot Hamas' belangrijkste sponsor.
Iran heeft pionnen neergezet en aangeworven in het hele Midden-Oosten. Als er strijdgroepen zijn die vijandig staan tegen het voor de VS, Israël en Saoedi-Arabië gunstige evenwicht in de regio, kunnen ze rekenen op Iraanse steun. Zulke milities kunnen de status quo aan het wankelen brengen, zoals Hamas nu deed. Iran heeft soortgelijke bondgenoten in Libanon (Hezbollah), in Syrië, Irak, Jemen en elders. De 'As van Verzet', noemt Teheran dat. De VS kunnen Iran proberen te isoleren, weg-onderhandelen, of weg-integreren uit het Midden-Oosten, maar Iran heeft indrukwekkende middelen om dat te saboteren.
Voor China staat dit schaakspelperfect opgesteld. Het land presenteert zichzelf in de wereld als de berekenbare, niet-ideologische en nietgewelddadige partij die met iedereen goede banden heeft. Een tegenpool van de VS, die iedereen voorspoed en ontwikkeling gunt, en met dat doel een alternatieve wereldorde vormgeeft, voorbij de gewelddadige, oneerlijke westerse hegemonie. In het Midden-Oosten probeert China zorgvuldig niets van alles te vinden en geen verantwoordelijkheid te nemen voor politieke problemen.
Afgelopen zomer bleek hoe China zich daarmee vanzelf een alternatief maakt voor de VS. De aartsvijanden Saoedi-Arabië en Iran sloten toen een opportunistisch, breekbaar, maar tot nu toe bestendig akkoord. Ze nodigden China uit om zich als 'bemiddelaar' te presenteren, hoewel dat eerder een uitdrukking was van wantrouwen respectievelijk vijandschap naar de VS, dan van China's werkelijke rol. Ook het verstommen van de kritiek op China's brute behandeling van zijn moslimminderheid toont dat het Midden-Oosten China graag als alternatieve macht omarmt.
Volledig neutraal blijven kan in het Midden-Oosten echter niet, en de nieuwste oorlog illustreert dat. Na de aanslag van Hamas was China's officiële reactie 'een oproep aan alle relevante partijen tot kalmte' - een bijna lachwekkend nietszeggende oproep, die door Israël als schoffering werd opgevat. In de weken daarna gaf China meer vorm aan wat een 'pro-Palestijnse neutraliteit' wordt genoemd: lippendienst aan onpartijdigheid, maar met duidelijke sympathie naar Palestijnse kant. Daar zit ook de meerderheid van wat China nog steeds het 'mondiale Zuiden' noemt.
Op China's Belt and Road Summit, een economische top eerder deze maand in Beijing, bleek hoe effectief China's opstelling is. Er werd veel gesproken over samenwerking en vooruitgang, nauwelijks over het Midden-Oosten of Oekraïne, en er waren volop uithalen naar 'landen die spanningen aanjagen' of andere sinistere dingen doen. China presenteert zich daarmee als leider van een alternatieve ruimte in de wereld (waar Rusland ook in zit): een ruimte waar vrede heerst en die op economische groei, respect en gelijkheid is gericht.
Als contrast dient de ruimte waarin de VS oorlogen en rivaliteit zaaien, van Oekraïne tot het Midden-Oosten, en met twee maten meten waar het misgaat. Washington kan daar alle tegenwerpingen over maken die het wil - over de Chinese rol in Ruslands oorlog, of over China's diplomatieke spijbelgedrag in het Midden-Oosten - maar het zou dom zijn om te negeren hoe dat verhaal in een groot deel van de wereld aankomt. China kan het zich veroorloven om het Midden-Oosten van de rails te laten lopen en de scherven aan de VS toe te schrijven:you break it, you own it.
Voor Rusland geldt hetzelfde.Moskou's geopolitiek zit wat ingewikkelder in elkaar dan veel mensen lijken te denken: Rusland is geen destabilisator zoals Iran, die de status quo ondergraaft door iedereen met problemen op te zadelen. Het regime van Vladimir Poetin heeft goede banden met de meeste Arabische landen en ook met Hamas, waarvan de leiders vorige week nog in Moskou op bezoek waren. Maar Poetin had ook een persoonlijk goede band met Netanyahu, een gedeelde afkeer van Biden, en geheime afspraken met Israël die prima leken te werken.
Israël is het meest pro-Amerikaanse land dat geen militaire hulp aan Oekraïne biedt, terwijl het Kyiv veel te bieden heeft en Zelensky er vaak om heeft gevraagd. Een verklaring ligt in Syrië, waar Israël de afgelopen jaren regelmatig luchtaanvallen uitvoerde op het Syrische leger en pro-Iraanse milities. Rusland controleert het Syrische luchtruim met straaljagers en geavanceerde luchtverdediging, maar die blijken wonderlijk genoeg niet tegen Israëlische vliegtuigen te werken. Het is een publiek geheim dat hier een akkoord onder ligt - een akkoord om Syrië niet aan jihadisten of Iran te laten toevallen.
Poetin leek daarom te twijfelen hoe hij op de Hamas-aanval zou reageren. Hij liet eerst verklaringen uitgaan die de Chinese in niksigheid naar de kroon staken. Nu beweegt ook Moskou naar 'pro-Palestijnse neutraliteit', maar een vurig standpunt, of diplomatieke hyperactiviteit, is niet op korte termijn vanuit Rusland te verwachten.
Dat laat ruimte aan regionale machten in het Midden-Oosten. Egypte en het al jaren overpresterende Qatar zijn diplomatiek actief, terwijl Turkije zich kandideert als spreekbuis van de islamitische wereld. Maar voorlopig zijn het toch de VS die kaarten proberen te trekken en te spelen, als (nog steeds) machtigste land ter wereld, terwijl China en andere spelers klaarstaan om op te rapen wat hen uit handen valt. De VS lijken geen bijster sterke hand te hebben, maar moeten wel spelen: zij hebben een status quo te verliezen in het Midden-Oosten.
Yosri Aljamal / Reuters | Palestijnen op de Westoever betuigen hun steun aan de inwoners van Gaza, met een portret van Poetin, Hebron, 20 oktober