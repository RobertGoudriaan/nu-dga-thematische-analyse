Hoe het afloopt Kunst Nan Goldin

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
30 november 2023
Hoewel zwaarmoedigheid onmiskenbaar overal aanwezig is, moeten we niet beweren dat die zwaarmoedigheid de emotionele kern vormt van Nan Goldins fotografie. Ze fotografeert juist vitaliteit en kwetsbaarheid.
Soms zijn woorden zo dwingend.Zo dwingend, bedoel ik, in de zin dat ze, eenmaal uitgesproken of in druk verschenen, zo ondubbelzinnig zijn in hun beschrijving van dat wat even eerder, toen die woorden nog niet gezocht en gevonden waren, nog vanzelfsprekend gelaagd was of vol ambiguïteiten zat. Je ziet het als we iets proberen te communiceren dat te groot is, dat we dan toch naar woorden grijpen en dat die woorden dan zo duidelijk tekortschieten. Dat ze de dingen afsluiten in plaats van openbreken.
This Will Not End Wellis de titel van een grote overzichtstentoonstelling met werk van Nan Goldin in het Stedelijk Museum in Amsterdam. Het is een titel die appelleert aan wat de bezoeker toch al denkt te weten van Goldins leven en werk. Voorzover het in haar geval zinvol is om tussen die twee een onderscheid te maken, natuurlijk.
Wie eerder dit jaarAll the Beauty and the Bloodshedzag, Laura Poitras' documentaire over Goldins strijd tegen de Sackler-familie, die stinkend rijk was geworden over de rug van honderdduizenden opioïdenslachtoffers, weet hoe haar leven, haar kunst en haar activisme onlosmakelijk met elkaar verbonden zijn(De Groene,26 januari). Maar waar die documentaire eindigde op een onmiskenbaar positieve noot, met het verwijderen van de familienaam van de Sacklers uit een van de vleugels van het Metropolitan Museum in New York, daar waar ze zich het meest onaantastbaar hadden gewaand, wordt ons nu, nog voordat we een stap in het museum hebben gezet, ingewreven dat het leven een tranendal is.
'Dit loopt niet goed af' is wat je toch al voortdurend geneigd bent te denken als je in het duister kijkt naar de beelden uitThe Ballad of Sexual Dependency (1981-2022). Beelden van levens die voorbijrazen, op weg naar de laatste afgrond - waar de muziek is weggestorven, de roes die een verslaving werd een doodsvonnis bleek en waar jaren van intimiteit eindigden in een explosie van geweld. Moest dat alles nu echt nog eens zo grof - van dik hout zaagt men planken voor de doodskist - onderstreept worden? Want het is precies dat vage gevoel -this will not end well- dat, als je eraan toegeeft, je blik op Goldins foto's eerder vertroebelt dan verscherpt.
In de spaarzaam verlichte keldervan het museum zijn zes nieuwe ruimtes gecreëerd. Goldins foto's zijn niet afgedrukt maar worden in deze verduisterde zaaltjes in reeksen vertoond. Soms analoog, als ouderwetse diapresentaties, soms digitaal of als onderdeel van een videomontage. De grootste van de zes ruimtes is gereserveerd voor het eerder genoemde werk waarmee Goldin ooit haar naam vestigde en van waaruit het kunstenaarschap groeide. Het overdonderendeThe Ballad of Sexual Dependencyis in het Stedelijk te zien als een meer dan veertig minuten durendeslide showop muziek.
Het tempo is wat je noemt moordend. Binnen een seconde of drie is dat wat zich nog maar net aan je had geopenbaard - wie? wat? waar? wanneer? waarom? - al weer verdwenen. Toch voelt het onmiskenbaar als een voorrecht om de foto's een keer op deze wijze te kunnen aanschouwen. Dit is hoe Goldin de beelden immers ook al vertoonde lang voordat ze in boekvorm bijeen werden gebracht: een diavoorstelling op muziek. Geen levens die zijn verstild maar de verstilling die weer tot leven wordt gewekt.
Het zijn, dat zie je aan alles, levens op dun ijs. Levens waarin iets op het spel wordt gezet - en iets is, als je hoegenaamd niets hebt, al vrij gauw alles. Toch is de kost lang niet altijd zo zwaar als je jezelf denkt te moeten wijsmaken. De levensvreugde ligt er soms dik bovenop. Er wordt niet alleen gedronken en gesnoven en geneukt. Er wordt ook gewoon getrouwd en er worden kinderen gekregen. Dierites de passagevan het burgerlijke bestaan schijnen in het schellere licht van deze bohémien-levens niet wezenlijk anders toe.
Wie herken je? De vrienden blijven terugkomen: Suzanne en Brian, Vivienne en Max. Maar ook Jean Michel Basquiat en John Lurie. Jim Jarmusch en William Eggleston. Andy Warhol en Keith Haring. Peter Hujar en David Wojnarowicz.
De foto's zijn onderverdeeld in korte hoofdstukken. Hoofdstukken waarvan het onderwerp vaker wel dan niet nogal letterlijk wordt onderstreept door de muziek die onder de beelden is gemonteerd. Desexuelle Hörigkeituit Brechts ballade verwijst naar een thema dat nog enigszins subtiel overal in Goldins werk aanwezig is: de machtsverhoudingen tussen de seksen, maar de rest van de muziek correspondeert vrijwel iedere keer letterlijk met wat er in beeld komt.
Allemaal spiegels terwijl Nico onder begeleiding van de Velvet UndergroundI'll Be Your Mirrorten gehore brengt. Manhattan terwijl Petula Clark de genoegens van downtown bezingt. Beelden van een bordeel en deprimerende hotelkamers terwijl Rosalind HuntsWorking Girlklinkt. Een foto van een man in een trein als James Brown zegt dat een man de trein heeft uitgevonden. 'You didn't miss the girl - you hit the girl',zingen The Creatures? Blauwe plekken en blauwe ogen. De nummers zijn bijna zonder uitzondering geweldig en ze resoneren, maar het is die vreemde letterlijkheid van de verbanden die telkens opnieuw de vervoering verbreekt. Het eist aandacht op die je juist zo hard nodig hebt om de beelden tot je te laten doordringen.
Een gevolg van het hoge tempo is dat de beelden die er op de een of andere manier uit springen - doordat ze een bekend gezicht tonen of omdat ze aanschoppen tegen je kleinburgerlijke inborst - het gemakkelijkst beklijven. De seks, het geweld. Die blauwe plek in de vorm van een hart. Het litteken dat is achtergebleven na de operatie bij een buitenbaarmoederlijke zwangerschap. De pols die is opengesneden die lijkt te zijn gespleten als de Rode Zee. Cookie Mueller in haar kist. Het zijn deze foto's die het beeld dreigen te gaan bepalen als je aan haar werk denkt en die je te binnen schieten als je woorden begint te zoeken om dat werk te beschrijven. Maar hoewel je niet kunt zeggen dat het uitschieters zijn, is het ook onjuist om te denken dat ze daarmee automatisch representatief zouden zijn voor het geheel.
Neem de overbekende foto van Goldin die zwaar is toegetakeld door haar partner. Haar gezicht draagt de tekenen van het soort geweld dat ze ookniethad kunnen overleven. Het is een beeld dat je, eenmaal gezien, nooit meer vergeet en een beeld dat heel veel zegt over haar leven en haar werk, maar het is ook het soort beeld dat in al zijn kracht andere dingen overschaduwt. De reeks als geheel maakt de verhoudingen beter zichtbaar. Hij laat de jaren die aan de geweldsuitbarsting voorafgingen zien.
Op het omslag van het boek dat van deze reeks werd gemaakt staat een beeld dat de gelaagdheid van haar werk beter vangt. Brian, de man die haar twee jaar later zo zou toetakelen, zit te roken op de rand van een bed. Hij zit met zijn rug naar Goldin toe, die in het bed ligt en naar hem kijkt. Het is niet moeilijk om in haar blik alles terug te zien wat je weet over grote liefdes die eindigen in groot verdriet.
In een van de andere ruimteswordtMemory Lostvertoond: een digitale slideshow van ongeveer 25 minuten waarin de jaren centraal staan waarin Goldin verslaafd was aan pijnstillers. De foto's die ze in deze periode maakt contrasteren sterk met alles wat ervoor en erna kwam. Het zijn niet alleen de pillen die overal rondslingeren of de wanhoop die bijna tastbaar is. De ruimtes waarin ze verkeert zijn kaler. Alsof alles behalve de drugs uit het leven is verdwenen. Alsof de dingen zijn opgelost in het eigen gebrek aan noodzakelijkheid. De mensen die nog in beeld komen zijn kleiner. De afstand tussen haar en hen is letterlijk groter. En van de weeromstuit besef je weer goed hoe dicht ze er in die eerdere jaren bovenop heeft gezeten.
Op de voice-over klinkt de stem van een hulpverlener: 'Het eerste wat ik ze vraag is wat het ze brengt. En dan zeggen ze: het geeft me een gevoel van verbondenheid. Een gevoel van controle. Een gevoel van macht. Het verzacht de pijn. Het verlicht de stress. Het maakt dat ik me minder geïsoleerd voel. Het maakt me opgewondener. Minder verveeld met het leven. Met andere woorden: dat wat de verslaafde zoekt in zijn verslaving is volkomen redelijk, volkomen wenselijk, volkomen menselijk.' Het zijn geen oppervlakkige maar diepe verlangens die worden beantwoord.
Is het leven op Goldins foto's onheilspellend? Het was een van de eerste dingen die ik in het duister van de zaal had genoteerd. Dat alles wat nog mis zal gaan in een leven zich in de foto's van Goldin al laat herkennen lang voordat het is gebeurd. Of is dat gewoon het cliché, waartegen de tentoonstelling zich niet lijkt te willen verzetten? Want hoewel een zekere zwaarmoedigheid toch onmiskenbaar overal aanwezig is, is het onzin om te beweren dat die zwaarmoedigheid de emotionele kern van Goldins fotografie vormt. Het gaat, bij alle heftigheid, zo duidelijk om andere dingen. Zachtere dingen. Als ik zou moeten zeggen wat precies, zou ik zeggen dat Goldin vitaliteit en kwetsbaarheid fotografeert. Dat ze laat zien hoe onze vitaliteit het antwoord is dat we geven op onze kwetsbaarheid. Dat het leven ons antwoord is op de dood.
'I used to think that I could never lose anyone, if I photographed them enough. In fact, my pictures show me how much I have lost',zei Goldin in een documentaire die ergens halverwege de jaren negentig verscheen. Aids had in de jaren daarvoor heel veel van haar vrienden het leven gekost. Ook actrice Cookie Mueller, ooit zo duidelijkthe life of the party,kwijnt weg voor de lens van haar vriendin. De foto van Cookie in haar kist, waarmee de slideshow vanThe Balladeindigt, is hartverscheurend.
Maar er is nóg een foto van Cookie, kort voor haar dood. Ze wordt verzorgd door een vriendin. Een ontzettend donker beeld van twee vrouwen die bijna bezwijken onder het teveel aan werkelijkheid, in het midden aan de muur hangt een klein huwelijksportretje van Cookie en Vittorio, die kort daarvoor al was overleden. Het contrast is zo, zo hard. Is dit doodsbed het einde dat ons in de titel wordt voorgehouden?'To me, this is the meaning of love',zei Goldin over deze foto inAll the Beauty and the Bloodshed. Laat het einde alle schoonheid die eraan voorafging niet in de schaduw stellen.
Nan Goldin | Nan Goldin, Misty and Jimmy Paulette in a Taxi, NYC, 1991