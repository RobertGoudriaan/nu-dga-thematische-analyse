'Zonder Volkswagen wordt dit een spookstad' Duitse verkiezingen (2) Een antifascistische economie

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
20 februari 2025
In de aanloop naar de verkiezingen verkeert Duitsland in economische crisismodus. In autostad Zwickau zijn de gevolgen voelbaar. Vakbonden en politici zoeken naar een recept om armoede, ongelijkheid én extreem-rechtse sentimenten te bestrijden.
Het is even na het middaguurin de Volkswagenfabriek in Zwickau, de op drie na grootste stad in Saksen. Het terrein gonst van de activiteit: het gezoem van machines vult de lucht, auto-onderdelen worden geladen, en op een parkeerplaats wachten gloednieuwe, elektrische auto's om te worden vervoerd. Voor de kantine staan enkele werknemers te roken.
Alles loopt hier op rolletjes, zou je denken. Maar schijn bedriegt. De grijze wolken die op deze januaridag boven de fabriekshallen hangen, weerspiegelen de stemming op de werkvloer. Enkele weken geleden kondigde het management van Volkswagen enorme winstdalingen aan en dreigde met de mogelijke sluiting van de fabriek in Zwickau. Hoewel vakbond IG Metall een sluiting wist af te wenden, blijft de onrust onder de werknemers voelbaar. 'Niemand hier gelooft dat het weer beter zal worden', zegt een man van begin vijftig, die liever anoniem blijft. 'We worden gewoon in de maling genomen.'
Duitsland lijkt maar niet uit de crisismodus te komen. Krantenkoppen worden gedomineerd door dreigende massaontslagen, dalende winsten, faillissementen en aanhoudende spanningen in de industrie. De economie is inmiddels twee jaar op rij gekrompen en de vooruitzichten voor 2025 voorspellen slechts een bescheiden groei. Ondertussen stijgt de werkloosheid en nemen de verwachte belastinginkomsten af. Het aanzienlijke koopkrachtverlies door de hoge inflatie zorgt voor groeiende angst en onzekerheid, zelfs binnen de middenklasse. Ook de problemen in de auto-industrie - veruit de grootste industriele sector van Duitsland en een essentiële pijler van het exportmodel - versterken de crisissfeer.
Opmerkelijk genoeg speelt de verslechterende economie nauwelijks een rol in de verkiezingscampagne. Sommige commentatoren vermoeden dat de noodzakelijke, maar impopulaire maatregelen weinig stemmen zullen opleveren. Ondertussen voeren liberale marktlobbygroepen alarmerende campagnes, waarin ze - in lijn met de verkiezingsbeloften van de conservatieve cdu en de liberale fdp - oproepen tot deregulering, minder bureaucratie, lagere arbeidskosten, belastingverlagingen voor bedrijven en bezuinigingen op de sociale uitgaven. Progressieve economen en politicologen waarschuwen echter dat deze maatregelen niet alleen de economische problemen kunnen verergeren, maar ook het extreem-rechtse AfD in de kaart kunnen spelen.
De gerenommeerde econome Isabella Weber ontketende in november een discussie met een tweet waarin ze opriep tot een 'antifascistisch economisch beleid' voor Duitsland na de verkiezingsoverwinning van Donald Trump. De inflatie en de daarmee gepaard gaande stijging van de kosten van levensonderhoud hadden een doorslaggevende invloed op de Amerikaanse verkiezingsuitslag, legde ze later uit in de podcastLage der Nation. 'Een absolute waarschuwing' voor Duitsland, vindt Weber.
Wie daadwerkelijk weerstand wil bieden aan rechtse populisten, zou moeten ingrijpen in de markt, stelt Weber, om een sociaal evenwicht te bevorderen. Dit kan volgens haar door een prijsplafond op huur, energiekosten en voedsel, overwinstbelastingen, en een actief industriebeleid van de staat dat gericht is op een groene transformatie van de economie. Daarnaast is het essentieel om financiële steun te bieden aan huishoudens met lage inkomens en ervoor te zorgen dat iedereen inspraak krijgt in dit proces.
De econome, die eerder bekendheid verwierf met haar succesvolle voorstel voor een rem op de energieprijzen, schetst een plan om de samenleving beter te beschermen tegen crises: een tijdelijke 'economische rampenverdediging', zoals Weber het noemt. Het is immers bewezen dat de angst voor sociale achteruitgang een voedingsbodem vormt voor rechts ressentiment. Een sterke staat die mensen in tijden van crisis niet simpelweg 'aan de markt overlaat', zou kunnen bijdragen aan het herstel van de sociale cohesie en de groeiende ongelijkheid tussen arm en rijk verkleinen.
In Zwickau worden al ruimhonderd jaar auto's gebouwd en ontwikkeld. Dit is de geboorteplaats van het merk Audi, waar oprichter en ingenieur August Horch als eerste auto's produceerde met het stuur aan de linkerkant. Dit verbeterde het zicht op tegenliggers. Vanaf 1955 werd in Zwickau de Oost-Duitse 'Trabant' gemaakt van katoen en kunsthars, geproduceerd in een staatsbedrijf (veb). Na de val van de Muur nam Volkswagen de fabriek over, oorspronkelijk met het plan om Trabants met VW-motoren te assembleren. Dit plan werd echter nooit uitgevoerd. In plaats daarvan begonnen de goed opgeleide ingenieurs en vakmensen in 1993 met de productie van de VW Golf en enkele jaren later met die van de VW Passat. De werkloosheid in de regio, die kort na de Duitse hereniging boven de twintig procent steeg, is gedaald tot onder de vijf procent, lager dan het landelijk gemiddelde.
'Bijna iedereen hier kent wel iemand in zijn familie of vriendenkring die op de een of andere manier voor VW werkt of via leveranciers met het bedrijf te maken heeft', zegt Christian Henneberg. De elektrotechnicus in de auto-industrie werkt al vijf jaar in de assemblageafwerking en was nauw betrokken bij de transitie van verbrandingsmotoren naar elektrische auto's. Hij maakte ook de coronapandemie en de halfgeleidercrisis van dichtbij mee. 'We hebben de transformatie onder de meest ongunstige omstandigheden succesvol doorstaan. Zwickau heeft altijd geleverd, en dat weet het topmanagement ook.'
De grootste teleurstelling richt zich op dit moment op de politiek. De werkgelegenheid bij Volkswagen, Europa's grootste autofabrikant, stond in Duitsland lange tijd garant voor baanzekerheid, solide cao's en sterke vakbonden bij het bedrijf. Maar die tijd is voorbij. 'Het vertrouwen is weg', zegt Kristin Oder, vicevoorzitter van de ondernemingsraad bij Volkswagen Sachsen. De aankondiging in september van een mogelijke fabriekssluiting heeft de grond onder de voeten van de werknemers weggeslagen: 'Veel collega's geloven de uitspraken van het bedrijf niet meer.'
Volgens de VW-directie zijn de geplande bezuinigingen bedoeld om het concern weer internationaal concurrerend te maken. Vooral de verkoop van elektrische auto's in China, momenteel de belangrijkste markt, blijft achter bij de verwachtingen. Ook in Zwickau, waar sinds 2020 uitsluitend elektrische auto's worden geassembleerd, draait een deel van de fabriek sinds november 2023 nog maar in twee ploegendiensten vanwege een lage bezettingsgraad. Nu verliest de fabriek bovendien de productie van bijna alle elektrische modellen aan VW-fabrieken in Nedersaksen. De gevolgen voor de werkgelegenheid zijn groot: de contracten van duizend tijdelijke werknemers lopen tegen de zomer af, terwijl nog eens duizend werknemers al gedwongen moesten vertrekken.
Hoewel de vakbonden en de ondernemingsraad blij zijn dat de sluiting is afgewend, is de schok nog altijd groot. Met ongeveer 9400 werknemers is de VW-fabriek in Zwickau de grootste werkgever van de stad en, samen met honderden toeleveranciers, de economische spil van de regio. Een sluiting zou tienduizenden mensen en hun gezinnen treffen. Het domino-effect zou desastreus zijn, waarschuwt Martin Lehmann, woordvoerder van de ondernemingsraad van Volkswagen Saksen: 'Alles hangt hiervan af - de bakkerij, de elektronicawinkel, iedereen. De hele regio leeft van de koopkracht die de auto-industrie met zich meebrengt.' Onder collega's, familie en kennissen is er nauwelijks een ander gespreksonderwerp dan de crisis bij Volkswagen, vertelt Lehmann.
'Als VW sluit, wordt Zwickau een spookstad. Het zal hier net Detroit zijn', zegt Jens Juraschka, SPD-parlementskandidaat in Zwickau. Hij erkent dat het bedrijf zelf ook fouten heeft gemaakt. 'Ze hadden bijvoorbeeld kleine, betaalbare elektrische auto's moeten aanbieden. Gemeenten, zorgdiensten en andere openbare instellingen hebben wagenparken met kleine voertuigen, maar ze rijden niet in VW's. Als inwoner van Zwickau stoort me dat enorm.' Zelf rijdt Juraschka in een elektrische Skoda, geproduceerd door de VW-dochteronderneming in Tsjechië.
Volgens hem hebben naast VW ook politici de ontwikkelingen simpelweg gemist - en dat al lang voordat deze regering aantrad. 'Overal brokkelt de boel af: het lokale ov, de spoorwegen, de bruggen, de hele infrastructuur.' Ook de uitbreiding van het elektriciteitsnet is veel te traag verlopen. 'Duitsland wekt zelf veel goedkope stroom op, bijvoorbeeld uit windenergie. Maar we krijgen de elektriciteit niet van noord naar zuid!'
Gebrekkige infrastructuur remt de economie op meerdere manieren af. Kapotte wegen, vervallen bruggen en de bijbehorende files vormen een steeds grotere risicofactor voor industrie, transportbedrijven en handel. Ondanks felle kritiek vanuit zowel progressieve als conservatieve hoek bleef de voormalige minister van Financien, Christian Lindner (FDP), vasthouden aan de zogenoemdeSchuldenbremse.Die is in de Duitse grondwet verankerd en bepaalt dat de staatschuld per boekjaar niet meer mag oplopen dan 0,35 procent van het bruto binnenlands product.
SPD-parlementskandidaat Juraschka vindt dat er veel meer focus moet komen op het openbaar vervoer, en dat goederen- en personenvervoer weer meer per spoor moeten plaatsvinden in plaats van over de weg. Is dat iets wat je in Zwickau hardop kunt zeggen? Hij lacht. 'Natuurlijk. Het zou eigenlijk pijn moeten doen om weer in de auto te stappen! Deze constante nadruk op individuele mobiliteit is iets wat we ons als samenleving simpelweg niet meer kunnen veroorloven.'
Toen op 4 november 2019de eerste elektrische auto in Zwickau van de productielijn rolde, was de sfeer een stuk optimistischer. Volkswagen had 1,2 miljard euro geïnvesteerd in de modernisering van de fabriek, en toenmalig CEO Herbert Diess beloofde tijdens de openingsceremonie om 'van Duitsland de leidende markt voor elektromobiliteit te maken'. Bondskanselier Angela Merkel prees Zwickau toen als het 'vlaggenschip van de transitie in de auto-industrie'.
'Destijds kon iedereen meeliften op onze successen', zegt Martin Lehmann bitter. Lokale politici deden er alles aan om zo veel mogelijk leveranciers voor elektrische auto's naar de regio te lokken. Veel geschoolde werknemers zegden hun vaste contracten elders op om te profiteren van de ambitieuze e-mobiliteitsplannen van de VW-fabriek, in de hoop op een stabiele toekomst, al was het voorlopig als tijdelijke kracht. Nu dreigt voor velen van hen ontslag.
Het Duitse economische model is onvermijdelijk tegen een muur gebotst, schrijft journalist Wolfgang Münchau inKaput: The End of the German Miracle.De afhankelijkheid van goedkoop Russisch gas, de eenzijdige focus op exportgerichte groei en de veel te trage digitalisering zijn Duitsland fataal geworden. De Duitse auto-industrie en de politiek hebben, schrijft Münchau, de mobiliteitsrevolutie en geopolitieke verschuivingen op de wereldmarkt gemist. 'Maar waarom moet het personeel opdraaien voor deze fouten?' vraagt Kristin Oder zich over de fabriek in Zwickau af.
Deze vraag kan niet zomaar terzijde worden geschoven, maar wordt effectief geneutraliseerd door het topmanagement van het concern, dat oproept tot 'saamhorigheid' in deze moeilijke tijden. In november noemde het hoofd personeelszaken, Gunnar Kilian, het geplande bezuinigingsprogramma 'een historische koerswijziging' en benadrukte hij dat de werknemers 'bezuinigingen moeten accepteren'. Ook cfo Arno Antlitz verdedigde de plannen, door te stellen dat het de 'gezamenlijke verantwoordelijkheid' van alle betrokkenen is om Volkswagen 'concurrerend te maken voor toekomstige generaties'.
Maar wat niet wordt benoemd in deze oproepen tot collectieve verantwoordelijkheid, is dat Volkswagen vorig jaar nog altijd 4,5 miljard euro winst uitkeerde aan de aandeelhouders en reserves van 147 miljard euro heeft. Ondanks de dalende verkoopcijfers blijft het concern winstgevend, zij het met kleinere marges dan in voorgaande jaren. In een tijd van sterk stijgende kosten van levensonderhoud, groeiende economische onzekerheid en toenemende ongelijkheid voelt de oproep aan de werknemers om offers te brengen - met als uiteindelijk doel een hoger rendement op kapitaal - op zijn zachtst gezegd provocerend.
Isabella Weber waarschuwt dat deze dissonantie kan leiden tot maatschappelijke onrust. Wanneer mensen hard werken, maar desondanks niet weten of ze hun boodschappen en rekeningen kunnen betalen, komt het sociale contract onder druk te staan. Dit ondermijnt het vertrouwen in het hele politieke en economische systeem, aldus Weber.
Deze onzekerheid speelt vooral het AfD in de kaart. Bij de Europese verkiezingen van vorig jaar behaalde de extreem-rechtse partij bijna 35 procent van de stemmen in Zwickau. Zelfs binnen de ondernemingsraad beginnen scheuren zichtbaar te worden. Tijdens de jongste verkiezingen voor de ondernemingsraad in januari verdubbelde de rechtse 'Alliantie van Vrije Ondernemingsraden', rond AfD-politicus Jörg Reichenbach, haar zetelaantal ten opzichte van IG Metall en behaalde vier zetels. Volgens Kristin Oder hanteert deze groep een strategie die sterk lijkt op die van het AfD: 'Ze maken veel propaganda, maar bieden geen oplossingen. Ze zeggen bijvoorbeel dat het allemaal aan de elektrische auto's ligt en willen verbrandingsmotoren terug.'
Ook in andere autofabrieken en bedrijven proberen rechtspopulistische en extreem-rechtse allianties al jaren de gevestigde vakbonden te ondermijnen. Bij Daimler-Benz, bmw en Porsche wisten dergelijke groeperingen al zetels te bemachtigen in de ondernemingsraad. 'Ze provoceren en polariseren', zegt elektrotrechnicus Christian Henneberg over de alliantie in Zwickau. 'Ze spelen bewust in op de angst en onzekerheid van veel werknemers. Precies zoals populisten dat altijd doen.'
Jens Juraschka wil de verschuiving naar rechts tegengaan. Daarom is hij tijdens deze algemene verkiezingen kandidaat voor de SPD. Hij pleit voor een uitgebreid economisch stimuleringspakket, investeringen in infrastructuur en een sterke verzorgingsstaat. Kinderarmoede en vooral armoede op oudere leeftijd zijn grote problemen in de regio. 'Ik kan de reden hiervoor in twee woorden samenvatten:Niedriglohnland Sachsen.'
In de periode na de Duitse hereniging werden West-Duitse bedrijven met een geliberaliseerd marktbeleid naar het oosten gelokt. Ondernemingen die zich in de voormalige ddr vestigden en daar investeerden, konden niet alleen rekenen op royale subsidies, maar profiteerden ook van de afschaffing van collectieve arbeidsovereenkomsten en de uitholling van andere arbeidsrechtelijke verworvenheden die in West-Duitsland al lang bestonden.
Als gevolg hiervan is de dekking van collectieve onderhandelingen in heel Duitsland sinds het midden van de jaren negentig drastisch gedaald, wat ook leidde tot een daling van de lonen. Momenteel ligt die dekking rond de vijftig procent, met in Oost-Duitsland nog steeds een aanzienlijk lager percentage dan in het westen. Maar nergens is de situatie zo precair als in Saksen, waar in 2019 nog geen veertig procent van de werknemers onder een collectieve arbeidsovereenkomst viel, zo blijkt uit een studie van het Instituut voor Economische en Sociale Wetenschappen (wsi) van de Hans Böckler Stichting.
De lage lonen werden bestendigd door de zogenoemde Hartz-hervormingen van begin deze eeuw, die grote druk uitoefenden op werklozen om een baan te accepteren, zelfs onder slechte omstandigheden en in onzekere arbeidsrelaties. Eva Völpel, economisch en sociaal beleidsmedewerker bij de Rosa-Luxemburg-Stichting, wijst er in de podcastArmutszeugnisop dat de exportgerichte groei, die het economische beleid in Duitsland sinds de Tweede Wereldoorlog heeft gedomineerd, grotendeels afhankelijk is van lage lonen en lage sociale premies om concurrerend te blijven op de wereldmarkt.
Hoewel de cijfers de afgelopen jaren weer zijn gedaald, deels door de landelijke invoering van het wettelijk minimumloon in 2015, heeft Duitsland met zestien procent nog steeds een van de grootste 'lagelonensectoren' van Europa. 'Dit is economisch gezien volledig onrendabel. Het zet een rem op onze koopkracht en welvaart', zegt Juraschka. Saksen in het bijzonder gebruikt al jaren lage lonen om investeringen en bedrijven aan te trekken. De negatieve gevolgen van dit economische beleid zijn voelbaar in Zwickau. 'Het is nu 35 jaar na de hereniging en we hebben al veel gepensioneerden die op hun oude dag in armoede leven', legt hij uit. De pensioenen van veel mensen in de regio liggen bijvoorbeeld ver onder de huidige armoedegrens van 1250 euro per maand. 'Het minimumloon is ook nog steeds veel te laag. Het dekt nauwelijks het bestaansminimum.'
Iedereen van wie het inkomen ondanks werk of pensioen onder het bestaansminimum blijft, heeft recht op een aanvulling via de basisinkomenssteun. 'Volkomen absurd', zegt Juraschka. 'We laten mensen onder de slechtste omstandigheden werken, en vervolgens moet de staat hun pensioen aanvullen.' In feite, stelt Juraschka, komt dit erop neer dat de overheid met belastinggeld het belabberde loonbeleid van bedrijven subsidieert.
Ook moet er eindelijk een einde komen aan het bezuinigingsbeleid, vindt hij. 'DeSchuldenbremsegaat ten koste van de volgende generatie. We kunnen hun natuurlijk ook een land nalaten met ingestorte bruggen, vervallen scholen en een totaal verwaarloosde infrastructuur. Dan hebben we tenminste geld bespaard.' Voor Juraschka is het moeilijk om over dit onderwerp niet cynisch te worden. 'We moeten jongeren laten zien dat we in hen investeren.'
'We hebben een enorm verdelingsprobleem', vervolgt Juraschka. 'Vooral sinds de pandemie zijn de armen steeds armer geworden en de rijken steeds rijker. Toch kennen we alle belastingontwijkingsconstructies en weten we precies waar de brievenbusfirma's in Panama en Liechtenstein zich bevinden.' Hoewel een grote meerderheid in Duitsland herverdeling van rijkdom en eerlijke belastingheffing als belangrijk beschouwt, richten bijna alle verkiezingsprogramma's zich voornamelijk op belastingvoordelen voor bedrijven en de welgestelden. Ondertussen worden de bezuinigingen opnieuw afgewenteld op degenen die toch al weinig hebben.
De afgelopen jaren hebben steeds meer wetenschappelijke studies een duidelijk verband aangetoond tussen het bezuinigingsbeleid en de opkomst van (extreem-)rechtse partijen. Het beleid van de vrijemarkteconomie dat heeft bijgedragen aan de groei van het AfD zou onder een regering geleid door Friedrich Merz alleen maar verder worden versterkt. Dit is een van de redenen dat Webers voorstel, voor een antifascistisch economisch beleid, veel weerklank vindt aan de linkerkant van het politieke spectrum. Die Linke heeft het zelfs tot een speerpunt van haar verkiezingsprogramma gemaakt.
De maatregelen die Weber voorstelt zijn 'absoluut juist', zegt journaliste en politicologe Sabine Nuss. 'Maar ze schieten tekort.' Door de onderlinge afhankelijkheid van markten en de wereldwijde concurrentie, die sinds de mondialisering en de deregulering van de jaren zeventig en tachtig heeft geleid tot eenrace to the bottomten koste van arbeidsrechten en milieu, zijn Webers voorstellen - zoals prijsplafonds - moeilijk door individuele landen alleen te implementeren, zegt Nuss. Daarom is het volgens haar cruciaal om elke maatregel afzonderlijk te beoordelen op nationale haalbaarheid.
Tegelijkertijd moeten er 'gemeenschappelijke minimumnormen en sociale standaarden worden ontwikkeld - ten minste een Europees minimumloon of zelfs een mondiaal minimumloon'. Dat klinkt misschien als een utopie, lacht Nuss. Maar, vraagt ze zich af, zou het dominante idee van 'internationaal concurrentievermogen' niet fundamenteel ter discussie moeten worden gesteld? Dit economisch nationalisme biedt immers niet alleen een krachtig narratief voor rechts, maar zet ook werknemers wereldwijd tegen elkaar op. 'Alles wat we voortdurend horen is dat 'we' de competitie moeten winnen. Maar niemand stelt de vraag: kunnen we hier niet gewoon mee stoppen?' Een werkelijk antifascistisch economisch beleid zou niet langer moeten draaien om het overtreffen van anderen in een eindeloze concurrentiestrijd, waarbij landen en economieën uiteindelijk worden uitgeput en ten gronde worden gericht. 'We zouden moeten durven dromen en ons een economie kunnen voorstellen die niet voortdurend in crises vervalt, tot handelsoorlogen aan toe', zegt Nuss.
Ze pleit ook voor economische democratisering, meer zeggenschap voor werknemers en het maatschappelijk middenveld, vooral bij bedrijven die sterk afhankelijk zijn van staatssteun. Meer medezeggenschap op de werkvloer leidt tot een afname van extreem-rechtse overtuigingen, met name islamofobie en xenofobie, zo bleek in 2023 uit een studie van de Otto Brenner Stichting. 'Overheidssubsidies zouden moeten worden gekoppeld aan voorwaarden zoals fatsoenlijke arbeidsomstandigheden, eerlijke lonen en een daadwerkelijke sociaal-ecologische transformatie.' Dit is een radicaal voorstel, omdat het de belangen van de aandeelhouders minder centraal stelt. Maar, benadrukt Nuss, 'het zou nog altijd veel zinvoller zijn dan opnieuw overheidstekorten te accepteren terwijl de winsten geprivatiseerd worden'.
Soortgelijke ideeën over economische democratie bestaan al in verschillende vormen. Een treffend voorbeeld is de sluiting van de toeleveringsfabriek van het Britse bedrijf gkn in Florence, Italië. Toen het bedrijf besloot de fabriek te sluiten en ruim vierhonderd werknemers per e-mail te ontslaan, kwamen de werknemers onmiddellijk in actie. Ze bezetten de fabriek en werken sindsdien aan een plan om deze om te vormen tot een coöperatie, waarbij de productie wordt gericht op bakfietsen en fotovoltaïsche systemen.
Vanuit Florence stuurden de Italiaanse coöperatieleden een boodschap van solidariteit naar hun voormalige collega's in Zwickau, waar de gkn-fabriek voor aandrijfassen eind vorig jaar werd gesloten en zo'n achthonderd werknemers op straat kwamen te staan. Hun oproep was duidelijk: 'We kunnen jullie alleen maar adviseren om saamhorigheid en solidariteit te tonen. Alleen samen staan jullie sterk. Wat ze de een aandoen, zal uiteindelijk iedereen treffen.'
Vertaling: Menno Grootveld
Matthias Rietschel / Reuters | De productielijn voor elektrische auto's bij Volkswagen. Zwickau, 2022