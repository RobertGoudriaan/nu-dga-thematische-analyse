Troost als verraad

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
5 december 2024
Cordelia EdvardsonsGebrand kind zoekt het vuuris strikt autobiografisch, maar zonder het woord 'ik'. Want zowel thuis als in Auschwitz was Cordelia 'het meisje'.
Een strikt autobiografisch boek,maar het woord 'ik' komt er niet in voor. Dat is geen bescheidenheid en zeker geen afstand nemen, zoals iemand suggereerde. Afstand nemen is wel het tegendeel van wat de schrijfster wil. Kijk naar de titel:Gebrand kind zoekt het vuur.Ze wil niet weg van het vuur, ze wil ernaartoe. Wel is er afstand in ruimte en tijd tussen het vernietigende vuur dat ze wil beschrijven, zo realistisch en taboeloos mogelijk, en het moment waarop ze daartoe in staat was. Cordelia Edvardson is op 1 januari 1929 in München geboren, het boek over haar kindertijd in Berlijn en later in Theresienstadt en Auschwitz kon ze pas in 1984 schrijven, toen ze, inmiddels afwisselend woonachtig in Stockholm en Jeruzalem, haar pijn, haar angsten, haar woede onder controle had.
Maar geen ik. Ook niet na al die jaren. Wie ik kan zeggen geniet het voorrecht dat zijn waarnemingen, emoties, gedachten corresponderen met die van zijn talige en culturele omgeving. Preciezer: dat ik is de echo van die context. Die vanzelfsprekende overeenstemming heeft Cordelia Edvardson als kind nooit ervaren. Vanaf haar vroegste min of meer bewuste jaren heeft zij zich een vreemde in het gezin gevoeld, iemand die hier niet thuishoorde. Er was 'iets mis' met haar, een geheim, 'een zondig, schandelijk, duister geheim'. Zij was het buitenechtelijk geboren kind van een gehuwde joodse man die ze nooit gekend heeft en een ongehuwde onderwijzeres, een katholieke, niet-joodse moeder met Hitlersympathieën. Zij ervoer zichzelf als een vreemde, zij was een ander, 'het meisje'. En ja, zo werd ze ook gezien en behandeld.
'Het meisje zelf vroeg nooit naar haar vader, en diens naam en bestaan werden in huis nooit genoemd. Als ze al aan hem dacht, naar hem zocht, was het in de wereld van de sprookjes en de mythen waarheen haar moeder hem verbannen had.' Later - het boek maakt rauwe overgangen in de tijd, het meisje is in het voorjaar van 1945 gearresteerd en werkt in diverse fabrieken van de Duitse oorlogsmachinerie - betekenen die fantasieën haar redding. Ze is in staat de onverdraaglijke realiteit, de knagende honger, de pijn en de vermoeidheid, op te lossen in haar eigen wereld, die van de taal, de mythen, de poëzie waarin ze zelf de baas is.
Cordelia's niets verschonende beschrijvingen van Auschwitz behoren tot de moedigste en indringendste die ik ooit gelezen heb. Dat ze er terechtkwam dankt ze aan haar halfslachtige moeder, die op een beslissend moment voor eigen lijfsbehoud en tegen dat van haar dochter had gekozen. Ze werkte er als vijftienjarige in deSchreibstubevan dr. Mengele, in zekere zin een bevoorrechte positie, want uitstel van de dood. Om te overleven moest ze de smerigste en vernederendste seksuele grofheden ondergaan. Haar officiële taak: de voor vergassing geselecteerde vrouwen in een boek opnemen, 'geen namen, alleen nummers'.
Toen zijzelf de poort met het opschriftArbeit macht freiwerd binnengeduwd waren de nummers zo hoog opgelopen dat ze niet meer op de onderarmen van de gevangenen pasten; daarom begon men opnieuw, maar nu met een A voor het nummer. Het meisje was A3709. Ze komt erachter dat nummer 3709 zonder A een jonge, kinderloze jodin moest zijn. Ze voelde een band met haar. '3709 zou niet vergeten worden, niet volledig vernietigd zijn zolang A3709 nog leefde en ademde, al was het met moeite.'
A3709 overleefde het. Samen met veel andere overlevenden komt ze in Zweden terecht. Maar daarmee is haar lijdensverhaal allerminst ten einde. De kloof tussen de overlevenden en de anderen, de gewone Zweden, blijkt vooralsnog onoverbrugbaar. Niet dat ze niet aardig voor haar zijn, integendeel, maar dat is juist wat het meisje onverdraaglijk vindt. Ze wil geen troost of medelijden, het accepteren daarvan ervaart ze als verraad. De passages waarin ze zich schrap zet tegen de goedbedoelde pogingen alles zo gauw mogelijk te vergeten behoren tot de meest schrijnende en 'leerzame' van het boek.
'Achter de rug, vergeten, beter - het meisje voelde hoe de wanhoop, de razernij en de haat als een gloeiende vuurbal in haar keel kropten. Ze had er nog geen woorden voor, maar als ze die wel had gehad zou ze geschreeuwd hebben: "Ik wil het niet achter de rug hebben, ik wil niet beter worden. (...) Jullie willen mijn angst wegnemen, ontkennen en uitwissen om jezelf tegen mijn razernij te beschermen, maar zo wissen jullie mij uit,ausradierennoemden de Duitsers dat."'
Pas toen het meisje een volwassen vrouw was en moeder was geworden, 'een hulpeloze, verblinde, geblinddoekte moeder van verscheidene kinderen, ontmoette ze een vogelachtige, broze en onbarmhartig sterke Joodse vrouw die zich haar lot aantrok en bereid was haar tot aan de poorten van de Hel te vergezellen en er samen met haar dwars doorheen te gaan.'
Toen vond ze daar ook de woorden voor, zoals dit magistrale boek bewijst. En bij die woorden zou Cordelia Edvardson het niet laten. Het meisje zou als geëngageerd correspondent voorSvenska Dagbladetin Israël, waar ze onder meer reportages maakte over Palestijnse ziekenhuizen en vluchtelingenkampen, moedig en vastberaden 'ik' zeggen, ik, een vrouw die Auschwitz heeft overleefd. 'Auschwitz lag buiten de menselijke ervaring. Maar niet op een vreemde planeet.' Onbegrijpelijk datGebrand kind zoekt het vuurzo lang op internationale erkenning heeft moeten wachten, voor zover mij bekend bestaan er nog steeds geen Franse en Engelse vertalingen; het is voor de Nederlandse lezer hopelijk het begin van een verdere kennismaking.
Brigitte Friedrich / Sueddeutsche Zeitung Photo / ANP | Cordelia Edvardson schrijft in haar boek zo realistisch en taboeloos mogelijk over Auschwitz CORDELIA EDVARDSON Gebrand kind zoekt het vuur Vertaald door Bertie van der Meij, Uitgeverij Cossee, 189 blz.