'Ik blijf maar willen' Over het streven naar ontkleding

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
9 mei 2024
In drie klikken is diecocktail dressbesteld en dat jasje zag er ook wel leuk uit. Hoe weersta je de verleiding, terwijl je weet dat de kledingindustrie een van de grootste milieuproblemen vormt?
Het idee is dat je vijf kledingstukkenmag kopen. Vijf. Voor het hele jaar.
Meer niet.
Ik mail een vriendin om haar gedachten te peilen en ze mailt terug:
'Oké, oké, dit is hoe ik het voor me zie. Ik ben gastdocent. Of gastschrijver. Aan Columbia, New York. Of in Berlijn (Humboldt?). Rome! Mijn koffer is verloren gegaan en zwerft verweesd over internationale vliegvelden. Ik moet colleges geven, ik moet naar recepties, ik zal over boulevards flaneren, niksen in koffiehuizen. Ik heb dus vijf kledingstukken tot mijn beschikking en niet eentje meer? Oké, dan kies ik:
-Een gouden blouse van het Spaanse merk Cordera.
-Een wollen trui van het Antwerpse merk Howlin', auberginekleurig.
-Een witte spijkerbroek van Kings of Indigo (Dutch Design!), high waist, balloon.
-Een basic truitje van het Belgische merk Rue Blanche, geribbeld katoen of linnen (SAAI, maar noodzakelijk).
-Schoenen, ik droom van plateauzolen van Dries Van Noten, paars.'
Ik ken deze vriendin al jaren, ze heeft een kind, ze heeft een hond, ze rent van huis naar school naar freelanceklus en weer terug, in lange jas of spijkerjack en op stevige boots. Ik zie de precisie waarmee ze haar vijf kledingstukken bijeen bedenkt, ze stuurt me de links erbij zodat ik kan zien hoe mooi, hoe noodzakelijk.
Ik bedoelde te vragen: kun je met vijf kledingstukken leven? Niet: denk je dat er een ander leven mogelijk is dan je nu leidt? Versobering, geen vermeerdering. Doorbreek decycle of consumption,zoals wij, verantwoorde burgers, niet alleen meer van hogerhand maar ook van onszelf bewust in het leven moeten staan.
Stel je een vrouw voor.
Ze wordt wakker, ze pakt haar telefoon. Natuurlijk wil ze weten wat de wereld heeft gedaan toen zij in haar nacht verkeerde, maar uiteindelijk begint ze haar dag in bed vooral met het wegklikken van mails waarin ze wordt opgeroepen zich te verdiepen in het nieuwste aanbod van kleding en schoenen. Het zijn er zo'n twintig. Ze handhaaft ze omdat ze haar herinneren aan een leuke winkel in New York, een voorbije zomer, of gewoon, uit trouw aan zichzelf. Ze weten haar te vinden, de merken waarin en waarop ze zich bij voorkeur voortbeweegt.
'Wegklikken' suggereert overigens meer vaart dan ze daadwerkelijk aan de dag legt, zo 's ochtends vroeg, ze heeft amper nog haar ogen open. Dit is het meest kwetsbare deel van de dag voor de koopzieke geest die kennelijk in haar schuilgaat. Soms heeft ze nog voor ze de gordijnen opendoet zich toch laten verleiden om iets te bestellen, en dat kan van alles zijn. Voor ze ging slapen wist ze nog niet dat ze zich het ophanden zijnde seizoen niet kon voorstellen zonder die denimjurk met korte mouwen, hij lijkt de perfecte lengte te hebben, goeie rimpeling, een héle makkelijke jurk, en net leuk genoeg mits ze er de juiste schoenen onder draagt.
Net leuk genoeg?
Ze weet het, ze lijkt wel gek.
Allereerst omdat ze telkens vergeet dat ze met die jurk niet het erin geëtaleerde lichaam bijgeleverd krijgt. Ten tweede omdat het een impulsieve aanschaf is van iets wat ze niet nodig heeft en haar geldkist een bodem kent.
Maar vooral natuurlijk omdat het gewoon niet meerdoneis, en in feite nooit helemaal geweest, om zoveel kleding te kopen. Ze houdt een industrie draaiende die op vele vlakken fout en schadelijk is.
Dat ik dit hier zo durf te stellen, komt omdat ik weet dat dit koopgedrag niet uitzonderlijk is. Niet in mijn directe omgeving, maar ook niet wereldwijd. En net zo wereldwijd is het desastreuze effect van al dat kopen en afdanken. De berichten daarover nemen toe, het zit 'm zowel in het productieproces als in de gebruikte materialen, in de toelevering als in de bedrijfsvoering. Er komt gif in het water, gif op de wegen, gif in de lucht, gif in de mensen. De plasticsoep in de oceaan lijkt bijna een overzichtelijk gevaar in vergelijking met de westerse textielberg die de planeet almaar amechtiger doet happen naar adem, niet-westerse landen zicht- en voelbaar aan het vervuilen is, ons degradeert tot slaafse koophoofden.
The Guardianpubliceerde onlangs een van de meest gehoorde stelregels om onze kledingaanschaf in te dammen: houd het bij vijf. Een Duitse denktank rekende uit dat als iedere wereldburger zich op rantsoen zet, de opwarming van de aarde binnen de anderhalve graad blijft die overeenkomt met
het klimaatakkoord van Parijs. Vijf kledingstukken per jaar.
'Ben ik straks ook alleen nog maar een klant?' vraagt Katharina zich af als de Muur net gevallen is in Jenny Erpenbecks romanKairos. Opgegroeid in Oost-Berlijn is ze eraan gewend dat haar aanschaffen worden verpakt in fletse bruine zakken, met daarop de tekst: goede koop, blije koop. In het Westen leert ze woorden als 'zomeropruiming' en 'koopjes'. En ze leert prijzen te vergelijken, want een jurk kan 's ochtends duurder zijn dan 's middags. Opeens blijken verlangens persoonlijke behoeftes te boven kunnen gaan.
Welkomto the other side.
Wereldwijd is de kledingproductiesinds 2000 verdubbeld. Volgens de laatste cijfers van het vanuit Nederland opererende Schone Kleren Campagne, dat zich gesteund door de Europese Unie inzet voor een transparante en eerlijke kledingindustrie, zal de kledingconsumptie tegen 2030 met ruim zestig procent stijgen tot honderdtwintig miljoen ton: het equivalent van vijfhonderd miljard T-shirts. Een bedrijf als Zara produceert jaarlijks meer dan 450 miljoen kledingstukken. Een hoeveelheid die op zich mijn verbeelding te boven gaat, maar waar ik me iets bij kan voorstellen als ik de liefdeloos volgepakte winkels zie met rekken vol identieke jasjes en jurken. De mode-industrie is verantwoordelijk voor tien procent van de jaarlijkse CO2-uitstoot, meer dan alle internationale vluchten en zeescheepvaart samen. Voor de productie van één T-shirt en spijkerbroek samen, kun je naar het schijnt 175 keer in bad. Online winkelen werkt impulsief koopgedrag in de hand. Vooral sinds corona is het bezorgen van pakketjes aan huis er steeds meer ingesleten, met alle gevolgen van dien, zowel voor de bedrijfstak en het verkeer als voor de omloopsnelheid van de aanschaffen. Kleding wordt steeds vaker en sneller afgedankt.
'Kleren van dode witte mensen' worden de door ons gedumpte T-shirts, broeken en jassen genoemd die op de markt in Dar es Salaam worden verkocht. Als je kleding wegdoet die nog zo goed is, moet je wel dood zijn immers. Kunstenaar Jan van Esch hielp een handelaar in Tanzania bij het sorteren, zo vertelde hij vorig jaar in een interview inNRC Magazine:de beste stukken waren voor de verkoop op de markt, de rest ging naar dorpen of naar de vuilnisbelt. 85 procent van alle kleding, gedragen en ongedragen, eindigt daar. En wij maar denken onze aflaat te hebben gevonden in de textielbakken.
Van Esch raakte tijdens zijn studie culturele antropologie in de ban van het idee van reciprociteit toen hij het werk van de Franse etnoloog Marcel Mauss las. DiensEssai sur le don(1924), in Nederlandse vertaling verschenen alsEssay over de gift(2014), gaat over wat ruilen en geven betekenen in verschillende culturen. Als ik jou iets geef krijg ik er iets voor terug, is de meest basale variant. Onder de vrijgevigheid van de rijkere mens jegens de meer hulpbehoevende gaat iets ingewikkelders schuil. Toen Van Esch een paar jaar geleden bij het Rode Kruis in Berlijn meedeed aan een project, viel hem de hoeveelheid tweedehands kleding op die binnenkwam via verzamelcontainers en van particulieren. Omdat ze worden doorgegeven aan anderen wordt het traject van kleren afdanken en opnieuw kopen minder schuldbeladen. Sterker nog: hetgeen terug wordt verwacht is dankbaarheid.
Hij begon tekeningen te maken van de kleding die mensen kwamen brengen, en performances te doen met afgedankte kledingstukken. Door iemand zwaar van alle kleding over elkaar heen uit zee te laten komen, maakt hij aanschouwelijk hoe een gift een last kan worden. In metershoge tekeningen legt hij vast hoe onze kleding op Afrikaanse markten wordt aangeboden: boven elkaar en deels over elkaar heen opgehangen.
Bij het interview met hem inNRC Magazinewas een zo'n tekening afgedrukt als kleurplaat. Er was een wedstrijd aan verbonden; de mooiste inzending zou worden beloond met een tekening van een eigen favoriet kledingstuk.
Avond aan avond zat ik te kleuren, streepje, bloemetje, heerlijke penitentie. Ik wist al welk kledingstuk ik door Van Esch zou laten vereeuwigen: een zijden bloesje met een oosters motief dat van mijn moeder was geweest. Op mijn veertiende begon ik het te dragen. Ik liet het voor de spiegel gezeten een beetje openvallen, ik oefende met een sigaret in m'n mond. Er zitten inmiddels gaten in de dunne stof waaraan mijn Gouden Schaar-man zich niet meer durft te wagen. In halfvergane toestand is het nog steeds een van de pronkstukken in mijn kledingkast.
Ik denk dat mijn moeder de blousezelf heeft genaaid, ik weet het eigenlijk wel zeker. Zij was voor haar huwelijk coupeuse; zoals zoveel vrouwen van haar generatie werd ze vroegtijdig van school gehaald om bij te dragen aan het in leven houden van een groot katholiek gezin. Er is een foto waarop ze met haar grote bos donkere krullen dromerig wegkijkend achter een naaimachine zit.
Zestien zal ze zijn geweest, ze werkte op een atelier in de Warmoesstraat in Amsterdam. Ik weet niet beter dan dat de naaimachine bij ons op tafel stond. Voor mijn zusje en mij, en voor haarzelf, naaide m'n moeder alles.
Ik weet het, iedereen komt van ver, maar ik denk vaak aan dat gepur van die naaimachine en de manier waarop m'n moeder knoopsgaten en zomen bevoelde van de kleding in de winkel die m'n zusje en ik op zeker moment begeerden. 'Dat kan ik zelf beter', sputterde ze steevast.
Eens per jaar gingen we gedrieën met tramlijn 9 vanaf de Middenweg in de Watergraafsmeer naar 'de stad'. Ik denk niet dat winkelen toen al een bezigheid was. We maakten een tochtje met de rondvaartboot. We dronken een milkshake in de Bijenkorf, waar het hele middenstuk van de benedenverdieping in beslag werd genomen door een stoffenafdeling. Het was een doolhof van langgerekte tafels met daarop opgetast de balen stof, paradijselijk vanwege de belofte die in al die kleuren en materialen schuilging.
'O Bond Street vroeg in de morgen in het seizoen', verzucht Clarissa in Virginia WoolfsMrs Dallowayals ze door hartje Londen loopt. 'Zijn wapperende vlaggen, zijn winkels, geen vertoon, geen geglinster; één rol tweed in de winkel waar haar vader vijftig jaar lang zijn pakken had gekocht.'
Andere vriendin. Ze vindt heteen  vreselijke vraag, die vijf kledingstukken. 'Ik denk altijd nu het volmaakte stuk te kopen dat alle verdere aankopen onnodig zal maken voor altijd', mailt ze. 'Ik blijf maar willen.'
Moet ze nu dan toch stoppen met twijfelen en vijf 'kwaliteitsdingen' kiezen, van dure mooie heel erg sterke stof of leer, wit of zwart? Vooruit dan:
-Een lang en bijzonder jasje, van Ann Demeulemeester. Vintage.-Mooie Acne-sneakers. -Perfecte zwarte wijde broek. -Een heel cool T-shirt met iets wilds erop. -Een jurk met knopen voorop die waanzinnig zit.
Is het te veel verlangd? Bijzonder. Mooi. Cool. Waanzinnig. Wild. Perfect. Met knopen voorop.
Wanneer begon de mens met winkelen,vraagt de Brits-Canadese onderzoeksjournalist J.B. MacKinnon zich af inStoppen met shoppen(2021).Easy question,zou je denken, maar het antwoord blijkt niet echt te geven. We zijn geen consumenten gewórden, schrijft hij, we zíjn het gewoon. We verdienen geld en we geven het uit. Het enige is dat met de groeiende welvaart na de Tweede Wereldoorlog de rem ergens vanaf is gegaan, dat we sinds de jaren zeventig almaar meer dingen als noodzakelijk zijn gaan beschouwen die ervoor als luxe golden, dat de verbruikssnelheid onvoorstelbaar steeg, de aanrechten groter werden, de bedden, de kasten, en dat steeds slimmere algoritmes koopgedrag stimuleren.
Maar dat laatste zet ik er zelf bij, net weer een lichtblauwecocktail dresswegklikkend, alsof ze weten dat ik binnenkort een bruiloft heb.
Met duizelingwekkende cijfers en in snelle halen schetst MacKinnon de onverbrekelijke keten van katoenproductie, naaiateliers en verffabrieken, toeleveranciers en afzonderlijke bedrijven, klein en groot, wereldwijd.
De meeste productiecentra ken ik van de labels
- China, India, Bangladesh - maar er zijn ook minder voor de hand liggende landen als Bahrein, Lesotho en Nicaragua waar kennelijk fabrieken staan die stoffen leveren, en waarvan je je kunt afvragen wat zich achter de deuren afspeelt.
Begin dit jaar rapporteerde Schone Kleren Campagne dat meer dan negentig procent van de grote kledingmerken hun textielarbeiders zwaar onderbetaalt. Tien jaar na de ramp in de fabriek Rana Plaza in Bangladesh, waarbij ruim duizend doden vielen toen het gebouw instortte, zijn de werkomstandigheden niet verbeterd. In de mode-industrie gaat jaarlijks anderhalf tot tweeënhalf biljoen dollar om. Voor een T-shirt dat voor 29 euro in de winkel ligt, gaat 18 cent naar de textielarbeider.
Als Fashion Nation een land was, schrijft MacKinnon, zou het een van de grootste economieën ter wereld hebben met een personeelsbestand dat de omvang zou hebben van de bevolking van de VS. Het is het type vergelijking dat mij een beetje dromerig doet wegkijken. Onbedoeld grappig zijn de gesprekken die hij voert met de 'vicepresident mondiale productinnovatie' van Levi's. Deze Paul Dillinger - hippe gast met gebreid mutsje zie ik op Instagram - wordt geacht apocalyptische scenario's te overdenken, en is zelf de eerste om toe te geven dat de kledingindustrie op 'onnodige consumptie' berust. Zelf draagt hij uiteraard ook een Levi's-spijkerbroek, zij het dat hij die al jaren niet meer wast, 'om het water van de wereld' te sparen. Hij verfrist zijn jeans met een scheutje wodka.
O ja.
Ook opmerkelijk: de grootste bedreiging voor Levi's vindt hij niet dat er geen klanten meer voor zijn, maar dat de aarde het water, de petroleum en het katoen niet meer kan leveren.
Ondertussen neemt Levi's een groot deel van de herenafdeling van het warenhuis Macy's in New York in beslag, zoals ik onlangs met eigen ogen kon waarnemen. Rekken vol met de bekende Red Tab-broeken, maar van een voelbaar mindere kwaliteit. Sowieso alles van stretchmateriaal om aan iedere lichaamsvorm tegemoet te kunnen komen. Op lange tafels liggen de speciale aanbiedingen opgetast, de broeken zien eruit alsof ze net allemaal gepast zijn en weer teruggegooid. Wat ooit een winkelparadijs was, oogt als een uitdragerij.
Levi's is ook het merk dat mijtoch zeker wel tien keer per dag attendeert op trends, modellen, aanbiedingen en superspeciale kortingen, alleen voor mij, alleen vandaag, je bent gek als je nu niet gaat toeslaan. Ik draag niet heel vaak broeken, al wist ik vanaf mijn twaalfde niet zonder spijkerbroek te kunnen. Dit geldt voor de helft van de wereldbevolking, begrijp ik uitStoppen met shoppen:de gemiddelde aardbewoner draagt op dit moment een spijkerbroek, en heeft er nog een paar in zijn kast, variërend van eentje tot twintig.
Met corona kwam de Apocalyps dichtbij, de lockdown dwong ook de mensen bij Levi's tot bezinning: is dit echt, hoelang gaat het duren, hoe willen we dat het leven eruitziet? Dat er veel banen verloren zouden gaan, leek onvermijdelijk. Tegelijk werd gedacht aan manieren om de consumptie tot een duurzaam niveau te herijken. Tot dan toe was het mantra van het bedrijf: groter worden door meer kleding te verkopen. In het najaar van 2020 begon Levi's uit te dragen dat het beter was om langer meegaande kleding te kopen. Er werd een platform gelanceerd voor het terugkopen van al dan niet gedragen producten, opdat ze opnieuw verkocht zouden kunnen worden.
Het werd daarmee het grootste merk tot dan toe, naar eigen zeggen, dat publiekelijk erkende dat de consumptie zelf - inclusief dus die van de eigen producten van het bedrijf - het grootste milieuprobleem was. 'Hergebruik van kleding is veel beter voor het milieu dan gerecycled materiaal te gebruiken', verklaarde het bedrijf. Er wordt gemikt op beter, langer, duurzamer. Achteraf wordt gezegd dat ook al vóór de pandemie de onvrede toenam, bij zowel leverancier als klant. Prêt-à-porter was al te lang aan het veranderen in prêt-à-jeter.
Gesterkt bekijk ik opnieuw de berichten waarmee Levi's me vandaag al voor de derde keer online bestookt: dertig procent korting op geselecteerde artikelen! Iconische stijlen voor veel, veel minder! Shop nu online, in de Levi's-app of in je dichtstbijzijnde Levi's-winkel! Klik klik klik. Gratis verzending voor Levi's Red Tab members! De uitroeptekens zijn van mij. Levi's heeft die niet nodig.
En de mannen dan?
Als ik een vriend vraag met welke vijf kledingstukken hij het jaar door kan, is zijn eerste reactie: 'Als geld geen rol zou spelen, zou ik een veel te duur horloge kopen van een merk dat ik niet durf uit te spreken.'
Even later is hij weer bij zinnen, en bekent 'heel veel onzin' te kopen. 'Ik vind soms kledingstukken van een jaar of langer geleden op zolder met het prijskaartje er nog aan. Komt ook door m'n gejojo.'
Nog weer later - 'ik heb hier veel te lang over gedaan' - stuurt hij alsnog zijn lijstje:
-Nike, hoge dunks, wit met zwart of donkerblauw.
-Loose fit chino van Sandro, zwart.
-Oversized wit shirt van etq.
-Donkere trainingsbroek/hardloopbroek (Nike Phenom Elite).
-Hoodie van Daily Paper (Chimera Green Hand in Hand Hoodie).
Hoe anders de vraag opgevat kan worden, blijkt uit het antwoord van een andere vriend. Eerst vraagt hij of een pak als één kledingstuk telt, en dan komt hij met het volgende:
-Een paar leren schoenen (doe ik zes jaar mee).
-Witte overhemden (doe ik twee à drie jaar mee).
-Een niet-wit hemd (twee à drie jaar).
-Een pantalon/broek (doe ik drie jaar mee).
-Een jasje (doe ik acht jaar mee).
Nog maar eens de naakte feiten.
-Een kledingstuk wordt gemiddeld drie keer gedragen.
-Meer dan een derde van de kleding wordt nooit gedragen.
-Van alle kleding in de winkel wordt dertig procent niet verkocht.
-Zes van de tien kledingstukken belanden binnen een jaar in de vuilnisbak.
-Nederlanders kopen gemiddeld 46 nieuwe kledingstukken per jaar.
-De meeste kleding die Jan van Esch op straat vindt, is afkomstig van Zara.
Van overheidswege worden in verschillende landen campagnes en trainingen op touw gezet om met name vrouwen ertoe aan te zetten minder kleding te kopen. De EU heeft wetten en regels in de maak om de verkoop van fast fashion te temperen: goedkope kleding van mindere kwaliteit die snel en onder slechte omstandigheden wordt geproduceerd. Overwogen wordt bijvoorbeeld een bonus-malussysteem: je betaalt vijf euro extra als je een 'fout' kledingstuk koopt, en krijgt vijf euro korting als je kiest voor verantwoord. De bedoeling is dat alle kledingstukken vanaf 2027 een digitaal productiepaspoort krijgen met gedetailleerde informatie over onder meer herkomst en uitstoot. Dat duurt nog even dus.
Minder vlees eten, niet meer vliegen, morele ambitie tonen, het lijken lachertjes van haalbaarheid vergeleken met minder kleding kopen. Wel heeft de tweedehandskledingmarkt een nieuw modieus, vintage, gezicht gekregen met kieskeurige winkels en het online platform Vinted.Draag je 't niet? Verkoop 't dan!moedigt deze site de aspirant-verkoper aan. Vinted ontstond in 2008 uit een particulier Nederlands initiatief en meldt inmiddels duizend mensen in dienst te hebben, verspreid over vijf kantoren in grote Europese steden. Motto: 'Goede kleding verdient een lang leven.' Mij biedt het net te veel treurige inkijkjes in de kasten van onbekenden, maar ik ken hongerigen die dagelijks een rondje of twee maken in hun lunchpauze.
Op alle fronten kan ik me er iets bij voorstellen: een economie van minder en van beter. Ik word gek als ik een gewone reep pure chocola nodig heb om een saus te maken en ik veel te lang moet zoeken tussen de schappen chocola die in omvang en variatie inmiddels de schappen met chips overtreffen. Ik wil die bleekbruine Oostblok-zak die Jenny Erpenbeck in herinnering roept: goede koop, blije koop. Het uitzonderlijke van kleding kopen is alleen dat tussen 'goed' en 'blij' zoveel emoties in de weg zitten, irrationele verlangens, heimelijkheid.
Zadie Smith, behalve schrijfster ook modeicoon, vertelt in een interview een 'sterk schuldbeladen' relatie te hebben met kleding kopen. 'Ik verspil heel veel geld aan mode', zegt ze. Zoveel dat ze de precieze som niet wil maken. Wat ze zich bij het opruimen van haar kledingkast in ieder geval voorneemt, is niet nóg een bruin ribfluwelen pak in huis te halen. Dat wil zeggen: niet als ze denkt dat ze er dan uitziet als demissing linktussen Angela Davis en Annie Hall.
Mijn meest kledinggevoelige vriendin met sterke voor- en afkeuren, die naar mijn idee altijd iets aanheeft wat ik nog niet ken, kan niet uit de voeten met die vijf kledingstukken. Niet omdat ze meer wil, maar omdat ze meer dan genoeg heeft. Zelden gaat ze op pad met het idee: ik moet nu een nieuwe broek. De laatste broek die ze kocht was een'upcycled jeans',oftewel een voor haar op maat gemaakte broek van twee oude Levi's.
'Als ik in een winkel kijk is dat om me te laten verleiden door iets waarvan ik nog niet wist dat ik het wilde', schrijft ze. 'Als ik maar vijf stukken per jaar zou mogen kopen, zou ik me puur laten leiden door verliefdheid. In Parijs zag ik een vrouw lopen in een grote panterjurk van Ganni. Daar zoek ik nu via Vinted naar.'
De vraag is uiteindelijk:wat kopen we als we kleren kopen? Al die mensen die met tassen aan beide handen door de Kalverstraat sjokken. De rijen voor de paskamers, de gretigheid waarmee de verschillende mogelijkheden worden uitgeprobeerd.
Je kunt erop neerkijken, denken dat het verveling is, een leegte die gedempt moet worden, maar au fond gaat kleding kopen, of het nu fast of slow fashion is, Arket of Dries Van Noten, gepaard met verwachtingen. We kleden ons om onszelf op te vrolijken, onszelf te belonen, om ons te amuseren, om iemand anders te worden, omdat we iemand ergens in gezien hebben en denken: dat wil ik ook; om op te vallen of juist in de pas te lopen, om een boodschap over onszelf uit te zenden, om indruk te maken, je kleding voor zich te kunnen laten spreken en er zelf het zwijgen toe doen.
In de krant lees ik het woord 'klimaatspagaat' waarin met name vrouwen zich zouden bevinden. Wel bewust van de negatieve impact van hun kledingaankopen, en toch blijven aanschaffen. De geraadpleegde psycholoog verklaart dat er dopamine vrijkomt als iemand op het punt staat kleding te kopen, met bijbehorend geluksgevoel. Tegelijkertijd krijgt de prefrontale cortex daarvan een kleine oplawaai, waardoor er 'minder goed en weloverwogen' beslissingen worden genomen.
De tijd dat ik zo blij was met gebloemde suède pumps dat ik als ik ze niet aanhad ze op m'n bureau zette zodat ik ze de hele tijd kon zien, ligt al even achter me, maar het gevoel herinner ik me nog. Het is de blijdschap die ik bij de vriendin zie die precies het goeie oversized colbertje vond. Kleding is een relatief eenvoudig instrument om iets van jezelf te maken, een bepaald effect te sorteren. Door je kledingkeuze kun je laten zien een eigen stijl te hebben. Zoals de schrijfster Angela Carter in een essay inLondon Review of Booksschreef:'Choosing our clothes is the nearest most of us will ever get to practical aesthetics.'
En dan is er ook nog de dagdroom dat er andere versies van jezelf bestaan, nieuwe levens waar nieuwe kledingstukken bij horen. In een van de mooiste graphic novels die ik ken,The Blousevan Bastien Vivès, gaan dankzij de magische krachten van een geleend wit overhemd voor de bleue studente Séverine opeens alle deuren open. Mensen kopen kleding voor hun'future self',als ze klaar zijn met jojoën en de zon lekker schijnt, of kopen kleding uit heimwee naar hun'past self'.Een gefnuikte collega schaft een zilveren'fuck you'-jas aan; ik koop een zachtroze vest van merinowol voor mijn zusje als ze ziek wordt. Kleding biedt instant troost. Vergeleken met alles in de wereld waarover je geen controle hebt, is het aanmeten van een steviger uiterlijk, of het aantrekken van iets warms, een relatief eenvoudige zaak.
'Dit is intiemer dan welkebekentenis dan ook', schrijft een vriendin als ze met tegenzin haar verlanglijstje van vijf prijsgeeft. Zet de vrouw of man het mes op de keel, en zij of hij weet wat het moet zijn. In ieder geval degenen aan wie ik het vroeg. Het perfecte witte T-shirt. De afkledende donkere broek. De aansluitende trui in aangename kleur. Het stijlvolle jasje van wol. De schoenen die alles goedmaken. Geen fast maar high fashion, met liefde gemaakt en verliefdheid oproepend. Liever tweedehands het geliefde object zoeken, dan 'valsspelen' door naar Arket te gaan, zoals een collega het noemt. 'Misschien alleen voor de basics.'
Zijn dit de elitaire keuzes van een bevoorrechte kring? Is het een kwestie van smaak en geld? Of ben je uiteindelijk net zoveel, zo niet meer geld kwijt als je héél véél fast fashion koopt? Ik denk dat het de toekomst is: kleding kopen die 'goed' is, en daar dan minder van. Een grote panterjurk. Een goede blouse van goud.