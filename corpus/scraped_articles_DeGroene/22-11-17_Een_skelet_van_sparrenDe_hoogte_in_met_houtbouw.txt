Een skelet van sparren De hoogte in met houtbouw

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
17 november 2022
Om een vervuilende sector als de bouw te verduurzamen wordt geëxperimenteerd met houten constructies voor hoge gebouwen. Technisch is het mogelijk. Hebben we in de stad straks allemaal een stekkie van hout?
Vlak bij station Amsterdam-Amstelstaat een enorme nieuwe woontoren - een gebouw van 21 verdiepingen, 73 meter hoog. Dit is het hoogste 'houthybride' gebouw van Nederland, en heet dan ook trots HAUT. Op de winderige februaridag dat ik er een kijkje ga nemen, fiets ik aanvankelijk een paar keer aan het gebouw voorbij. De uitstraling is lang niet zo lieftallig als ik verwachtte. De toren ziet er juist strak en spiegelend uit, rank en met flitsende lijnen. HAUT gaat moeiteloos op in deze nieuw ontwikkelde, stedelijke, mondaine omgeving.
Toch staat HAUT, opgeleverd in 2022, voor een bouwrevolutie. Niet alleen vanwege de gevels die energie opslaan, vanwege de ramen van driedubbel glas, vanwege de mogelijkheid om onderdelen van het gebouw te demonteren en weer opnieuw te gebruiken - eigenschappen waardoor het gebouw het hoogste duurzaamheidslabel heeft gekregen dat de bouwwereld kent. Het gebouw is vooral opmerkelijk vanwege een kenmerk waar de bestaande duurzaamheidslabels nog nauwelijks op scoren: het is voornamelijk opgetrokken uit hout. Natuurlijk, de ramen zijn van glas, de fundering bestaat grotendeels uit beton, en aan staal is ook niet helemaal ontkomen. Maar de dragende constructie van het gebouw bestaat geheel uit hout, en met die 73 meter is HAUT een van de hoogste gebouwen ter wereld met een houten skelet.
Tot voor kort was het simpelweg niet mogelijk om zo hoog met hout te bouwen, leer ik van de ontwerper van HAUT, architect Do Janne Vermeulen. Ik spreek haar na mijn kijkje bij de toren in een vergaderruimte van Team V Architectuur, waarvan zij (samen met Jeroen van Schooten) creatief directeur is. Als je hoog wil bouwen bieden gewone houten balken en kolommen op een gegeven moment niet meer genoeg stabiliteit, legt ze uit. Een technische innovatie, gedaan in de vroege jaren negentig in Duitsland, zorgde voor een doorbraak. Wat nu als je dikke houten planken kruislings op elkaar lijmt? Dit simpele idee, afgekeken van multiplex, werd uitvoerbaar dankzij nieuwe lijmen en voorbehandelingen, en is bekend komen te staan onder de naam kruislaaghout (of clt, van het Engelsecross-laminated timber).De draagkracht van dergelijke haaks verlijmde balken neemt enorm toe. Kruislaaghout van dertig centimeter dik is ongeveer even sterk als beton. En je kunt er gewoon Europees vurenhout voor gebruiken; hout van sparren dus.
Natuurlijk wilde Do Janne Vermeulen een mooi gebouw neerzetten. Maar wat haar werkelijk drijft, zo maakt ze me duidelijk, is de vraag hoe de bouw substantieel duurzamer kan worden. 'De kern van het probleem is toch dat de bouw zo vervuilend is', zegt ze. Inzet van biomaterialen zoals hout ligt dan voor de hand. Maar zolang daarmee geen grote en hoge gebouwen kunnen worden opgetrokken, zal een duurzame bouwrevolutie uitblijven. Want zie de grote beweging: de wereldbevolking groeit en trekt naar de steden. De meerderheid van de mensen op aarde is inmiddels stedeling en die trend zet door. Op zich hoeft dat qua duurzaamheid trouwens geen slecht nieuws te zijn. Hoe groter de stad, hoe kleiner de ecologische voetafdruk van de bewoners namelijk is; de compactheid, de intense contacten en de korte aanvoerlijnen maken wonen in een stad juist energie-efficiënt.
Die trek naar de stad betekent echter ook dat aan woontorens voorlopig niet valt te ontkomen. Om al die mensen die een beter leven zoeken in de stad een enigszins fatsoenlijk onderkomen te bieden, worden er op dit moment over de hele aardbol in hoog tempo betonnen flats opgetrokken. Dat is op zich logisch. Stedelijke grond is duur. Als je moet woekeren met de ruimte en de efficiëntie van de stad wil behouden, is stapelen het devies. Dan ga je de hoogte in. En dit mondiale patroon suggereert ook iets anders: zolang je met hout niet grootschalig en hoog kunt bouwen, zal houtbouw een randverschijnsel blijven. Wellicht een charmante optie voor recreatiewoningen, maar geen reëel alternatief voor de traditionele betonbouw, geen plan dat de hele bouwsector radicaal kan verduurzamen.
Meer dan een bijdrage aan een wedstrijdje wie er het hoogste kan bouwen, is HAUT dan ook te begrijpen als demonstratie van een principe.
Architecten zoals Vermeulen willen vooral aantonen dat het kán: de hoogte in gaan met hout. Voortaan hoeven je gedachten bij houtbouw niet langer uit te gaan naar een knus chaletje in het bos, of naar een rustieke blokhut aan een meer. Ook een grootsteedse flat kan grotendeels van hout zijn. Als je in hartje Amsterdam een voornamelijk houten toren kunt neerzetten, dan kan dat in principe overal. Dat maakt houtbouw tot een serieus alternatief, want er zijn dus geen goede sociale argumenten meer (zoals het bieden van een fatsoenlijk onderkomen aan stedelingen) omnietin hout te willen bouwen.
Financiële argumenten zijn er wel. Op dit moment is hoogbouw van hout nog duurder, en HAUT staat bovendien op een dure plek. 'HAUT is voor mensen met geld', erkent Vermeulen. Ze speelt met dat gegeven. Ze weet dat veel mensen liefde voelen voor hout, en dat gevoel benut ze. 'Laat rijke mensen de sociale druk maar voelen om duurzaam te gaan wonen. Zij kunnen het wonen in een houten gebouw populair maken. Ongeveer zoals een beetje bewust mens met geld nu in een elektrische auto rijdt.'
Houtbouw zullen we serieusals optie moeten onderzoeken, vindt ook de Utrechtse hoogleraar Energy & Resources Martin Junginger. 'In de transitie naar een duurzamer systeem is hout gewoon niet te negeren.' Het is Jungingers leeropdracht om te bedenken hoe je de duurzaamheidsrekening kunt opmaken van ons gebruik van grondstoffen. Zijn benadering is milieukundig, zijn blik mondiaal, zijn zorg geldt de planeet. Hij denkt in termen van energie en materialen, en zoekt naar manieren om de verspilling en overexploitatie daarvan tegen te gaan.
Om de natuur voor onszelf leefbaar te houden, zullen we linksom of rechtsom moeten overschakelen op een economie die uitgaat van hernieuwbare energie. Hout is dan heel interessant. Via fotosynthese 'draaien' bomen eigenlijk op zonne-energie - net als alles hier op aarde, zou je kunnen zeggen, maar bomen doen dat behoorlijk direct. Daar komt bij dat een boom een heel efficiënte en natuurlijke manier is om het broeikasgas kooldioxide op te slaan, dat nu voor opwarming van de aarde zorgt. Bomen halen dat CO₂ uit de lucht. Zodra ze vermolmen laten bomen ook weer CO₂ los, maar als je ze 'oogst' voordat ze vergaan en de bomen in stukken zaagt, blijft het CO₂ opgeslagen in wat inmiddels hout heet. 'Hout is in feite uitgestelde emissie', of: 'Hout is in zekere zin hetzelfde als een CO₂-depot', heet dat in de kringen van houtbouwbeijveraars.
Het terugdraaien van de CO₂-teller door bomen uit de cyclus van koolstofdioxide-opname en koolstofdioxide-afgave te halen door er hout van te maken, dat was dat revolutionaire basisidee van houtbouw. Maar houtbouw past ook om andere redenen bij een meer duurzame werkwijze. Zo kun je hout gemakkelijk hergebruiken, heel wat gemakkelijker dan beton in ieder geval. Houten balken kun je opnieuw verzagen, planken kun je losschroeven en ergens anders weer gebruiken. Mocht een houten gebouw niet meer aan de eisen en verlangens van een nieuwe tijd voldoen, dan kun je het hout dus vrij eenvoudig uit het bestaande gebouw halen en weer gebruiken in een nieuw huis. Slopen verandert zo in demonteren. Hartstikke duurzaam, en vreemd passend - je neemt als het ware een stekkie van het oude gebouw en plant het elders. Waarmee de periode dat hout CO₂ uit de lucht houdt, weer voor een flinke tijd wordt verlengd.
Hout is bovendien vijf keer lichter dan beton en ook dat is een voordeel - zeker op de slappe Nederlandse bodem, zegt Do Janne Vermeulen. Vaak is het mogelijk om bestaande gebouwen in de stad een houten opbouw te geven zonder dat de fundering daarvoor hoeft te worden verstevigd. Stel je voor! Ik zie meteen een mooi penthouse met daktuin voor me midden in de stad; een plek waar ik zelf graag zou willen wonen.
En de voordelen houden niet op.Door voornamelijk met hout te werken, wordt het bouwproces zelf ook veel minder belastend. Beton moet je ter plekke gieten, maar een houten gebouw kun je grotendeels voorbereiden in een hal op een industrieterrein waar je niemand stoort, waarna je het als een soort bouwpakket naar de plek van bestemming vervoert. Daar kan het in een paar dagen in elkaar worden gezet. Efficiënt, en zonder de aanzienlijke verspilling van materialen waarmee de traditionele bouw gepaard gaat. Vermeulen: 'Er zijn dus geen grote bouwputten meer nodig die een hele buurt wekenlang ontregelen en waarvoor het verkeer moet omrijden. En je hoeft niet meer met grote drilboren aan de gang, wat heel wat geluidsoverlast scheelt.'
Het bouwen zelf is dus relatief schoon, snel en stil. Eenmaal klaar heeft een houten gebouw een leefklimaat dat je ook duurzaam zou kunnen noemen. Het is er fris in de zomer en warm in de winter. Hout 'ademt' en reguleert het vocht goed, de akoestiek is rustig en zacht. Het is er gezond wonen.
Nadelen van bouwen in hout zijn er ook, zegt Vermeulen. Nee, ze doelt niet op brandgevaar; weliswaar weet ieder kind dat hout brandbaar is, maar massief hout brandt vaak maar een klein stukje in. Bovendien hebben we sinds mensenheugenis ervaring met de condities waaronder en de manieren waarop hout brandt, wat de risicomodellen heel precies heeft gemaakt. In feite is veel minder goed te voorspellen wanneer staal zijn draagkracht verliest, en wanneer beton gaat scheuren door de vlammen. Ook kost het onderhoud van houten huizen niet per se meer tijd of geld. Geverfd hout moet je inderdaad goed bijhouden, maar een houten skelet zit goed ingepakt en daar heb je geen omkijken meer naar.
Bij 'problemen' denkt Vermeulen eerder aan de ontwerpbeperkingen die het materiaal met zich meebrengt. Zo zijn overspanningen in hout relatief moeilijk te maken. Ook leidt bouwen met hout al snel tot kleine ramen. Vermeulen: 'Veel houten gebouwen halen hun stabiliteit uit de gevel, en dan kun je de ramen niet te groot maken. Bij HAUT wilden we dat juist wel; we wilden een open woonklimaat, met veel zicht op de Amstel en de lucht, en met grote balkons. Het heeft ons heel wat hoofdbrekens gekost voordat we daar bouwtechnische oplossingen voor vonden.' Je moet als architect dus van pionieren houden, want er valt nog een hele hoop uit te denken en te stroomlijnen rond houtbouw. Maar je krijgt ook wat cadeau van het materiaal, zegt Vermeulen. 'Hout geeft een licht gevoel aan een ruimte. En je kunt binnenruimtes vaak heel fraai afwerken door de houten balken of vloeren op sommige plekken zichtbaar te maken.'
Het grootste knelpunt schuilt in de kosten van houtbouw. Nu is houtbouw nog zo'n tien procent duurder dan de gebruikelijke manier van bouwen. Houtbouw zou een stuk rendabeler worden als het op grotere schaal zou worden toegepast. Dan gaan de werkprocessen en aanvoerlijnen zich richten naar houtbouw, en profiteer je van de besparingen die komen met stroomlijnen. Daarnaast werken regels en beleid vaak nog belemmerend. Zo neemt de MilieuPrestatie Gebouwen (mpg, een rekenmethode die de milieubelasting van grondstoffen in een gebouw vaststelt) niet mee dat hout CO₂ vastlegt, waardoor houtbouw er minder gunstig uitspringt dan reëel zou zijn. Een betere beprijzing van CO₂ zou natuurlijk ook helpen; de verborgen kosten van betonbouw zouden dan door investeerders een stuk serieuzer genomen worden. 'Met de wortel en de stok zou de overheid kunnen helpen om houtbouw snel betaalbaar te maken', concludeert Vermeulen. 'Ik denk dat het dan even duur of zelfs goedkoper kan zijn dan de traditionele bouw.'
Zelf gelooft Vermeulen dat het die kant uit gaat. 'Wij architecten schrijven gewoonlijk in op tenders', zegt ze, 'waarbij we dus een plan indienen dat moet concurreren met een plan van andere architecten. Je kunt inmiddels bijna geen tender van het rijk of de gemeente meer winnen als je niet een goed verhaal hebt over duurzaamheid. En dat zet echt dingen in beweging.' Zelf neemt Vermeulen deel aan de Metropoolregio Amsterdam, waar net in een convenant is afgesproken dat in 2025 één op de vijf nieuwbouwwoningen in de regio van hout zal zijn gebouwd. Die regio omvat niet alleen Amsterdam, vertelt Vermeulen, maar ook bijvoorbeeld Almere en Lelystad. En al is een convenant geen keiharde regel, er hebben toch maar mooi tachtig organisaties hun handtekening onder gezet. Dat zou volgens haar moeten leiden tot serieuze effecten. 'Aannemers weten nu dat ze in hout moeten kunnen bouwen, willen ze kans maken op een opdracht in deze regio. En 2025 is best snel.' Om een grote speler te blijven, zullen bouwbedrijven dus moeten gaan investeren in kennis van en technieken voor houtbouw, legt ze uit. 'Ik hoop, en denk, dat we eigenlijk al behoorlijk aan het opschalen zijn.'
Dat is niet helemaal de ervaringvan Martijn van Gelderen. Van Gelderen is manager omgevingskwaliteit bij BPD | Bouwfonds Gebiedsontwikkeling, een grote Nederlandse ontwikkelaar van woonwijken die volgens de website 'voorloper wil zijn in duurzame gebiedsontwikkeling'. Van Gelderen merkt heus wel dat houtbouw 'hot' is; hij ziet de term vaak opduiken in de zogenoemde City Deals, werkafspraken tussen uiteenlopende partijen om steden vitaler te maken. 'Er zijn al zes à zeven initiatieven rond houtbouw op BPD afgekomen, en dat aantal zal toenemen', zegt hij. BPD neemt ook al deel aan enkele houtbouwprojecten, bedoeld voor een nichemarkt van ecologisch bewuste kopers. Zo hoopt BPD ervaring op te doen om op termijn hele wijken met houten staketsels te bouwen. Maar voorlopig is het nog niet zover, en het bedrijf loopt ook niet met houtbouw te koop.
De verklaring is simpel: BPD richt zich op het midden- en lagere segment van de markt, en voor mensen met bescheiden inkomens is houtbouw vaak te duur. 'Het gros van onze kopers wil wel groen in de wijk, maar hecht weinig waarde aan houtbouw. Ze herkennen een houten huis vaak niet eens als duurzaam', zegt Van Gelderen. 'Zij willen gewoon een mooie, comfortabele woning, en zolang beton dezelfde luxe geeft voor minder geld, verliest hout het.' Daarbij komt dat houtbouw leidt tot een ander type huizen; het materiaal dwingt andere standaard hoogte-, lengte en breedtegraden af dan de gebruikelijke. Dat is een nadeel als je weet dat het gros van de mensen droomt van een huis met de klassieke proporties van een jarendertigwoning en grote openingen aan de zonnige zuidzijde - juist het soort huis dat met houtbouw moeilijker te realiseren is.
Eigenlijk zou je als projectontwikkelaar de ruimte willen hebben om al doende te zoeken naar de beste duurzame oplossingen, zegt Van Gelderen. Maar die vrijheid voelt hij niet. Gemeenten, coöperaties en kopers stellen harde eisen aan de gebouwen die BPD uiteindelijk oplevert, en dat remt het experimenteren, want experimenteren maakt de uitkomst te onzeker. 'Soms sneeft een duurzame manier van bouwen al op een verschil van een paar duizend euro per woning met de traditionele manier van bouwen', zucht Van Gelderen.
En dan nog iets. Van Gelderen: 'Wij bouwen ongeveer zesduizend woningen per jaar. Als we al die huizen uit hout zouden optrekken, zouden we hout moeten importeren.' Hij bedoelt: een bouwproces is niet vanzelf duurzaam door hout toe te passen. Een bouwproces is pas duurzaam als de hele keten duurzaam is. De hamvraag is: waar gaat al dat voor de bouw benodigde hout vandaan komen? Valt zoveel hout eigenlijk wel op een duurzame en financieel concurrerende manier te oogsten?
'Laat ik het zo zeggen', reageert landschapsarchitect Dirk Sijmons als ik hem dit voorleg: 'Het ideaal van lokaal gegroeid hout van een boom die nog door opa is aangeplant, hout dat je in je bakfiets gaat afhalen bij de door windenergie aangedreven houtzagerij in jouw regio - dat ideaal is niet erg realistisch.' Op die manier kun je misschien wat tiny houses bouwen, denkt
Sijmons, en die kunnen waardevol genoeg zijn als een soort toonbeeld van wat er op het vlak van circulaire en duurzame houtbouw mogelijk is. Maar de Nederlandse bouwopgave ga je op die manier niet vervullen.
'Houtbouw is geensilver bullet',waarschuwt ook de Utrechtse hoogleraar Martin Junginger. 'Zojuist heb ik toevallig een module Biobased Economy opgezet voor mijn studenten. Ze moeten van mij gaan doorrekenen hoe zij duurzaam bouwen met hout in Nederland voor zich zien. Ik denk dat ze daar een aardige kluif aan zullen hebben!' Een deel van het benodigde hout zal heus wel uit Nederland kunnen komen; de jaarlijkse houtoogst in Nederland bedraagt op dit moment namelijk slechts 55 procent van de jaarlijkse aanwas aan hout, valt te lezen in een recent rapport van Wageningen University & Research. En dat percentage is volgens de auteurs 'duurzaam' op te voeren. Als we werkelijk optimaal zouden gaan oogsten, zouden we jaarlijks zo'n vijftigduizend goede houten woningen kunnen bouwen van in Nederland geoogst hout, suggereert een eerste theoretische schets van Junginger. Je zou dus kunnen zeggen: jaarlijks groeien er vijftigduizend huizen in Nederland. Maar naast het feit dat het Nederlandse bos nooit louter gebruikt zal worden voor houtoogst, leidt dit nog niet tot de helft van het aantal huizen dat Nederland het komende decennium wil bouwen.
Iedereen die er enigszins kijk op heeft, zegt dat we onvermijdelijk hout zullen moeten importeren als we via houtbouw aan de Nederlandse bouwbehoefte willen voldoen. In Nederland zelf is simpelweg niet genoeg ruimte voor het daartoe benodigde bos. 'Een mooie vorm van elders-planologie!' noemt Dirk Sijmons dat ironisch. En, voegt hij eraan toe, wees er maar op voorbereid dat journalisten en kritische burgers straks heel precies zullen nagaan hoe duurzaam dat hout dat we van elders betrekken nu eigenlijk is. 'Daar zal met een vergrootglas naar gekeken worden', voorspelt hij.
De vraag naar de herkomstvan het hout is relatief nieuw. Tot ver in de twintigste eeuw kapten we achteloos hout uit bossen die als eindeloos werden beleefd. In haar grondig gedocumenteerde ecologische eposSchorshuidenverhaalt de Amerikaanse romanschrijfster Annie Proulx over drie eeuwen houtroof in de Nieuwe Wereld. Naarmate de 'broederschap van de bijl' beter georganiseerd raakte, voltrok de houtkap zich in steeds sneller tempo. De ongebreidelde ontbossing stroopte 'de groene vacht' van het landschap.
Proulx schetst een nietsontziende exploitatiegeschiedenis, louter gericht op menselijk gewin, die in grote delen van de wereld nog steeds staande praktijk is. Ze maakt duidelijk dat op een dergelijke manier gewonnen hout geen rol kan spelen in een praktijk die zichzelf 'duurzaam' noemt. Er is een beter verhaal nodig: hout dat gebruikt wordt voor houtbouw komt idealiter zo dicht mogelijk uit de buurt, en wordt geoogst in deugdelijk beheerde bossen. Inmiddels zijn er keurmerken voor 'goed hout' ontwikkeld die dit duurzame verhaal concretiseren. Op dit systeem valt nog van alles aan te merken - zo is het 'duurzaamheidskader' volgens Junginger nog onvoldoende 'integraal' en laat de handhaving vaak te wensen over - maar het is tenminste een begin.
Projectontwikkelaar Van Gelderen redeneert langs dezelfde lijnen. Hij verwacht dat er meer wet- en regelgeving zal komen rond biobased materialen, en hij denkt dat dit ook gaatwerken. 'Toen we in de nieuwbouw alleen nog maar hout met een fsc-keurmerk mochten gebruiken, moest het aanbod zich even aanpassen. Maar inmiddels is al dat hout duurzaam.'
Wil houtbouw de oplossing zijn die de bouwwereld echt richting duurzaamheid doet transformeren, dan zal dat samen moeten gaan met een meer duurzame bosbouw, erkent ook Do Janne Vermeulen. En waarom zou dat niet kunnen? Dankzij die techniek van het kruislaaghout kan er bouwmateriaal gemaakt worden van Europees naaldhout. 'Er is in Scandinavië veel productiebos, en die bomen groeien in vijftien tot vijftig jaar', zegt Vermeulen. Nu wordt er van dat vurenhout veelal pallets of papierpulp gemaakt, of het verdwijnt in de biomassaversnipperaar. Dat is ook een vorm van verspilling, vindt ze. 'Waarom hout verbranden als je er ook mee kunt bouwen?'
Die doenersmentaliteitvan de houtdenkers vind ik heel verfrissend. Voor elk probleem is er wel een oplossing; het komt gewoon aan op een sterke wil, een sterke visie, en dan hup, de schouders eronder. Toch maakt Dirk Sijmons een kanttekening. Hem valt op dat duidelijke minpunten qua duurzaamheid - zoals de lange aanvoerlijnen en de schimmige herkomst van hout - nieuwe 'oplossingen' binnen hetzelfde denkkader oproepen. 'Het beeld is: ons medicijn heeft bijwerkingen, en voor die bijwerkingen ontwerpen we een nieuw medicijn', zegt Sijmons. Zo kom je overigens wel ergens, beaamt hij. Maar hij herkent ook 'trekken van techniek-hybris': de overtuiging dat alles uiteindelijk met slimme technologie en betere regelingen te fiksen is.
Want welke innovaties er ook afgedwongen worden binnen een bepaald denkraam, zodra je de focus wat breder maakt, zie je dat niet alle tegenwerpingen zijn weg te strijken, en dat frictie en ongemak zullen blijven bestaan. Zo kunnen houtdenkers wel pleiten voor het zichtbaar maken van de verborgen klimaatkosten van de traditionele bouw, vanuit de wetenschap dat houtbouw het milieu veel minder belast en er dus gunstig uit zal springen. Maar sommige ecologische denkers (zoals de Franse filosoof Virginie Maris) hebben hun bedenkingen bij deze aanpak. Want wat kan worden becijferd, kan worden uitgeruild. 'Groen boekhouden' zal er vast voor zorgen dat het belasten van de natuur duurder wordt, maar natuur heeft dan dus nog steeds een prijs - en die mentaliteit is volgens hen precies het probleem. Een boom verschijnt dan bijvoorbeeld louter als de leverancier van een grondstof met een fluctuerende, onderhandelbare waarde binnen een menselijke economie, en niet als eigenstandige entiteit met een 'waarde' die het menselijk belang te buiten gaat.
Martin Junginger is niet ongevoelig voor deze kritiek. Cijfers vangen niet alles wat van belang is, en ook hij kan bomen waarderen om wat ze in zichzelf zijn; onlangs heeft hij nog een petitie getekend tegen het 'volkomen onnodig' kappen van bomen in een laan bij hem in de buurt. Maar hout beleeft hij toch vooral als een grondstof die veel duurzaamheidsproblemen kan oplossen, en als hij daartoe in termen van nutsrelaties moet spreken, dan moet dat maar. 'Zoals we in Duitsland zeggen: je hebt fundi's en je hebt realo's. Ik ben een realo.'
Volgens Junginger is er in principe ook niets mis met het gebruik van hout. De menselijke beschaving zoals we die kennen zou niet hebben bestaan zonder gebruik te maken van bomen; hout was cruciaal voor het maken van vuur en het garanderen van beschutting. Het is de huidige schaal van houtgebruik (en dus in feite de huidige bevolkingsdruk) die tot ecologische problemen leidt. 'Maar wat wou je zo snel aan de omvang van de wereldbevolking doen? Wat is je concrete voorstel?' Voor Junginger blijft het ideologiekritische verhaal vaak te abstract, te vrijblijvend. Groen boekhouden en het certificeren van hout hebben hun beperkingen. Maar het zijn tenminste concrete stappen in de goede richting.