Rituelen Kroniek van kunst&cultuur

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
5 december 2024
KUNST Among Houses and the Cosmos
In een vitrine liggen allerlei mysterieuze objecten; een doosje met gedroogde witte bonen en daarnaast een gevouwen, blauw geblokte theedoek. Een vergeeld papier met daarop potloodstreepjes, in een patroon of juist willekeurig. Daartussen een aantal versteende vormpjes die ik niet direct kan plaatsen. Een fossiel? Een handgemaakt sculptuurtje? Naast het doosje met de bonen is een scherm met daarop de registratie van een ritueel. De blauwe doek ligt opengevouwen, de bonen worden eroverheen gestrooid en vervolgens in groepjes verdeeld volgens een onbekende logica. Een substantie die lijkt op gesmolten boter wordt eroverheen gegoten, en er wordt iets - de toekomst - aan het patroon afgelezen. Het fragment is een onderdeel van het doorlopende, reeds in 1992 aangevangen41 Dream Hunters,waarin Kostana Banovic (Sarajevo, 1960) dit ritueel uit de Balkan inzet als performance.
Rituelen vormen de rode draad in de tentoonstelling, en in Banovic' oeuvre als geheel. In het Centraal Museum is een selectie uit meer dan twintig jaar werk van deze Utrechtse kunstenaar te zien, dat naast performance bestaat uit films, tekeningen, en dus de vitrines, met daarin kunstenaarsboeken, allerlei herkenbare en minder herkenbare objecten die de kunstenaar op haar reizen heeft verzameld. Veel van deze objecten, zoals traditioneel beschilderde paaseieren, schelpjes, aantekeningen op papier, komen terug in de film waaraan de tentoonstelling haar titel ontleent:Among Houses and the Cosmos.Dat is een groeiend document van inmiddels 73 minuten, waarin Banovic filmmateriaal van jaren reizen door Europa, Latijns-Amerika en Afrika heeft verwerkt.
Er wordt niets ge√Øntroduceerd - van een besneeuwd landschap met kerkgezang wordt er zo gesprongen naar zingende mensen in een heel ander land, een ander continent. Banovic komt regelmatig zelf in beeld, wanneer ze deelneemt aan een plaatselijk ritueel. De beelden zijn prettig imperfect, de camera dikwijls onvast. Iets ten diepste menselijks, de vragen in dit werk: dit ritueel, dit gebruik waar ik vertrouwd mee ben, waar vind ik dat nog meer? Hoe ziet dat er voor anderen uit? Wat herken ik, en wat is vreemd?
In de zaaltekst staat dat rituelen voor Banovic 'een brug tussen het "zelf" en het "andere" vormen, als een "sculptuur in de tijd".' Een wat raadselachtige omschrijving die de bezoeker desalniettemin op het spoor zet het werk in de fijnzinnig ingerichte Kloosterzaal als een met elkaar verbonden geheel te zien. De tekeningen die aan glazen wanden hangen, hebben bijvoorbeeld door de kleur van het papier net zoiets organisch als de natuurlijke objecten in de vitrines en de geluiden die uit de films door de zaal klinken. In het poreuze materiaal zijn perforaties aangebracht. Het zouden insectensporen in het zand kunnen zijn, in onbruik geraakte landkaarten, honingkleurige ponskaarten voor een onbekende taal. In die openheid vindt een dynamische uitwisseling plaats tussen het chaotische en het organische, het systemische en het bezwerende - de onmogelijkheid, en het verlangen, die te verenigen zit ten diepste in het rituele vervat.
Fabienne Rachmadiev
Kostana Banovic -
Among Houses and the Cosmos.
T/m 23 februari in Centraal Museum, Utrecht,https://centraalmuseum.nl
Centraal Museum | Kostana Banovic, Among Houses and the Cosmos, collage van verschillende werken