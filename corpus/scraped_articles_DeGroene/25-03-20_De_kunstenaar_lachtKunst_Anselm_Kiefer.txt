De kunstenaar lacht Kunst Anselm Kiefer

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
20 maart 2025
Het werk van Anselm Kiefer, nu te zien in Amsterdam, verandert niet alleen - het verbeeldt veranderlijkheid zelf. 'Continuïteit? Ik herschep.'
Wat gebeurt er wanneerje moet giechelen? Wat speelt er wanneer je de controle kwijtraakt en aan dat gehik en gehijg ten prooi valt? Is het een uiting van macht? Een erkenning van de willekeur waaraan het leven onderworpen is? De overwinningsdans van een eens onderdrukt maar nu bevrijd gevoel? InHet bos en de rivier: Over Anselm Kiefer en zijn kunst,het nieuwste boek van de Noorse schrijver Karl Ove Knausgård, komt deze vraag naar het wezen van de lach een aantal keer voorbijdrijven. Knausgård maakt er geen centraal thema van - en tóch wekt hij de indruk dat de lach een ingang biedt tot zelfs het duisterste werk van de iconische Duitse kunstenaar.
Knausgård herinnert zich hoe 'aan het eind van de jaren tachtig en het begin van de jaren negentig [alles] werd opgevat als een constructie, ook het authentieke'. Dus 'als je moest huilen om een boek, een film of een kunstwerk, was je voor de gek gehouden. In plaats daarvan lachten we dan maar.' Alles was ironie. En misschien, voegt Knausgård daaraan toe, schokte het werk van de toen ook wereldberoemde Kiefer hem destijds zo hevig. Staand voor zijn werk '[verging] het lachen je al snel'; je krijgt het gevoel 'dat je de wereld ziet alsof je er zelf geen deel meer van uitmaakt'. Op de gitzwarte doeken van Kiefer wordt ook de ironie ontmaskerd als zijnde slechts 'een houding' te midden van anderen.
Voor zijn project bezocht Knausgård Kiefer. Maar wat bleek? In het Franse Barjac, waar Kiefer in enorme industriële hallen zijn werk vervaardigt, galmde de lach. 'Hihihi!' tekent Knausgård er talloze malen op - en hij vraagt zich af: wat gebeurt hier? Het werk snoert de lach de mond, maar de vervaardiger grinnikt en giechelt onophoudelijk. Wat heeft deze lach te betekenen? Zegt het iets over zijn werk - of juist niet?
Anselm Kiefer werd in 1945 geborenin de ruïne die Duitsland heette, omgeven door onbezette stoelen, schoenen zonder voeten en een totale stilte. Want hoewel de verwoesting, het leed, de verwrongen gezichten ook voor een opgroeiend kind overal voor het oprapen lagen, werd er door de volwassen wereld bovenal gezwegen. 'Ik leefde met mensen die er allemaal bij waren en er niet over wilden praten', vertelt Kiefer inAnselm(2023), de weergaloze documentaire die Wim Wenders over hem maakte.
In een van zijn eerste kunstprojecten hees Kiefer zich in het nazi-uniform van zijn vader en liet hij zich in Europese hoofdsteden fotograferen terwijl hij een hitlergroet uitbracht. Een aanklacht tegen de daden en het eeuwige zwijgen van de ouderlijke generatie. Zijn werk zou daarna talloze malen van vorm en inhoud veranderen, maar de obsessie met ruïnes en een zichzelf herhalende geschiedenis bleef. Zware thema's.
Bij de opening vanSag mir wo die Blumen sind,de nieuwe tentoonstelling in het Van Gogh Museum en het Stedelijk Museum over Anselm Kiefer, vallen daarom grote woorden (de dood, eeuwigheid, ondergang, beschaving). Kiefer, die zelf ook aanwezig is, zegt echter weinig. Hij dartelt rond, kijkt vrolijk en glimlacht. Vlak voor de opening poert de kunstenaar, bijna tachtig, met z'n vinger nog even in het doekInnenraum.
Wanneer hem wordt gevraagd wat al die jaren de continuïteit in zijn werk is geweest, kijkt hij verbaasd op. 'Continuïteit? Ik herschep.' In de fabriekshallen waar Kiefer werkt, staan oude werken soms jaren te verfstoffen tot hij er weer mee aan de haal gaat. Hij steekt ze in brand, giet er vloeibaar lood over, blust ze met een tuinslang. Zijn werk staat, net als de thema's die er vaak in centraal staan, in het teken niet van dat wat vergaat, maar in het teken van 'het vergaan', 'het veranderen'. Hier geen continuïteit.
Wat Kiefer hiermee bedoelt valt goed te onderzoeken in de eerste gezamenlijke tentoonstelling van het Stedelijk Museum en het Van Gogh. Verdeeld over zes zalen in twee musea worden van Kiefer tentoongesteld: nooit eerder vertoonde tekeningen uit begin jaren zestig, doeken uit de jaren zeventig, werken uit de jaren tachtig en twee nieuwe installaties. De bezoeker krijgt een bijzondere kans om de herscheppingen te traceren.
In het Van Gogh wordenKiefers werken - onder meer zijnSterrennacht, Das letzte Fuder, Scheerlingsbecher- naast werken van Van Gogh tentoongesteld. Over de relatie tussen de twee zegt Kiefer dat deze bestaatnietuit een gedeeld gevoelsleven, maar uit de 'vastberadenheid van de compositie'. Dat is interessant en, ik denk, veelzeggend: voor Kiefer moet men de hemel niet willen reduceren tot het gevoelsleven van een enkeling. Het gaat om de grootsheid waarvoor elk individu nietig is. De decompositie.
In het Stedelijk is het hoogtepunt de installatie die rondom en speciaal voor het centrale trappenhuis is gebouwd - en waar de tentoonstelling naar vernoemd is. De opgehangen overalls, de ontklede en zichzelf wassende figuren, de bloemen, het metaal, de onheilspellende vragen van Pete Seeger en Marlene Dietrich: betreedt de bezoeker hier een gouden gaskamer?
Ook in de hier tentoongestelde werken bedient Kiefer zich van een adembenemende variatie aan materialen, symbolen en mythes. Van Paul Celan en Heidegger tot de kabbala, Mesopotamië en het hindoeïsme - de historische referenties in zijn werk stapelen zich net zo dik op als de materialen op zijn werken. Lood, stro, glas, katoen, hout, bladgoud, verf, beton, grond.
Kiefer verbeeldt niet een toestand, maar de veranderlijkheid, het cyclische, iets waarin de ondergang altijd weer lonkt. In die zin zijn de werken zelf ook de ruïnering die ze afbeelden. De kraaien komen aangevlogen, de slang vervelt, de filmrollen draaien: de herhaling herhaalt. En aan deze onderwerpen viel voor de generatie van Kiefer niet te ontsnappen.
Om deze reden valt er bij Knausgård een zeker ongemak te proeven wanneer hij over zijn ontmoetingen en gesprekken met Kiefer schrijft. De onderwerpen van Kiefers werk zijn dik, zwaar en moeizaam; de gesprekken daarentegen zijn luchtig, wendbaar, soms frivool.
En telkens bekruipt Knausgård het 'vreemde gevoel dat [Kiefer hem] helemaal niet zag'. Ze spreken elkaar uren aaneen, maar Kiefer vergeet steeds wie Knausgård is. Hij vergeet Knausgårds naam, waar hij vandaan komt, zijn beroep. Aan het eind herkent hij hem niet eens meer. 'Hahaha', lacht Kiefer.
De gesprekken die ze voeren kantelen constant. Kiefer vraagt plots of Knausgård een helikopter bezit. Hij lijkt erg verbaasd over het antwoord. 'Die zou u moeten hebben!' Wanneer ze Kiefers geschreven werk bespreken:
'Heb ik dat geschreven? Of hebt u dat geschreven? vroeg Kiefer.
U hebt het geschreven. Ik heb het geciteerd. Het komt uit uw boek.
Hahahaha!'
En terwijl deze gesprekken voort struikelen, het lachen van Kiefer nagalmt in de industriële hallen waar hij werkt, worden de heren omringd door beelden van de holocaust en vadermoord.
'Hoe was uw relatie met uw vader? vroeg ik.
Slecht.
Slecht?
Ja. Ik wilde dat hij zou sterven.'
Knausgård weet nietwat hij met het lachen van Kiefer aanmoet. Zijn het de looddampen? ('Met lood kun je alles doen! Zelfs eten!') Het lijkt van niet - Kiefer is ook analytisch, snel en gevat. Hij is intelligent, messcherp. Nee, het lachen toont volgens Knausgård iets anders. 'Het geneurie als er pauzes vielen, het gelach na alles wat hij zei, creëerde als het ware een bubbel om hem heen, een zone van onbereikbaarheid.'
Die 'zone van onbereikbaarheid' lijkt Kiefer echter niet alleen om zichzelf heen te plooien; hij dompelt ook de ander erin onder - of, gesteld in de alchemische taal waarvan Kiefer zich graag bedient: hij lost zichzelf en de ander erin op. Kiefer - gefascineerd door mythes, talen, symbolen en cyclische bewegingen - lijkt helemaal niet geïnteresseerd in individuen. Niet in anderen, niet in zichzelf.
InHet bos en de rivierbeschrijft Knausgård Kiefer dan ook als 'het tegenovergestelde van een autobiografische schilder'. Kiefers wereld is 'auto-geografisch'. In zijn talloze landschappen vind je geen 'ik'. En deze observatie biedt een interessant beginpunt wanneer men het Van Gogh in loopt en een zelfportret van Van Gogh naast de landschappen van Kiefer ziet hangen.
Nadat Knausgård Kiefer een aantal malen heeft gesproken en hem samen met zijn assistenten heeft zien werken, oordeelt hij dat het 'geen zin [heeft] om de kunst in de kunstenaar te zoeken. Het [heeft] alleen zin om de kunstenaar te zoeken in de kunst'. Het maakproces is immers zo associatief, zo onvoorspelbaar; de kunstwerken worden zo vaak opnieuw beschilderd en aangepast. De rol van Kiefer in het proces is volgens Knausgård exemplarisch voor de inhoud van zijn kunst.
Dit werk komt namelijk niet voort uit controle, ideeën of beelden. Het maakproces is het werk, het werk een proces. Het verandert en vergaat; het wordt blootgesteld aan het weer, aan de elementen, aan modificaties. Het stromende lood en de brandende doeken laten zich niet netjes beheersen.
En zo schuilt er ook iets rustgevends in de donkere doeken van Kiefer. Zijn werken nodigen je uit niet om een ruimte te betreden, maar om jezelf in de ruimte te herkennen - om op te lossen, te vergaan, de controle te laten varen. Is Kiefers werk het morbide equivalent van de lach?
Sag mir wo die Blumen sindis t/m 9 juli te zien in het Stedelijk Museum en het Van Gogh Museum in Amsterdam. Karl Ove Knausgård,Het bos en de rivierwerd vertaald door Sofie Maertens & Michiel Vanhee en komt uit bij Athenaeum
Georges Poncet / Collectie van de kunstenaar | Anselm Kiefer, Die Krähen (De kraaien), 2019. Emulsie, olieverf, acrylverf, bladgouden stro op doek, 280 x 760 cm