Het dementerende Europa

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
21 september 2023
Het geheugen van dementerenden laat het het eerst afweten met betrekking tot het heden. Herinneringen aan de kindertijd zouden het langst min of meer intact blijven. Ik formuleer het voorzichtig, ook dat verre verleden biedt lang niet altijd een veilig onderkomen. Wel staat vast dat het auditieve en het olfactorische geheugen makkelijker gestimuleerd kunnen worden dan het visuele of verbale geheugen; dementerenden die normaliter coherentie verloren zijn, zingen soms moeiteloos mee met liedjes uit betere tijden.
Vooral 'oude' geuren en geluiden kunnen een rustgevend effect hebben - tenminste, op die inzichten is het werk van ene dokter Gaustin gebaseerd, een psychiater-gerontoloog van een Weense geriatrische kliniek. Hij had zijn spreekkamer ingericht in jaren-zestigstijl: een bakelieten platenspeler,Sergeant Pepper,zeepjes, sigarettendoosjes, miniatuurautootjes van destijds beroemde modellen. Patiënten met een geheugenstoornis bleven er langer dan nodig hangen en begonnen meer te praten. Dat succes vroeg om een grootsere aanpak. Gaustin speculeert over export van het nostalgie-concept naar klinieken in andere landen, voor diverse bevolkingsgroepen en tijden. Het ultieme visioen voorzag zelfs in het bouwen van een complete stad in een bepaalde periode, te beginnen met het jaar 1985.
'Schuilplaatsen voor andere tijden' noemt Gaustin die afdelingen en die steden, en dat is ook de titel van het verbluffende boek - winnaar van de International Booker Prize - dat de Bulgaar Georgi Gospodinov over hem en zijn theorieën schreef. Maar Gaustin is geen historisch personage, hij is een bedenksel, of liever: een afsplitsing van de vertellende ik-figuur die als GG verdacht veel gelijkenis met de in 1968 geboren auteur vertoont. Samen bouwden ze de eerste kliniek voor het verleden, 'of eigenlijk bouwde hij de kliniek, ik was alleen zijn helper, de verzamelaar van andere tijden'. Aan het eind van het boek scherpt hij, de schrijver, de twijfels over de verhouding tussen realiteit en fictie nog eens aan: 'Ik weet niet meer of ik Gaustin heb verzonnen - of hij mij.'
Dat is natuurlijk niet het recept voor een roman uit één stuk - in een gefragmenteerde wereld sowieso een anachronisme. Vroeg of laat - weet de verteller - gaat alles door elkaar lopen, 'het waargebeurde, het gelezene en het zelfbedachte springen over elkaar heen en verwisselen van plek', en dat levert een boek op met honderden fragmenten die, behalve door een sprankelende stijl, een stortvloed van intertekstuele referenties en een onuitputtelijke ideeenrijkdom, thematisch bijeen worden gehouden door het oprukkende verschijnsel van de achteruitgang van het menselijke geheugen.
Het gaat dus niet, zoals ik aanvankelijk even dacht, om gedachtenspelletjes van een apolitieke, wereldvreemde geest, hoewel wereldvreemdheid misschien wel de essentie is van de dreiging waarvan het boek in telkens andere vormen spreekt. 'En toen maakte het verleden zich op om de wereld te veroveren.' Niet alleen in het brein van de alzheimerpatiënt is de verwarring van heden en verleden groot, dat geldt evenzeer voor het oprukkende nostalgische nationalisme in de meeste Europese landen. Een tijdlang leek Europa 'na een paar ernstige verstandsverbijsteringen in de twintigste eeuw' volledig resistent tegen uitbraken van nationale waanzin, maar dat blijkt nu al een paar decennia een illusie. Gaandeweg ontwikkeltSchuilplaats voor andere tijdenzich tot een vernuftige en ironische parabel over het oprukkende populisme in Europa.
Gospodinov blijkt uitstekend op de hoogte van de ontwikkelingen in diverse West-Europese landen, maar het spreekt vanzelf dat het accent ligt in Bulgarije. Daar blijkt de hang naar het verleden aanzienlijk groter dan in Frankrijk of Italië. Het stikt er van de patriottische verenigingen en groepen voor re-enactments, het internet maakt uitgebreid reclame voor workshops om vlaggen te leren naaien en voor de aanschaf van folkloristische kostuums uit alle regio's.
GG deed undercover mee aan zo'n nagespeelde historische gebeurtenis, net als de meeste mannen in kledij uit de feestwinkel, een harembroek en een geborduurd jasje. Het ging om de door 'Onze Jongens' geïmiteerde opstand van Bulgarije tegen de Ottomanen in april 1876. Hilarisch hoogtepunt was het via drones droppen van een gigantische Bulgaarse vlag boven het park in Sofia waar het antieke wapengekletter plaatsvond. De immense lap stof leek een circuskoepel, 'je zag de eronder krioelende lichamen van stikkende mensen (...) Een park kunstzinnig ingepakt door Christo, die overigens door de meesten van Onze Jongens beschimpt werd.'
Bedreigender is een re-enactment waar Gospodinov tegen het eind van het boek over vertelt: de moord op Franz Ferdinand in het Sarajevo van 1914, oftewel: de aanleiding van de Eerste Wereldoorlog. Op 28 juni, de dag van de moord, is heel Sarajevo uitgelopen om getuige te zijn van een hyperrealistische remake - Gaustin zou het bedacht kunnen hebben. Iedereen is gekleed in de kleding van die tijd. De nep-aartshertog komt op in zijn zwarte Gräf & Stift Phaeton. De moordenaar heeft zich in een kroeg laten vollopen, grijpt net als in de geschiedenisboeken zijn pistool en schiet de aartshertog neer. Dan blijkt de man werkelijk het loodje te hebben gelegd. Algehele verbijstering. Europa lijkt hooguit 'een haar verwijderd van de Tweede Eerste Wereldoorlog'. GG weet niet wat erop volgt, Gospodinov evenmin. Ik ben er niet gerust op.
In veel landen worden heden en verleden verward
Gospodinov staat 5 oktober op het Internationaal literatuurfestival Utrecht.https://ilfu.com
GEORGI GOSPODINOV Schuilplaats voor andere tijden Vertaald door Hellen Kooijman. Ambo/ Anthos, 334 blz. Radek Mica / AFP / ANP | De moord op Franz Ferdinand door Gavrilo Princip wordt nagespeeld in Brno in Tsjechië, juni 2014