Marja Pruis

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
8 augustus 2024
In theorie weet ik alles, in de praktijk valt het tegen. Ik heb het niet over waar Chili ligt, of wat een bavarois is, maar meer over de dingen van het leven. Dat je alleen ziet wat je wil zien, dat. Je hoort erover, maar ervaar het maar eens.
Er kwam hier een vrouw over de vloer van wie ik uit onze mailwisseling had begrepen dat ze de zeventig was gepasseerd. Gelooft u het gewoon maar. Net zoals u moet geloven dat ik verbaasd was toen ik haar de trap op hoorde komen.
Ik heb vrienden die de zeventig zijn gepasseerd. Ik weet dat iedereen blijft wie die is, min of meer. Maar deze lichte tred, de tinkelende stem waarmee ze naar boven riep... Ik dacht: goh. Zo kan het ook.
Ik had ervoor nog aan deze zeventiger gerefereerd toen ik werd geïnterviewd over ouder worden. Het was niet de eerste keer, zo'n soort gesprek, en inmiddels weet ik dat dit de rolverdeling is: degene die interviewt, stralende blom, verdoet glorieuze jaren door zichzelf perimenopauzaal te wanen, degene die wordt geïnterviewd, ik, moet haar geruststellen.
In theorie niks aan de hand, in de praktijk schrik ik nog steeds wakker. O, dit was ik. De geruststeller.
Die de zeventig gepasseerde vrouw dus, ze kwam van een voormalig Oost-Duits eiland om Amsterdam-Noord te verkennen. Want ze wilde graag, zo had ze gemaild, het komend najaar naar het Amsterdam Dance Event! 'Zo zie je maar!' had ik tegen de stralende blom geroepen die blijk gaf van existentiële nood, niet wetende of ze nog wel mocht dansen in de publieke ruimte.
En nu verscheen haar reële gestalte in mijn blikveld, boven aan mijn eigenste trapgat. Ik zal niet overdrijven. Ze overtrof alles wat ik verwachtte. Zo fris, zo levendig, zo - mag ik het zeggen? - kwiek! Ze keek me aan met fonkelende ogen, ze had haar haren opgebonden in een snelle staart, ze had iets makkelijks aan, ze wás makkelijk, zoals ze op me afkwam, met beide handen, verheugd.
Degene die zegt het beste met me voor te hebben, wijst me er met regelmaat op dat ik de neiging heb grensoverschrijdend gedrag te vertonen. Dit schijnt vooral tot uiting te komen in ongepaste vragen dan wel opmerkingen. Het is allemaal verlegenheid, verdedig ik mezelf.
Hij was er niet om me te behoeden. En nog iets, ter verzachting: ik had net allemaal boeken gelezen over vrouwen op eilanden. Ik riep het, ik schreeuwde het, en dat het in het Engels moest gooide helemaal de remmen los.
'You look so healthy, so young! It must be the island life! You look like you're forty!'
Achteraf gezien had ik misschien iets van verbazing kunnen lezen op haar gezicht. Maar ik was al te ver heen. Kon alleen nog maar denken aan die geheime pot levenselixer die op de hoogste berg van haar eiland moest staan. En toen ze reageerde:'But I ám forty!'kon ik alleen maar lachen. Typisch de zeventiger die zich veertig waant. En in dit miraculeuze geval terecht!
Tja en verder. Ik sta niet echt bekend om mijn vermogen een verhaal met een clou te vertellen. En dus ben ik daar ook maar op neer gaan kijken, die clou. Ik zeg alleen dit: ik heb lang naar haar gekeken met bewondering. Ze zat best wel dicht naast me op de bank, wilde graag een kopje thee, zonder cafeïne.
Bij alles dacht ik: o dit is het geheim. Ik vroeg haar notabene naar de val van de Muur, hoe ze die had ervaren. En dat ik net Jenny Erpenbeck daarover had gelezen.'Jenny who?'vroeg ze, haar gympen uitschoppend om het zich in kleermakerszit makkelijker te maken.
Misschien was dat het kantelpunt. Of dat ze vertelde na Amsterdam Dance Event door te zullen vliegen naar Maleisië. Dat ze niks aan mij vroeg. Zo lang ik dacht dat ze de zeventig was gepasseerd, mocht ik haar.
'Vandaag wordt u zeventig. Hoe voelt u zich, Simone?'
Simone de Beauvoir,De legendarische gesprekken met Alice Schwarzer