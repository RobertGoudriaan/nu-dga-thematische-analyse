Drijven Rebekka de Wit

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
15 augustus 2024
Ze was op haar zeventigste verjaardag naar een therapeut geweest, voor het eerst. Lang had ze getwijfeld. Neem je nog een nieuwe fundering voor een huis waar je niet heel lang in gaat wonen, was de metafoor waarmee ze bij de therapeut op de proppen kwam. De therapeut was ook zeventig, daar had ze haar op uitgezocht.
Beiden hadden ze hun bril niet op gehad en zagen elkaar dus niet scherp, iets waarvan ze wilde dat ze dat eerder in haar leven had ontdekt. Gewoon je bril niet op doen.
'Het is natuurlijk enorm symbolisch, dat weet ik ook wel. De details doen er niet meer toe, althans niet voor mij.'
Op een stenen strandje aan een rivier zaten we naast elkaar. Na de vakantie moest ze van de therapeut een autobiografie schrijven van maximaal vier kantjes. Ze zei dat ze die al had geschreven, en dat die 17,50 kost, maar dat ze voor haar wel een gratis exemplaar kon meebrengen. Gesigneerd eventueel. De therapeut zei dat ze voor alles boven de vier pagina's een factuur zou sturen voor haar leestijd.
Die gedachte bekroop me laatst ook tijdens een voorstelling, na ongeveer anderhalf uur.
Dat ik ergens iets wil declareren, het verlangen krijg om een factuur te sturen als de dingen te lang duren, ook de avonden waar ik was met panels over waarom efficiënt denken zo destructief kan zijn, bewijst iets, geloof ik. Ik in het systeem, maar het systeem ook in mij.
Er zijn veel dikke kinderen aan het strandje. De manier om daarnaar te kijken is dat het - gezien de omgeving waar we in leven - vooral abnormaal is dat er nog mensen dun zijn. Dat had ze ergens gelezen en ik ook, die vakantie. Een jongetje, het allerdikst, geniet een soort aanzien sinds hij op een ander kind is gaan zitten dat sindsdien pijn in zijn borst heeft.
Bij de receptie kun je alleen lolly's, ijs en hamburgers krijgen. Als ratten in de val.
Er wordt gepest ook, gefatshamed zeg maar, de dunnerds weten natuurlijk niet dat ze eigenlijk dik hadden moeten zijn, maar dat het per ongeluk niet zo uitpakte.
Die kinderlichamen hebben veel te dragen, nu al, en de schaamte zal straks al hun gewicht, dat er door politieke beslissingen is gekomen, gedepolitiseerd hebben.
Ze had iets van me gelezen, zei ze en had me toen willen zeggen dat ik te veel het woord 'misschien' gebruik, waarop ze haar eerstvolgende zin met het woord misschien begon.
(Misschien heeft het met ouder worden te maken, dat ik zo weinig misschien meer verdraag.)
Ze onderbrak me voortdurend, waardoor ik op den duur alleen maar naar haar luisterde. Later ontmoette ik iemand die me liet uitpraten, en het ook stil liet nadat ik was uitgesproken.
Hij luisterde zo goed, dat ik me begon te generen. Het leek een eeuwigheid geleden dat ik überhaupt aan eindes van zinnen was toegekomen, dat ik niet eens meer wist hoe dat moest.
Het voordeel van vet, zei ze, toen we samen in de rivier lagen, is dat je blijft drijven. Ze deed het voor. Ik keek naar de licht bollende moedervlek op haar borst, en vermoedde dat die vroeger kleiner was en minder harig, zoals bij mij nu.