Burgermaatstaf

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
7 december 2023
In de oude wereldkwamen strijkers meestal uit de betere cultuurmilieus. Een violist bereidde zich na het gymnasium met Dostojevski voor op Tsjaikovski. Jaap van Zweden, straatvoetballer uit het Amsterdam van Hazes, heeft het na twee jaar middelbare school wel met het onderwijs gehad, maar wint als zestienjarige violist glansrijk het Oskar Back Concours.
Je zou zeggen dat, wanneer je het tot chef van The New York Philharmonic schopt, het milieu uit beeld raakt. Van Zweden ziet zichzelf wel degelijk als product van zijn jeugd, waar de weg omhoog begon in een krap Amsterdams appartement vlak bij de kwakkelende kapsalon van zijn moeder. Leven is vechten. Hij ziet zijn vader, schnabbelende pianist, moeizaam grote offers brengen voor zijn toekomst. Het deftige gastgezin waar hij zich op het Back Concours mag voorbereiden stoort zich aan zijn Amsterdamse tongval en zijn platvloerse verkering met een meisje. Viezigheid, zegt zijn gastvrouw. Jaap pakt woest zijn spullen en vertrekt. Na zijn overwinning vlucht hij naar New York, waar Dorothy DeLay op Juilliard de echte wereldtop opleidt. Weg van de kleinheid, thuis kom je nergens: 'Kinderen vliegen uit, dat gevoel is nietsontziend, dat houdt met niets en niemand rekening en zo hoort het ook.'
Nietsontziend. In dat ene woord zit meer Jaap dan in het ganse 'levensverhaal' dat Peter van Ingen aan hem wijdde. Het stroef geschreven boek vervlakt hem van omfloerst beschreven ruwe bolster tot iets te gladgestreken blanke pit. Ja, hij kon hard zijn voor zijn musici, maar het was voor hun bestwil. 'Ik ben door de jaren heen soms iets te fanatiek geweest. Ik heb sterk vanuit mijn eigen jeugdervaringen gereageerd. Die zelfdiscipline zit er diep in, dus dat draag ik uit naar anderen.' Bewonderend registreert de biograaf Van Zwedens arbeidsethos en perfectionisme. 'Jaap werkt uitermate gedetailleerd. Hij noteert zelfs in zijn partituur bij welke maat hij welke musicus recht in de ogen wil aankijken.'
Vast. Maar je ziet Van Zweden pas waar hij zich niet pragmatisch conformeert aan opgedrongen voorbeeldrollen. Je moet hem in een Bruckner-symfonie met dat bokserslijf en God en Satan voor zijn geestesoog orkanen van klank zien optrekken. Je moet hem kwaad zien worden, orkestmusici zien opvreten. Je moet hem over auto's horen praten en hem op zijn Amsterdams in lachen horen uitbarsten om de van de pot gepleurde prijzen van een toptent in Osaka: 'Vierhonderd gulden voor een bakkie rijst, zijn ze nou helemaal belazerd?' Je moet zijn ruige, ten goede en ten kwade onverzadigbare energie ervaren om te waarderen of verfoeien en een beetje te begrijpen wie hij is, waarmee ik niet beweer dat ik het doe.
Daarom had dit een reportage moeten zijn. Jaaps cultuuroorlog met de bovenbouw is een onnavolgbare schelmenroman. De Juilliard-student spreekt nauwelijks Engels. Bij de inschrijfbalie verstaan ze hem niet. En ook die school maakt hij niet af. Op zijn negentiende wordt hij gepolst voor een goedbetaald concertmeesterschap bij het Concertgebouworkest. Natuurlijk gaat Van Zweden daar na een kinderleven afzien aan de boemel. Disco's, dikke auto's, haring. Bij het orkest zien ze het met lede ogen aan. Bestuursvoorzitter Wim Scherpenhuijsen Rom verzoekt pr-man en adjunct Sjoerd van den Berg Jaap etiquette bij te brengen, wat hij weigert. Kansloze missie ook, Van Zweden laat zich niet beteugelen. Zijn schnabbels in die tijd zijn volgens de burgermaatstaf op het randje. Concerten met Berdien Stenberg, warme contacten metDe Telegraafen Joop van den Ende. Van zijn albumOde aan Amadeus,vernoemd naar een succesvolle concertserie met Stenberg, worden tachtigduizend exemplaren verkocht.
De orkesten die hij vanaf 1997 als dirigent in ijltempo verslijt, steeds een stapje hoger, gaan uitgeleverd aan zijn gloeiende ambitie internationaal de boer op. Een Amerikaanse tournee met het brave Enschedese Orkest van het Oosten eindigt in Carnegie Hall. Met het Residentie Orkest vliegt Van Zweden in 2000 naar Japan. Vanaf 2005 heeft de chef van het Radio Filharmonisch Orkest zijn eerste topensemble ter beschikking, waarmee hij grandioze Wagners uitvoert. Dan is een tweede grote sprong naar de VS niet ver meer. In 2011 wordt hij chef in Dallas, zeven jaar later in New York. Interessant genoeg lijkt het voorlopige hoogtepunt van zijn carrière ook de genadeslag voor zijn eerzucht. Als corona het orkest op afstand zet en Van Zweden in Amsterdam voor het eerst in een eeuwigheid een gewoon leven heeft zonder loodzware rolkoffers en intercontinentale vluchten, lijkt de aanzuigende werking van de wereldtop verbleekt. 'Ik merkte dat de pandemie mijn navelstreng met het orkest had doorgeknipt. Ik ontdekte dat er bij mij iets weg was en dat er bij het orkest iets weg was.'
Hij besluit zijn contract met New York niet te verlengen. Wat daar verder ook mag zijn gebeurd, het moet ook de hamer van derat racezijn geweest, en daar begint het boek dat dit had kunnen worden. De catharsis volgt wellicht in Zuid-Korea, waar Van Zweden vanaf januari chef is van het Seoul Philharmonic. Maar echte rust, voorspel ik, zal hij pas terugvinden in Amsterdam, en vast niet bij het Koninklijk Concertgebouworkest. De kloof. Enfin, bouwt hij daar gewoon zijn eigen feestje met een eigen festivalorkest voor altijd volle zalen. Hij weet van vroeger hoe dat moet.
Na al het afzien gaat Jaap los: disco's, auto's, haring
Nederlands instituut voor Beeld en Geluid / ANP | Jaap van Zweden en André Hazes in het VARA-programma Zoals u wenst, mevrouw, 1984 PETER VAN INGEN Dat is Jaap: Het buitengewone levensverhaal van topdirigent Jaap van Zweden Ambo/Anthos, 299 blz.