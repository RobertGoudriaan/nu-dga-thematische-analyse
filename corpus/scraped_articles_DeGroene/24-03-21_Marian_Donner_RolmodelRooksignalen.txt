Marian Donner Rolmodel Rooksignalen

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
21 maart 2024
Nemen we genoegen met deze wereld waarin alles in dienst staat van productie?
'Dat zijn wij', wees mijn geliefde naar de krokodillen. We waren met ons zoontje in de dierentuin van Antwerpen en keken naar drie krokodillen die omringd door plastic planten voor een geschilderde rotswand lagen. Omdat er in hun hok geen natuurlijk licht binnenkwam, was de zon vervangen door lampen. Via een luidspreker klonk het gefluit van vogels, gevolgd door een mechanisch gedonder. De lampen doofden, lichtflitsen imiteerden bliksem, uit verborgen sproeiers stortte kraanwater neer. Tot de rust weer terugkeerde met nepzon en -gefluit. Elke twintig minuten herhaalde dit tafereel zich en al die tijd lagen de krokodillen daar maar, als verdoofd door zoveel spektakel.
Wat mijn geliefde bedoelde was dat de mens net zo goed in een simulacrum leeft, een kopie van een kopie van wat het leven kan zijn. Misschien verbeeldde ik het me, maar het leek of de dieren in dit reptielenhok zich aan elkaar vastklampten. Slangen lagen vervlochten in een hoek, leguanen stonden neus aan neus, alsof ook zij begrepen: het enige dat hier echt is, ben jij. In het aquarium had een rog zijn buik tegen de glazen glaswand geduwd, en dit verbeeldde ik me zeker, maar ik zag het toch echt als een roep om hulp. Naar de lichamen daarbuiten, aan de andere kant van het glas: haal me hieruit.
Toen ik later die dag, het was inmiddels nacht, aan de bar van een Amsterdamse schietclub stond, bedacht ik dat voor bijna alle dieren hun lichaam hun wapen vormt. Alleen chimpansees gebruiken stokken, kraaien gooien weleens een steen. In de schietclub was een verjaardagsfeestje aan de gang, we waren er toevallig beland. De eigenaar vertelde dat bij beginners vrouwen veel beter schieten dan mannen. Dat komt, legde hij uit, doordat vrouwen beter naar instructies luisteren, hoe je zo'n pistool moet hanteren, waar je op moet letten. De truc is rust: breng je hartslag omlaag, dit is niet het Wilde Westen van pief-poefpaf, adem in, adem uit, en leg aan. De eigenaar zei dat vrouwen dingen willen leren, willen begrijpen hoe iets werkt, maar dat een man goed luisteren als een teken van onderdanigheid ziet. Volgens de eigenaar zoeken mannen het liever zelf uit en zien ze wel waar het schip strandt.
Er zat duidelijk betekenis in die constatering, ik weet alleen niet welke. Iets met consequenties en verantwoordelijkheid misschien. Die wapens, oftewel technologie, hebben ervoor gezorgd dat de mens de top van de voedselketen kon bereiken en de natuurlijke wereld onderwierp. Eerst waren er stenen en pijlen (al was de oermens waarschijnlijk eerder een aaseter dan een jager), toen kwam het buskruit. Later volgden stoommachines, olieplatformen, supermarkten, internet. Niet te veel nadenken en gewoon gaan!
Dat de menselijke populatie zo heeft kunnen exploderen, binnen honderd jaar van 1,6 tot 7 miljard mensen, zo leerde ik uitHet blinde lichtvan Benjamin Labatut, is te danken aan slechts één man: de chemicus Fritz Haber. In 1907 lukte het hem om stikstof rechtstreeks te onttrekken aan lucht. Stikstof laat planten sneller groeien, je maakt er kunstmest mee. Zonder die kunstmest zouden nooit zoveel mensen en veedieren gevoed kunnen worden als nu gebeurt. Dan zou een groot deel een vreselijke hongerdood sterven.
Dit is wat technologie doet, of het nu in de vorm van een pistool of kunstmest is, ze creëert een nieuwe orde, met nieuwe meesters en slaven, maar wie beheerst de technologie?
'We shape our tools and then our tools shape us', zei Marshall McLuhan al. We vormen onze apparaten en daarna vormen de apparaten ons. Tegenwoordig leeft nog maar vier procent van de niet-menselijke zoogdieren in hun natuurlijke habitat. De rest is vee, voornamelijk bestaand uit koeien en varkens in megastallen. Van alle vogels op aarde is bijna zeventig procent een kip: elke dag worden er 136 miljoen van geslacht. En ik weet zeker: dat doet iets met een mens. Te leven in een wereld waarin zo met dieren wordt omgegaan, waarin alles in dienst staat van productie, of het nu van een biefstuk is of een dierentuinshow. Dat holt iets uit, het vreet aan je ziel, bewust of onbewust vervreemdt het je van land, dier en jezelf.
Ook mensen moeten almaar meer produceren (en consumeren), ook mensen voeren (online) een show op, en ondertussen spelen we dat dit allemaal heel normaal is. Maar in Antwerpen vond ik mijn rolmodel. We waren aanbeland bij de pinguïns, lampen vormden wederom de zon. Achter een dun poeltje water stond een rotsdecor van papier-maché met plukjes plastic planten.
Op het plafond was een helderblauwe hemel geschilderd met streepjes wolk erin. Een handvol pinguïns doolde lusteloos rond, behalve eentje, de grootste van het stel. Die stond helemaal vooraan op een kleine verhoging aan het water. Een vrouwtje, vast. Met opgeheven kop en rechte rug tuurde ze majestueus voor zich uit, door het glas, over de hoofden van haar publiek heen, naar iets in de verte dat alleen zij kon zien. Alsof ze dacht: dit is bullshit, er moet een betere wereld mogelijk zijn dan dit. Adem in, adem uit. Volgens mij beraamde ze een plan.
Dit doet technologie, ze creëert een nieuwe orde, met nieuwe meesters en slaven