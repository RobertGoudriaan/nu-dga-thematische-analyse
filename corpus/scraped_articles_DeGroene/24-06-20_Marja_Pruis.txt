Marja Pruis

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
20 juni 2024
Ik stel me weleens voor dat ik in de bejaardenknijp zit en bezoek krijg van een literatuurhistoricus. Ik vind het wel fijn dat hij komt, want ik zie niet zoveel mensen. En hij roept herinneringen op aan het leven dat ik vroeger leidde. Borreltje hier, etentje daar.
Ik zit in mijn stoel bij het raam en zeg hem waar de jenever staat. Of misschien wil hij liever een glaasje witte wijn. Op de vloer van mijn kamer ligt het kleed dat ik ooit voor mijn verjaardag kreeg. Ik kan aan de afdrukken in de wol zien waar vroeger mijn meubels stonden.
Nu heb ik die stoel, en ook eentje voor de literatuurhistoricus. Ik weet niet zo goed wat hij van plan is.
'Ouderdom zal bij ons voornamelijk het einde van verbazing betekenen', schrijft Natalia Ginzburg inNooit moet je ons vragen. 'Het kan gebeuren dat we zwerfafval worden, of roemrijke ruïnes die vol verering worden bezocht.'
Hij staat voor mijn boekenkast. Ik hoop niet dat hij... O, hij heeft al een boek eruit gepakt. 'Deze schrijfster heeft u goed gekend toch?'
Ik probeer het met een ach ja. Dat zeg ik mijn hele leven al met verve. Schrijven was mijn manier om er optimaal en liefdevol het zwijgen toe te kunnen doen.
'De binnenkant van je huid/ zal ik kussen, je gebeente/ verwarmen', dichtte Hanny Michaelis in het gedichtNeem mij tot je.
Michaelis overleed in 2007, op 85-jarige leeftijd. Na haar dood verschenen in twee delen de dagboeken die ze tijdens haar onderduik in de Tweede Wereldoorlog bijhield. Toen ze weer boven water kwam, bleek zowel haar vader als moeder te zijn vermoord in Sobibor. Ze was enig kind.
Na de oorlog begon ze poëzie te schrijven die in de smaak viel bij de jury van de Reina Prinsen Geerligsprijs. Gerard Reve kreeg hem, Hanny kreeg een eervolle vermelding. Ik vertel het even saai, want ik zit nog midden in het leven dat ik vroeger leidde. Borreltje hier, etentje daar.
Na het feestje wilde hij haar per se naar huis brengen, en in december 1948 trouwden ze. Je zou eens wat meer moeten verzinnen, zei hij tegen haar. Ik heb geen fantasie, zei zij. Ze was gewend te schrijven onder een hoop puin, haar handen en ogen te branden, maar dat verzin ik, met mijn borreltjes en etentjes.
Toen literatuurhistoricus Nop Maas een biografie over Reve ging schrijven, raakte hij bevriend met Michaelis. Als het over haar ouders ging, kwamen 'de waterlanders', schrijft hij in het net verschenenVastgenageld aan de rand van het nietswaarin hij haar herinneringen en opinies vastlegde. 'Het doet het heel goed', sprak de boekhandelaar toen ik het bij hem kocht.
Ik geloof het, er staan gekke dingen in. Een soort roddel op niveau, al valt het niveau ook wel mee.
Ethel Portnoy? Een kolerewijf. Een orangoetan met opgekamd haar. Echt zo'n vrouw die het alleen met mannen kon vinden. Annie Romein? Een arrogant wijf. Verwaarloosde haar kinderen. Met dat uitgezakte lijf van haar. Als ze hier in de kamer had gezeten, had ik haar de strot afgebeten. Renate Rubinstein? Een heel vervelende meid. Een roddelaarster, een intrigante, verwaand als de pest. Een narcistisch en jaloers mens, een gelijkhebster die het niet zo nauw nam met de waarheid.
Ik zie een patroon.
Michaelis' verzamelde poëzie beslaat niet meer dan 260 bladzijden, zo voorzichtig was ze met haar woorden. Sommige woorden vond ze pas na twaalf jaar. Ze was van de generatie waarin er maar weinig plaats was voor schrijvende vrouwen. Degenen die de kolommen haalden, bekeken elkaar met argusogen.
Ik weet niet hoe ze eraan toe was naarmate ze ouder werd. Of ze net als Portnoy blij was eindelijk alleen te zijn. Of zoals Romein omzag in verwondering. Of dat ze net als Rubinstein wachtte op een vader die niet zou komen.
'Mannen, ze zijn de helft van mijn publiek en niet de domste helft - waarom zou je ze eigenlijk niet mogen willen behagen?'
Renate Rubinstein,Hedendaags feminisme