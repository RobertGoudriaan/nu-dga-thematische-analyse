Wat maakt de jood? Het Nationaal Holocaust Museum

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
25 april 2024
De westerse identiteit is gebouwd op het anti-antisemitisme, en holocausteducatie speelt daar een belangrijke rol in. Hoe past het nieuwe Nationaal Holocaust Museum in dat idee?
Het Nationaal Holocaust Museumligt er op deze ochtend in de vroege lente stralend bij. De bewaking is discreet en vriendelijk maar voor we naar binnen gaan moet de context nog even worden geschetst, in het voorjaar van 2024 heet die context: Gaza. De gesprekken, voor zover dat het juiste woord is, over de opening van het museum gingen voornamelijk over de komst van de Israëlische president Herzog en de protesten daartegen. Een columniste vande Volkskrantschreef op X lovend over de tv-serieDe Joodse Raadom te eindigen bij Gaza. En de schrijver Pankaj Mishra vroeg zich inThe London Review of Booksaf (het stuk werd in verkorte versie inDe Groeneafgedrukt) wat er van de shoah moest worden na Gaza. In een van de laatste alinea's noteerde Mishra: 'Er is te veel bewijs dat de boog van het morele universum niet naar rechtvaardigheid neigt.' Oftewel, ook de shoah is niet geworden wat men ervan verwachtte.
Het is het afgelopen halfjaar onmogelijk geworden om over de jood te spreken zonder Gaza erbij te betrekken.
Hoezeer identiteit en identificering de basis zijn van dit discours mag blijken uit het ook weer opgelaaide gesprek over antisemitisme, met dank aan het incident rond Lenny Kuhr. Iedereen die dit gesprek zelfs maar met een half oog of oor heeft gevolgd moet toch hebben het begrepen dat het discours over antisemitisme voornamelijk één effect heeft: een nieuw discours over de definitie van antisemitisme. En wie de antisemiet opnieuw wil afbakenen zal noodgedwongen ook de jood opnieuw moeten afbakenen, die in dit geval verward dreigt te worden met de zionist. Die twee blijken in praktijk lastig van elkaar te scheiden. Zoals het een eeuw geleden vaak lastig was de bolsjewiek van de jood te scheiden. De jood, hij maakt vele transformaties door. Ik zei het al: identiteit en identificering.
Kenneth Stern, een Amerikaanse advocaat en volgensThe New Yorkereen 'antisemitismeexpert', schreef mede naar aanleiding van een door de International Holocaust Remembrance Alliance (ihra) opgestelde definitie van antisemitisme een boek getiteldThe Conflict Over the Conflict.Het artikel over hem inThe New Yorkereindigt met een anekdote. Een licht wanhopige journalist zoekt houvast bij Stern en legt hem een aantal voorbeelden voor: is dit antisemitisch, is dat antisemitisch? Maar volgens Stern is dat de foute vraag. Je zou moeten vragen: waarom is dit zo binair dat we er dit of dat label op moeten plakken?
Binair, het juiste eufemisme op het juiste moment.
Over joodse identiteit en identificatie van de jood schreef de filosoof Elad Lapidot een inzichtelijk zij het ietwat hermetisch boek getiteldJews Out of the Question: A Critique of Anti-Anti-Semitism. De filosofen Heidegger, Marx, Arendt, Horkheimer, Adorno, Badiou en Sartre, om maar enkelen te noemen, die zich allemaal op eigen wijze intensief met antisemitisme hebben beziggehouden, spelen een hoofdrol. Heidegger staat centraal, dus het ietwat hermetische karakter was misschien onvermijdelijk. Maar de lezer mag wel eens zijn best doen, zeker als het om jodenhaat gaat is dat het minste wat van hem kan worden verwacht.
'Als "de jood" of "het jodendom" louter clichés zijn in de verbeelding van de antisemiet, hoe kun je ze dan nog verdedigen als iets reëels?' zo vat Sjoerd de Jong in een column in deNRCeen centrale vraag van Lapidot samen.
Het anti-antisemitische discours stelt zich inderdaad op het standpunt dat kennis over de joden onmogelijk is. Sartre schreef in zijnReflecties op het joodse vraagstuk,met de beste bedoelingen overigens, dat de jood wordt beoordeeld, beschouwd en gedefinieerd door de antisemiet. Dat de antisemiet zich daarbij baseert op een fantasma, op paranoia, en zich bedient van drogredeneringen, is even minder belangrijk; de onware of onjuiste kennis wordt (op zijn minst gedeeltelijk) als waar aangenomen, waarna in sommige gevallen reële consequenties volgen voor reële mensen.
Kort gesteld concludeert Sartre dat het joodse probleem niet een joods maar een antisemitisch probleem is. (Over het jodendom als religie hebben we het hier nagenoeg niet, al was het maar omdat het religieuze aspect sinds de Verlichting geen werkelijk probleem meer voor de jodenhater bleek te zijn. De jood als moordenaar van de Zoon van God heeft grotendeels opgehouden te bestaan.)
Dat sartriaanse discours is nagenoeg het officiële westerse discours geworden na 1945, en het anti-antisemitisme is een belangrijk bestanddeel geworden van de westerse identiteit. Wat Lapidot nu stelt, is dat het anti-antisemitisme lijkt op het antisemitisme. Het antisemitisme stelt in zijn uiterste consequentie dat de joden van deze aardbodem moeten verdwijnen. Het anti-antisemitisme stelt dat de joden eigenlijk niet bestaan, slechts een fantasma zijn van de antisemiet. Lapidot meent dat tussen het moeten verdwijnen en het eigenlijk niet bestaan niet zo veel verschil zit.
Met zijn kritiek op het westerse anti-antisemitisme suggereert Lapidot dus dat er wel degelijk een joodse essentie bestaat, waardoor het zinvol is om in navolging van de Franse filosoof JeanFrançois Lyotard onderscheid te maken tussen 'de joden' (met aanhalingstekens) die een fantasie van de antisemiet zijn, en de joden (zonder aanhalingstekens) die zichzelf als zodanig identificeren, of misschien is het beter te spreken van de reële verzameling levende joden. De vraag blijft: hoe scheiden we de joodsheid van de 'joodsheid', en hoe voorkomen we dat de jood zichzelf niet als een 'jood' ziet, oftewel, dat de jood bijna terloops, zeg maar bij wijze van aanpassing, in een antisemiet verandert?
Voor antiracisme geldt iets soortgelijks.Het antiracisme stelt, vermoedelijk terecht, dat elk ras eenfragwürdigesociale constructie is; tegelijkertijd moeten de door de vijand geïdentificeerde gemarginaliseerden wel weer een eigen essentie hebben. Ze bestaan als slachtoffer van het fantasma van een meerderheid, maar meteen daarna wordt van hen gevraagd een essentie uit te dragen, iets tezijndat het fantasma van de vijand ontstijgt.
Een theoretische oplossing zou zijn: radicale zelfidentificatie. Iedereen mag zonder verdere bewijsvoering jood, vrouw van kleur, lid van de lhbtiq+-gemeenschap, Fries of moslim zijn. De schrijver Coetzee stelt weliswaar dat verhalen verzinnen over onszelf 'ernstige gevolgen kan hebben in de echte wereld', maar misschien moeten we accepteren dat wij allen leven met verhalen over onszelf die ten minste gedeeltelijk verzonnen zijn.
Toch stuit de radicale zelfidentificatie in praktijk op bezwaren die kunnen worden samengevat met de woorden 'culturele toe-eigening'. Wat daarachter zit, is de vrees dat mensen slachtofferschap claimen zonder ooit zelf echt slachtoffer te zijn geweest. Of, nog erger, dat daders verder leven als een van hun slachtoffers. De schrijver Edgar Hilsenrath schreef een roman over een nazi die na de oorlog verder leeft als jood.
De vrije zelfidentificatie vertilt zich kortom aan het essentialisme van het slachtofferschap, aan het kruis dat men niet al te lichtzinnig op zich mag nemen. En daarmee is meteen de voornaamste spelregel bepaald van de identiteitsspelen die de harde kern vormen van het anti-antisemitische en antiracistische discours. Misschien is het zelfs de enige spelregel, de verontwaardiging was tenminste groot toen een bekende Nederlandse televisiepresentator andere spelregels suggereerde.
De reacties op zijn uitspraken zijn nuttig om te begrijpen waarover we het hebben, te weten: de behoefte aan een vijand van mensen die menen te moeten geloven dat een wereld zonder vijanden binnen handbereik ligt, om vervolgens tot zelfidentificatie over te kunnen gaan: ik ben antiracist.
De vrees om dader te zijn, te worden of te blijven is zo groot dat men anti-dader wordt. Lapidot stelt echter dat filosofisch gezien anti-antisemitisme een onhoudbare positie is, al was het maar omdat elk anti teert op datgene wat het beweert te bestrijden. De westerling vond zichzelf uit als anti-dader, in praktijk betekent dat: een poging het identiteitsspel spitsvondig te spelen.
Wie alleen al Sartre had gelezen had het kunnen weten: geen vijand = geen identiteit. Of dan wel, een zo broze identiteit die alleen met veel plakband bij elkaar kan worden gehouden en die bij het eerste het beste regenbuitje uit elkaar valt. Wat het Westen na 1945 heeft verzuimd is niet zozeer een betere spreiding van welvaart, maar het organiseren van vijandschap op zo'n manier dat de consequenties ervan niet al te vernietigend zijn. Nu zie je dat mensen en partijen die organisatie zelf ter hand nemen, met vooralsnog onbekende gevolgen. Het populisme gaat over identiteit en cultuur, niet over welvaart en economie.
Het Westen is na 1945langzaam maar zeker het anti-antisemitisme en de shoah als basiskleuren gaan beschouwen op het behang dat westerse identiteit mag heten. De onlangs overleden filosoof Wouter Oudemans sprak in zijn proefschrift over de leedverwerkingsindustrie. Met haar omarming van anti-antisemitisme, antikolonialisme, antiracisme en antifascisme is de westerse cultuur de cultuur van de leedverwerkingsindustrie geworden. De literatuur (of moet ik zeggen 'literatuur' omdat ook zij een fantasma is?) is een takje aan de boom van de leedverwerkingsindustrie geworden en een aantal van de reëel bestaande literatoren draait onmiskenbaar met zekere hartstocht mee in deze branche.
Volgens de Franse filosoof Philippe Lacoue-Labarthe, aangehaald door Lapidot, heeft het Westen zich in Auschwitz 'onthuld' en is het zich daarna blijven onthullen. Dat is een andere identiteitsstrijd; was de holocaust een breuk in de geschiedenis? Of moet de holocaust worden gezien als onderdeel van de koloniale geschiedenis? Die vraag is misschien vooral een politieke vraag, voor zover de bestudering van de geschiedenis niet altijd ook politiek is.
Zeker is dat het Westen zelf Auschwitz als zijn onthulling is gaan zien, waarna een nieuwe zelfidentificatie volgde, de post-45 theologie, die in de dode joden de martelaren ontdekte van de eigen nieuwe ontstaansmythe met mensenrechten en al. De dode joden werden herdacht, voorzichtig omarmd, en ten slotte gemusealiseerd. De vijand was de antisemiet, de fascist, genocidair. Weliswaar gebeurde dit alles pas toen de werkelijke genocidairs van de holocaust dood of krakkemikkig waren, maar daar heb ik begrip voor. Ontstaansmythen kunnen nooit te hedendaags zijn. Schuld en straf moeten niet overdreven worden.
Inmiddels worden de dode joden in allerlei holocaustmusea over de hele wereld - er zijn er nogal wat - tevoorschijn gefloten en wordt de jeugd naar deze musea gedirigeerd in de hoop dat ze er minder antisemitisch uitkomen dan dat ze erin zijn gegaan. Die hoop is veelal ijdele hoop. In het gunstigste geval komen de kinderen het museum uit en schrijven ze op een briefje: 'Ik beloof aardiger te zijn.'
Een jaar geleden publiceerde Dara Horn een lang artikel inThe Atlanticonder de titelIs Holocaust Education Making Anti-Semitism Worse?Het korte antwoord op deze vraag luidt: ja. Doel van veel, misschien wel alle, Amerikaanse holocaustmusea is om de bezoeker, met name de jeugd, te leren dat ze geenbystandermoeten zijn maarupstander:niet toekijken maar in opstand komen. De dode joden als stok om de jeugd in het morele gareel te slaan, geen wonder dat de jeugd van de nog levende joden soms wat kriebelig wordt. Dat Horn er aanstoot aan neemt dat een school in Tennessee zes miljoen paperclipjes verzamelde om zich iets bij die zes miljoen te kunnen voorstellen is dan bijna flauw. Liever een paperclipje dan een stok.
Al heeft Horn het uitsluitend over holocausteducatie en holocaustmusea in Amerika, het lijkt me niet dat het in Europa zo veel beter is gesteld. Zoals gevangenissen opleidingsinstituten zijn voor criminelen, zo blijken holocausteducatie en holocaustmusea veelal opleidingsinstituten voor antisemieten te zijn.
Directeur Emile Schrijveren hoofdcurator Annemiek Gringold van het Nationaal Holocaust Museum in Amsterdam ontvangen ons op die ochtend vriendelijk en enthousiast, en Gringold benadrukt meteen dat dit een historisch museum is, zoals je meer historische musea hebt, en niet bedoeld om antisemitisme te bestrijden. Mooi, maar begrijpt iedereen dat zo?
InNRCkreeg het Nationaal Holocaust Museum vijf sterren, zoals de holocaust in de Europese geschiedenis ook al vijf sterren had gekregen, en voor het museum is deze beoordeling eveneens verdiend. Valkuilen van andere holocaustmusea (opzichtig sentimentalisme, pogingen tot nabeleving die altijd eindigen in kitsch) zijn grotendeels vermeden. Het religieuze jodendom komt er bekaaid vanaf, maar dat is logisch: elke holocaustmuseum volgt noodgedwongen de logica van het antisemitisme en religie speelde als gezegd geen noemenswaardige rol meer.
Er wordt een poging gedaan de in Nederland levende joden van voor de oorlog te humaniseren door hun gewone spullen te tonen. Bijvoorbeeld een poppenhuis of een voetbalspel: 'Nico was enig kind en woonde in de Lepelstraat in Amsterdam. Hij kreeg dit voetbalspel voor zijn verjaardag.' De bezoeker kan niet anders dan denken: die joden waren net mensen zoals u en ik.
De geschiedenis leert alleen dat assimilatie en dehumanisering samengaan, sterker nog, over de joodse pogingen tot onzichtbaarheid schrijft Lapidot: 'Hoe minder joods de joden waren, des te joodser zij werden.' Met andere woorden, juist omdat de jood net als iedereen een voetbalspel voor zijn kinderen kocht, groeiden zij op als 'joden', werden zij als 'joden' alomtegenwoordiger. Bekering tot het christendom maakte de argwaan alleen groter: heb ik met een christen te maken of toch een jood in vermomming? In het moderne antisemitisme, het antisemitisme van na de Verlichting, voldeed een bekering tot het christendom niet meer om van de essentie af te komen. Nu de bekering tot Jezus als schijnmanoeuvre was ontmaskerd restte nog maar één oplossing: de bekering tot de dood.
Op het moment dat het ertoe deed, waren de joden wezenlijk anders, of ze daar zelf zo over dachten of niet is onbelangrijk. Op het moment dat het erom gaat is identificatie nooit zelfidentificatie, op het moment suprême word je geïdentificeerd door de vijand, en dat geldt uiteraard niet alleen voor de jood.
De goede bedoelingen van de curatorten spijt, zal het Nationaal Holocaust Museum er niet aan ontkomen vooral een nationaal museum te zijn voor de (niet-joodse) Nederlander die hier zijn post-1945-identiteit kan vinden of versterken. Het is een open vraag die buiten het bereik van deze tekst valt, hoelang die identiteit nog zal blijven bestaan.
Intussen blijken de al te levende joden een probleem voor menig anti-antisemiet, voor de anti-dader die wel binair moet denken. Het antisemitisme produceerde de holocaust. De holocaust gaf het zionisme het beslissende duwtje en produceerde zo de staat Israël. Israël produceerde Gaza. De verwarring is begrijpelijk. De genocidair is de vijand, maar de jood bleek plotseling zelf genocidair.
Echter, ook nu zijn er bekeringsmogelijkheden; niet tot christen, tot antizionist. Om het kaf van het koren te scheiden en misverstanden te voorkomen, pleit ik voor vastgelegde en openbare bekeringsrituelen.
Het is het afgelopen halfjaar onmogelijk geworden om over de jood te spreken zonder Gaza erbij te betrekken, schreef ik aan het begin van dit stuk. Dat leest als: de jood heeft Gaza nodig, hij kan enkel bestaan als zionist of antizionist. Rest de vraag waarom de jood zich jood zou blijven noemen als al deze nieuwe woorden hem ter beschikking staan.
Ik zal voor mezelf antwoorden. Als gezagsgetrouw burger en omdat het Westen zich heeft onthuld in dat mooie, tegenwoordig op Pools grondgebied gelegen stadje, nabij de rivieren de Weichsel en de Sola, en zich is blijven onthullen, houd ik mij aan de verordening van de bezetter van 22 oktober 1940. Artikel 4 van die verordening houdt zich bezig met het 'begrip "jood"', en daar lezen we: '1. Jood is een ieder, die uit ten minste drie naar ras voljoodse grootouders stamt. 2. Als Jood wordt ook aangemerkt hij die uit twee voljoodse grootouders stamt en...' Enfin, ik heb er in het verleden nog wel wat aan toegevoegd, maar voor nu laat ik het hierbij, de verordening is verder na te lezen inOndergang: De vervolging en verdelging van het Nederlandse Jodendom 1940-1945. Dat ik over de bezetter spreek is ook om mijn landgenoten te ontzien, god weet dat die ontzien moeten worden.
Noem ik mezelf dan enkel jood om het toekomstige bezetters makkelijk te maken, ben ik jood op bestelling? Lapidot eindigt zijn boek met de talmoed, kort gezegd met de wet. In mijn woorden is voor hem de jood een persoon die een relatie aangaat met de tekst en daarbij de mogelijkheid openlaat dat uit de letters god tevoorschijn zal komen. Dat is dan eindelijk, na alle negatieve identificatie, de positieve identificatie.
Een positieve identificatie van de jood is dus mogelijk, maar buiten het domein van de religie, en misschien ook daarbinnen, uitsluitend als literaire aangelegenheid. Het gaat nogmaals om de relatie van de jood, wie dat ook moge zijn, tot de tekst. Niet voor niets eindigt Lapidot zijn tekst met de namen van Freud, Lacan, Derrida en Harold Bloom, die volgens hem net als Heidegger - ja, ook hij - 'rabbijnse hermeneutiek' bedreven. (Dat LapidotMein Kampfde bijbel van de nazi's noemt, geeft aan dat de relatie lezer-tekst complexer is dan ik hier kan beschrijven.)
De Hongaarse schrijver, en Auschwitz-overlevende, Imre Kertész zei dat schrijven langzaam verdwijnen is. Al schrijvend doet de jood wat hij doen moet, hij bekeert zich tot de dood, maar op eigen tempo en onder eigen voorwaarden.
Over Gaza zal ik schrijven dat ik het zionisme voor een negentiende-eeuwse valkuil houd, maar liever nog dan een antizionist ben ik een dode jood. En om misverstanden te voorkomen, niet alleen de mens, ook de tekst kan een misverstand zijn, ik kan het Nationaal Holocaust Museum iedereen van harte aanbevelen. Zelfs aan hen die niet voornemens zijn antisemiet te worden.
Mike Bink | Valkuilen van andere holocaustmusea zijn grotendeels vermeden in het Nationaal Holocaust Museum