Marja Pruis

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
14 september 2023
Ik begin even opnieuw. Ik had het net te tevreden opgeschreven. Dat ik alleen maar dingen wil zien die toevallig op mijn pad komen. Om iets wil lachen als het niet van tevoren is bedacht. Iets mooi wil vinden als het er niet op uit is om mooi gevonden te worden.
Waarvoor je moet uitkijken: ik ben me er eentje.
Ik koop liever nergens een kaartje voor. Wantrouw professionele grappenmakers. Ga het liefst nergens naartoe. Musea, wie heeft dat uitgevonden? Het concept boek is me soms al te veel.
Ook niet goed: kijk mij eens.
Maar kijk, daar sta ik. Ik heb me ergens voor opgegeven. Waarom? Omdat ideeën en handelingen geen parallelle levens leiden. Ik moet me vertreden, het leven inademen. Oog in oog komen met een dier waarvan ik het bestaan niet kan geloven. De mogelijkheid omarmen.
Schaamte hoort erbij. Halfhartigheid die zich des ochtends al aandient en me niet meer verlaat. Twijfel. Ik ben in den vreemde, dat scheelt. Niemand die mij hier kan betrappen op zucht naar voorgekookte sensatie.
Ik heb braaf de instructies opgevolgd die sinds ik hiervoor intekende m'n mailbox teisterden. Makkelijke kleding. Makkelijke schoenen. Geen hakken! Petje. Zonnebrand. Iets warms. Gezond zijn. Geen alcohol! Ik ben vergeten water mee te nemen.
Ik zie ze, mijn mede-intekenaars.
Niet aan hun geslachtsdelen denken. Waarom zou je? Maar het is al te laat.
Het is niet dat ik benieuwd ben. Iemand wil uitkleden, bezitten. Was het maar zo vrolijk. Het heeft met de gedachte aan ondergang te maken. Daar gaan we, denk ik. We zijn hulpeloze dieren met weke delen. We kunnen niks, gaan dood.
De gids denkt hetzelfde. Zorg dat je je goed kunt vasthouden! Niet met z'n allen naar dezelfde kant rennen! Er zijn genoeg reddingsvesten voor iedereen. Ze liggen daar, kijk, in de kist. Niet in paniek raken! Tassen onder de banken! Hou je vast!
Hoe lang gaat het duren? vraagt iemand met een mannelijk geslachtsdeel, verpakt in comfortabel fleece.
Zo lang als nodig, luidt het verschrikkelijke antwoord. Tot we ze zien.
Ze? Hebben we het hier over meervoud?
Het staren naar het oceaanoppervlak brengt me tot onverwachte inzichten. Ik probeer iets immens te zien voor wat het is, laat ik het zo zeggen. In ieder golfje zie ik een ongekende entiteit opdoemen. Ik denk aan de bodem.
De zee zouchoppyzijn, was me gemaild. Je kunt je nog terugtrekken, stond erbij, je geld terug krijgen.
Ik richt mijn blik weer binnenboord, bezie mijn medemens. De net gewassen haren, de uitpuilende tassen, de verwachtingsvolle blikken, ik kan wel huilen. Mensen die ik op straat voorbij zou lopen komen nu voorgoed in mijn vizier. De man met het open vlezige gezicht, de vrouw die én een pet én een capuchon over het hoofd heeft getrokken, ze willen blijven leven, tegen de klippen op.
Natuurlijk rennen we met z'n allen naar links als iemand begint te wijzen. En gaan we tegelijk zitten als de gids het roept. De gids, die sowieso veel spreekt. De dieren namen heeft gegeven alsof het knuffelbeesten zijn. En rept van een raadsel: ze zullen met z'n tweeën boven komen. Zij aan zij. Ze vormen een verbond, terwijl ze geen familie zijn, en ook geen stel. Ja, ze zijn een stel, maar waartoe, waarom? Er is een woord voor bedacht: ze vormen eenassociation.
En opeens zie ik het. De hand op een schouder, de benen die elkaar raken, de arm om een middel. De man naast me die een flesje water uit zijn tas pakt om aan zijn kompaan te geven. De vrouw met de pet én de capuchon, ze lacht naar me. Zij voelt het ook.
De gids schreeuwt, iedereen rent dezelfde kant op, helt over de reling, het wateroppervlak roert zich. En dan, ja, en dan. De stilte van een kerk treedt in.
Waarom zeggen mensen dat het mysterie van het leven de dood is? De liefde, dat is het raadsel.
'Hoe is het mogelijk datHomo sapiens,die zwakkere, minder geavanceerde indringer, niet alleen overleefde, maar ook floreerde en de hele aardkloot ging beheersen?'
Th.C.W. Oudemans,Moeder natuur: De plaats van de mens in de kosmos