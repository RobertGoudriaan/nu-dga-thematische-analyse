Eten zoeken is geen heldendaad Gaza Heldendom versus demonisering

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
6 maart 2025
Sommige Arabische media zetten de Gazanen neer als heroïsche strijders, terwijl sommige westerse media hen juist afschilderen als wrede monsters. Door deze valse beeldvorming blijft de menselijke tragedie voortbestaan.
Het is een scène die mijn broerme vertelt aan de telefoon: in een van de smalle steegjes van het verwoeste vluchtelingenkamp in Rafah barst een hevige ruzie los tussen twee gezinnen. Ze zijn na het staakt-het-vuren tussen Hamas en Israël op 19 januari teruggekeerd naar wat ooit hun thuis was. Beide gezinnen beweren dat de stoffelijke resten die ze aantreffen toebehoren aan hun zoon. Plotseling rent een jongen naar voren. Hij roept dat deze dode van hem is. Hij valt op zijn knieën en zoekt wanhopig naar een rode ring tussen de stukken lichaam. Wanneer hij die ring vindt, valt er een moment van stilte. De twee gezinnen helpen de jongen met het verzamelen van de overblijfselen, betuigen hun condoleances en lopen weg.
Ik hoor over een ander gezin dat, gedwongen door de kou, een kuil graaft van ongeveer een meter diep. Ze dekken de bovenkant af met een dik stuk plastic, hier en daar gescheurd, in een poging om iets van warmte te krijgen. Ik sluit mijn ogen en probeer me deze scène voor te stellen. Een rilling trekt door me heen en ik open mijn ogen meteen weer. Het lijkt op een vers gedolven graf, alsof het al klaar is voor iemand die net is overleden.
Vanuit mijn nieuwe woonplaats hoor ik deze verhalen uit Gaza. Ruim een jaar geleden vluchtte ik samen met mijn vrouw en kinderen uit Gaza naar Egypte. Nu zijn we in Zuid-Afrika beland, terwijl mijn ouders, broers, zussen en veel vrienden en kennissen nog altijd in Gaza leven.
Telkens als ik hun stemmen hoor aan de telefoon, dwalen mijn gedachten af naar wat ik zelf iets meer dan een jaar geleden heb achtergelaten. Ik zie het nog voor me, die regenachtige dag in Khan Younis, als een ezelkar met lichamen aankomt bij het Nasser-ziekenhuis. Vrouwen rennen naar voren in de hoop hun vermiste zonen of echtgenoten te herkennen. Een vrouw loopt voorzichtig naar een lichaam met een blauwe broek en een witte jas. Als ze dichterbij komt, herkent ze haar zoon en knielt bij hem neer. Ze barst in snikken uit, maar stopt plotseling. Dan probeert ze zijn jas uit te trekken.
Een man die helpt bij het begraven van de lichamen komt dichterbij. 'Normaal begraven we martelaren in hun eigen kleren. Er is ook een groot tekort aan lijkwaden', zegt hij.
'Zijn jongere broer heeft de jas nodig', reageert de moeder zacht. 'Er zijn geen kleren meer te koop en, zoals je ziet, is het ijskoud.'
De man zegt niets meer. De moeder trekt de jas uit en drukt een kus op het voorhoofd van haar zoon. Andere vrouwen nemen haar mee naar een droge plek, weg van de regen. Daar blijft ze huilen en schreeuwen.
Zijn deze mensen echt de helden waar sommige Arabische media over praten? Of de gewelddadige monsters zoals ze in sommige westerse media worden neergezet?
Op 9 juni 2024 bombardeerteen Israëlisch gevechtsvliegtuig het huis van mijn neven in het vluchtelingenkamp Al-Nuseirat, ten zuiden van Gaza-Stad. Meerdere mensen komen om het leven. Een van de overlevenden filmt mijn neef, dr. Mohammed, die gewond is en uit zijn hoofd bloedt. Zijn broer overleeft de aanval niet. Tegen de camera schreeuwt dr. Mohammed over de tragedie die de mensen in Gaza doormaken en over de willekeurige aanvallen van Israëlische troepen op burgers. Hij bekritiseert Hamas-leiders en roept hen op om stappen te ondernemen, zodat Israël geen enkel excuus meer heeft om de slachting voort te zetten.
De Qatarese zender Al Jazeera, die het grootste bereik heeft in de Arabische wereld, verwijdert dit laatste deel en publiceert de video op verschillende sociale platforms. Later wordt de hele video alsnog verwijderd, na kritiek van volgers die de zender beschuldigen van het verdraaien van de feiten. Al Jazeera is inmiddels een belangrijk platform voor het mobiliseren van islamistische groeperingen en ondersteunt de koers van Hamas in de strijd tegen Israël door de militaire capaciteiten van Hamas te overdrijven. Tijdens de oorlog creëert de Arabische versie van Al Jazeera een beeld van Hamas - dat in werkelijkheid geen gevechtsvliegtuigen of tanks bezit - als een bijna volwaardig leger. Er worden termen gebruikt als 'luchtmacht', 'artillerie' en 'marine-eenheden'.
Deze aanpak spreekt veel Arabieren aan, omdat ze verlangen naar een heldhaftig leger dat Israël kan weerstaan. Dit beeld geeft hun hoop, iets wat hun eigen regeringen niet kunnen bieden. Dankzij deze mediabenadering vergroot Hamas niet alleen zijn aanhang, maar daalt ook de populariteit van zijn politieke tegenstanders, zoals de Palestijnse Autoriteit en de PLO, die een vreedzame strategie nastreven in hun strijd met Israël.
In de studio komen uitsluitend experts aan het woord die het heersende narratief bevestigen. Een van de bekendste stemmen is generaal-majoor Fayez al-Duwairi, een militaire analist die honderden uren live op Al Jazeera krijgt om de militaire ontwikkelingen in Gaza te duiden. In een uitzending bespreekt hij beelden van Hamas-strijders in het vluchtelingenkamp Jabalia en zegt: 'Dit zijn geen gewone strijders. Ik daag de Amerikaanse Delta Forces en de beste elites ter wereld uit om op dit niveau te vechten.' Ondertussen is Jabalia met de grond gelijkgemaakt. Duizenden bewoners zijn gedood en de rest is op de vlucht geslagen. Wat ooit een levendig kamp was, is nu een verlaten spookstad.
Op 8 januari, ruim een week voor het ingaan van het staakt-het-vuren, deelt Al Jazeera een spannende teaser op Facebook voor een nieuwe aflevering van het programmaMa Khofi A'zam('Wat verborgen was, is groter'), waarvan de titel is ontleend aan een koranvers. Voor het programma levert Hamas exclusieve beelden vanuit tunnels, van raketproductie en van hun strijders in actie. Urenlang wordt de militaire macht van Hamas gepresenteerd als een georganiseerde, geavanceerde krijgsmacht. De promotievideo toont Hamas-strijders in een door hen veroverd Israëlisch pantservoertuig, met dramatische filmmuziek alsof het een scène uit een Hollywoodfilm is. De boodschap klinkt luid en duidelijk: Hamas wordt neergezet als een krachtige militaire overwinnaar in de oorlog. Deze video wekt woede op bij duizenden inwoners van Gaza - ook bij mij.
De aflevering vanMa Khofi A'zamzou een avond voor het staakt-het-vuren worden uitgezonden. In reacties van Gazanen op Al Jazeeraposts op sociale media is een storm van kritiek en angst te merken. Ze vrezen dat Israël de uitzending zal aangrijpen als excuus om vlak voor het ingaan van het staakt-het-vuren nog een golf van aanvallen te lanceren. De reacties zijn zo fel dat de programmamaker gedwongen wordt ze te sluiten en de post uiteindelijk te verwijderen. Enkele uren later wordt aangekondigd dat de uitzending wordt uitgesteld. 'Vanwege de snelle ontwikkelingen in het nieuws hebben we besloten de uitzending te verplaatsen naar volgende week vrijdag', aldus de zender.
'De afleveringen waarin de militaire capaciteiten van het verzet in Gaza worden getoond - zoals maritieme torpedo's en eindeloze tunnels - sturen een directe boodschap naar Israël en de internationale gemeenschap', zegt de Palestijnse politieke activist Ahmed Basyouni tijdens een telefoongesprek. 'Het lijkt erop dat het programma de afschrikking wil versterken en de groei van het verzet wil laten zien, maar ik vraag me af of dit daadwerkelijk helpt bij de Palestijnse zaak.'
Ik vraag hem of dit probleem volgens hem ligt bij de timing of bij de boodschap die het programma uitdraagt.
'Dit soort media-uitingen kan de dynamiek van het conflict op een manier veranderen die ons niet ten goede komt. Wanneer Gaza overdreven militair sterk wordt neergezet, kan de bezetter dat gebruiken om aanvallen op burgers en infrastructuur te rechtvaardigen - precies zoals we nu zien. Het programma creëert een misleidend narratief over Gaza, en dat raakt me als Palestijn die hier woont. Het beeld van een sterke, geavanceerde militaire macht drukt de menselijke tragedie naar de achtergrond en laat het soms zelfs gerechtvaardigd lijken. De wereld, de internationale gemeenschap en zelfs het Arabische publiek krijgen zo de indruk dat Gaza zichzelf wel kan verdedigen, zijn lot kan bepalen en geen steun of solidariteit nodig heeft. Maar de realiteit is compleet anders.'
Het huidige staakt-het-vuren wordt door Al Jazeera niet gepresenteerd als een gevolg van een nederlaag van Hamas, maar als een keuze om Israel geen enkel excuus meer te geven om de slachting voort te zetten. Terwijl er voorbereidingen worden getroffen om de eerste groep Israëlische gevangenen over te dragen, als onderdeel van het staakt-het-vuren, focussen de camera's van Al Jazeera op gewapende Hamas-strijders die door de straten marcheren, gefilmd vanuit zo'n hoek dat het lijkt of een enorme menigte zich heeft verzameld om dit moment te aanschouwen. De boodschap is duidelijk: Gaza, oftewel Hamas, heeft gewonnen. De strijders poseren in volledige militaire kledij, als bewijs dat ze nog steeds overeind staan, onaangetast door de vernietiging.
Maar later op die avond laat een luchtfoto een heel ander beeld zien: de zogenaamd grote menigte blijkt slechts een kleine groep, grotendeels kinderen en tieners, die achter de camera's aanrennen in de hoop op tv te komen. Nu de rook optrekt, brokkelt de zorgvuldig geconstrueerde illusie af. Geen enkele camerahoek kan verhullen wat iedereen weet: Gaza is een plaats van onmetelijk lijden en vernietiging, met een bevolking die met de gevolgen moet leven. Dit is het resultaat van een oorlog die zowel Hamas als Netanyahu als een overwinning presenteert.
Ik besef hoe gevaarlijkhet vertekende beeld is wanneer een onderzoekster van een Arabisch onderzoeksinstituut contact met me opneemt. Ze wil me uitnodigen als spreker over Gaza, specifiek over de 'heldhaftigheid' van de mensen daar in het volhouden en overleven te midden van het geweld.
'Vind jij het verkrijgen van eten en drinken een heldendaad?' vraag ik haar gefrustreerd.
'Ja', zegt ze zacht.
'Weet je dat ik een "held" was toen ik in Gaza tijdens de oorlog eten en drinken wist te bemachtigen? Maar ik was een vernederde held. Misschien omdat jij nooit honger of dorst hebt hoeven lijden en nooit bent vernederd in de strijd om basisbehoeften, zie je dit als een soort tragische, maar toch romantische en heroïsche daad. Maar echte heldhaftigheid gaat niet gepaard met vernedering.'
'Maar op tv zie ik een heel ander beeld van heldhaftigheid', antwoordt ze.
'Lieve vriendin, de waarheid haal je niet alleen uit de media. De waarheid vind je in het verhaal van de kleine Abdulrahman Nabhan, die stierf toen hij in een kokende pan viel tijdens een stormloop op eten in een opvangcentrum voor ontheemden in Nuseirat. Zijn vader schreeuwde het uit van wanhoop: waarom moest zijn zoon van de honger sterven in een kokende pan, terwijl hij hem zijn hele leven niets had hoeven ontzeggen?'
'Wil je alsnog deelnemen aan het gesprek?' vraagt ze.
'Op basis waarvan? Op basis van de heldhaftigheid, of die van een kind dat sterft in een kokende pan?'
'Op basis van de waarheid zoals jij die hebt ervaren', antwoordt ze. 'Ik denk dat jouw verhaal een schok zal zijn.'
Dat is precies de schok waar ik naar op zoek ben.
Ik bel met een vrienduit de Verenigde Staten. Hij vraagt me waarom de mensen in Gaza zo 'wreed' zijn, waarom ze zich primitief gedragen, bloed vergieten en Israëlische kinderen onthoofden. Ik ga niet eens de discussie met hem aan, want ik weet hoe sommige media in zijn land het nieuws manipuleren. In plaats daarvan geef ik hem een simpel feit: sinds het begin van de oorlog heeft Israël in Gaza meer dan 12.300 kinderen gedood. Volgens Philippe Lazzarini, de VN-commissaris voor Palestijnse vluchtelingen, is dat meer dan het aantal kinderen dat wereldwijd in vier jaar oorlogen omkwam.
'Die aantallen zijn onmogelijk', reageert hij. Hij heeft gelijk. Israëls daden zijn onmogelijk te bevatten. Ze hebben kinderen en vrouwen vermoord met bommen, honger en kou. 'Kun je je voorstellen dat een baby in de armen van zijn moeder bevriest, zonder dat ze het doorheeft omdat ze zelf zo verlamd is van de kou? Nu loopt die moeder als een waanzinnige door de straten, zichzelf beschuldigend van de dood van haar kind', zeg ik.
In een interview met de Palestijnse mensenrechtenactiviste Yara Eid op Sky News valt me iets op. De presentatrice gebruikt het woord 'moord' wanneer ze over Israëlische slachtoffers spreekt, maar bij Palestijnse slachtoffers spreekt ze simpelweg van 'dood'. Dit is een bewuste poging om de realiteit te verdraaien en de groeiende wereldwijde solidariteit met de Palestijnen te ondermijnen.
Ze demoniseren de mensen in Gaza, net zoals Al Jazeera in omgekeerde richting Hamas verheerlijkt. Neem de bewering dat Hamas Israëlische baby's heeft onthoofd. Deze bewering werd als eerste verspreid door de Amerikaanse president Joe Biden en klakkeloos overgenomen door talloze westerse media - zonder enig bewijs. De Britse krantDaily Expresskopt in koeienletters: 'Afschuw over "puur kwaadaardige onthoofding van baby's"'.The Timespubliceert een vergelijkbaar verhaal onder de titel: 'Hamas "snijdt de kelen van baby's door" in slachtpartij'.
De Palestijnse schrijver en analist Aziz alMasri wijst op de rol van de westerse media in het rechtvaardigen van deze genocide. In oktober 2023 publiceertThe New York Timeseen artikel dat de Israëlische aanvallen steunt. 'Israël is vastbesloten om de macht van Hamas te breken, en verdient in dit streven de steun van de VS en de rest van de wereld. Het beëindigen van Hamas' controle over Gaza is een essentiële stap', schrijft de krant. In dezelfde tekst beweertThe New York Timesdat Israël een 'verantwoordelijkheid heeft om burgers te beschermen', terwijl de krant tegelijkertijd de Israëlische minister van Defensie Yoav Gallant citeert, die Palestijnen 'menselijke beesten' noemt.
Wij Gazanen worden vermorzeldtussen twee onwaarheden die direct de dood in de hand werken. De eerste leugen is het heroïsche beeld dat Al Jazeera en sommige Arabische media schetsen van Gaza als een militaire macht die zichzelf standvastig verdedigt. De tweede leugen betreft de demonisering van de Palestijnen, waarbij we worden neergezet als barbaarse moordenaars.
Maar de mensen in Gaza zijn geen mythische helden en geen bloeddorstige beesten. Ze zijn gewone mensen die vechten om te overleven. Gazanen weigeren de rots van Sisyphus te dragen en in een eeuwige cyclus van tragedies te leven. Ze willen niets anders dan leven zoals elk ander volk - met waardigheid, vrijheid en het recht om hun eigen verhaal te vertellen.
Gaza wordt vermalen als een kers onder de voet van een olifant. Deze prachtige plek aan de Middellandse Zee verandert in een bloedvlek die de wereld niet langer kan negeren. En als er één zin is die deze tragedie samenvat, dan zijn het de woorden van paus Franciscus, die de situatie in Gaza omschrijft als 'schrijnend en een diepe schande'.