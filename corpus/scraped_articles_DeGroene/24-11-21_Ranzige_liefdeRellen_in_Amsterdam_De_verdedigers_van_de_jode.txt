Ranzige liefde Rellen in Amsterdam De 'verdedigers van de joden'

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
21 november 2024
Geert Wilders en andere zelfbenoemde filosemieten verbinden de 'pogrom' van Amsterdam aan de vermeende slechte integratie van islamieten. Onder joden wordt weleens gezegd: niets is erger dan een antisemiet, behalve een filosemiet.
Het geniepigste antisemitismeis het soort dat de strijd tegen het antisemitisme kaapt voor eigen politiek gewin. Ik bedoel: met vrienden als Geert Wilders en consorten heb je als jood geen vijanden meer nodig.
De apenliefde van rechts voor Israël, joden en de joods-christelijke beschaving heeft iets ranzigs. Ten eerste omdat er geen onderscheid wordt gemaakt tussen joden en Israël, ten tweede omdat er geen reden is om meer van Israël te houden dan van IJsland, ten derde omdat het idee van de joods-christelijke cultuur een gotspe is. Als iets heeft bijgedragen aan twee millennia ellende voor joden, dan dat. Het heeft de notie opgeleverd van de jood als een theologisch anachronisme dat alleen nog mag bestaan omdat Jezus ook een jood was - en in het verlengde daarvan een eindeloze reeks pogroms, bij voorkeur op christelijke feestdagen -, en verder suggereert het dat de christelijke Europese cultuur een voortzetting is van wat ooit de joodse cultuur was, net zoals het nieuwe testament dat is van het oude. Ik weet niet wie daarop zit te wachten, maar de joden hebben er niet om gevraagd.
De joods-christelijke beschaving waar rechts zo graag mee pronkt is een cultureel fenomeen dat niet-joden veel en joden helemaal niets heeft opgeleverd.
Waarmee we aangekomen zijn bij de 'jodenjacht' van Amsterdam.
Vooral rechts kon zich ineens het woord 'pogrom' herinneren. Een Russisch woord, samengesteld uitpoengromit,met als voornaamste betekenis: vernietigen. Niet voor niets in het Rusland van de negentiende en twintigste eeuw uitgevonden. Daar en toen bereikte het moderne antisemitisme een voorlopig dieptepunt.
Een pogrom kan van alles zijn, georganiseerd, spontaan ontstaan, gericht op vernieling, massaslachting of verdrijving. Maar één ding is duidelijk, het is massaal geweld gericht tegen het joodse deel van de bevolking. Er zijn eindeloos veel voorbeelden van volksgerichten, woede en geweldsorgieën tegen andere, al dan niet etnische groepen, maar het woord 'pogrom' is ontstaan uit het Russische antisemitisme. Hoewel het daar niet bij bleef. Nazi-Duitsland heeft de pogrom even enthousiast als effectief geherintroduceerd en na de Tweede Wereldoorlog waren er nog pogroms in Libië, Polen en Turkije. Want antisemitisme is van alle tijden.
Was wat zich afspeelde rondom de voetbalwedstrijd in Amsterdam een pogrom?
Er werd, op de sociale media, over 'jodenjacht' gesproken. Dat is ernstig, maar dat maakt van wat er gebeurde nog geen pogrom. Met de gegevens die ons nu ter beschikking staan kunnen we voorlopig alleen concluderen dat er vooral sprake was van voetbal-gerelateerd geweld, aangejaagd door spanningen met betrekking tot de situatie in het Midden-Oosten. Zeg maar: opgefokte Israëliërs tegen even opgefokte Amsterdammers, van welke komaf dan ook. (Ik vraag me trouwens af hoe iedereen zo zeker meent te weten dat de 'jongens op scooters' allemaal van Marokkaanse komaf waren. Voor zover ik weet is er weinig tot niets bekend over de achtergrond van die jongens, laat staan dat we weten met welke intentie ze achter die Israëlische supporters aangingen. Omdat het joden waren? Omdat ze een vlag neerhaalden? Uit woede om de vernietiging van Gaza?)
Er zijn ook incidenten geweest waarbij mensen naar hun joodse afkomst werd gevraagd, maar dat, hoe huiveringwekkend en antisemitisch ook, maakt het ook geen pogrom. Desondanks zingt nog geen dag na de gebeurtenissen het Russische woord rond en beklimmen dappere verdedigers van de joden het spreekgestoelte, in de Kamer, op de socials, natuurlijk op televisie. In het belang van de strijd tegen het antisemitisme, en om 'onze joodse medeburgers' te beschermen, staat dan ineens De Integratie ter discussie, wordt er gesproken over het afnemen van paspoorten en deportatie en kunnen studenten en Palestina-demonstranten niet meer protesteren.
Dat zijn grote stappen. Reuzenstappen. Stappen die op niets anders zijn gebaseerd dan vermoedens (het waren allemaal Marokkanen), bewust en onbewust verkeerd gebruikte historische parallellen (Kristallnacht) en duistere politieke agenda's.
Niemand hoeft mij te vertellenwat antisemitisme is en hoe ernstig dat kan zijn. Dat de islam een probleem heeft met zowel joden als Israël is mij ook duidelijk (ik heb mijn dochter van haar middelbare school moeten halen vanwege islamitisch antisemitisme). Maar het enthousiasme waarmee met name rechts zich ineens opwerpt als verdediger van de joden maakt mij cynisch.
Ik geloof er helemaal niets van. Ik geloof niet dat het Wilders en consorten gaat om de joodse medeburger. Ik denk dat het lot van de jood in Nederland hen niets kan schelen als het niet zo'n fijn instrument was om een pseudo-ethische positie in te nemen van waaruit je van alles en nog wat kunt voorstellen om je agenda door te drukken.
Met de holocaust als ruggensteuntje is het fijn politiek bedrijven. Er is, sinds de Tweede Wereldoorlog, geen nobeler positie denkbaar dan die als beschermer der joden. Niets levert meer politiek voordeel op, niets maakt je onaantastbaarder. Dat geldt net goed zo voor de Israëlische regering, die even hard 'pogrom' en 'Kristallnacht' roept en ondertussen maar niet wil erkennen dat ze bezig is om de terroristische aanval van 7 oktober 2023 te wreken met een grenzeloze geweldsorgie.
Antisemitisme bestaat en was al endemisch voor de geweldsuitbarstingen in het Midden-Oosten. Joodse scholen, synagogen en begraafplaatsen zijn na 1945, nog voor we niet-geïntegreerde Marokkaanse scooterrijders hadden, voortdurend doelwit van vernielingen en bedreigingen. De kinderen van mijn vrienden zijn in hun jeugd naar een school gegaan die werd bewaakt door gewapende politiemensen. Synagogediensten kunnen alleen plaatsvinden als er bewaking is. Begraafplaatsen worden elk jaar geschonden. Ik ben de laatste om dat te bagatelliseren. Ik heb zelf ook weleens vriendelijke telefoontjes of e-mails gehad waarin werd opgemerkt dat 'ze' mij hadden vergeten te vergassen, of dat ik beter dood kon zijn.
Ja, antisemitisme bestaat en zal waarschijnlijk altijd blijven bestaan. Daar is geen Gaza voor nodig. Maar het dubieuze filosemitisme van rechts kaapt de antisemitismebestrijding voor eigen voordeel.
Onder joden wordt weleens gezegd dat er niets erger is dan een antisemiet, behalve een filosemiet. De antisemiet is iemand die onredelijke weerzin koestert tegen joden. De filosemiet is iemand die onredelijk veel liefde voelt voor joden, meestal omdat hij daarmee iets wil bereiken. Christenen omdat ze op theologisch gebied in hun maag zitten met Jezus' joodsheid en ze maar geen onderscheid kunnen maken tussen Israël en 'de joden'. Rechts omdat er iets valt te bereiken door je op te werpen als beschermer der joden.
In de Europese geschiedenis zijn joden op twee manieren gebruikt: om hun iets te verwijten (de dood van Jezus, epidemieën, welvaart, invloed) of om hen in ruil voor bescherming in te zetten voor eigen gewin (de Hofjuden in de zeventiende eeuw die redelijk normaal mochten leven in ruil voor grote leningen, die vaker niet dan wel terug werden betaald). Nu het klassieke Europese antisemitisme niet meer populair is, kiest rechts voor het Hofjuden-model: wij beschermen jullie tegen haat en geweld in ruil voor onze politieke doelen.
Dan heb ik nog liever ouderwetse jodenhaat.
Het Europese Hofjuden-modelwas een perverse tang. Het bood aan de ene kant een twijfelachtige vorm van bescherming voor een selecte groep en schiep tegelijkertijd het idee van de jood als een handlanger van de heersende macht. De wrok van het volk groeide daardoor, waardoor de joodse gemeenschap nog verder werd geïsoleerd en het gevaar toenam. Dat was koren op de molen van het religieus geïnspireerde antisemitisme.
Iets soortgelijks is er nu aan de hand als Wilders en de zijnen de 'pogrom' van Amsterdam verbinden aan integratiekritiek. De joden krijgen bescherming in ruil voor rechtse migratiepolitiek. Uiteindelijk zijn de joden en de Nederlanders met een Marokkaanse achtergrond beiden de klos. De ene groep omdat ze zogenaamd in bescherming wordt genomen tegen de andere groep, de andere groep omdat ze na drie, vier generaties zonder enige nuance als onaangepast en antisemitisch wordt gedefinieerd.
Komt antisemitisme voor in islamitische kring? Ja, veel. Is de stijging in het aantal antisemitische incidenten van de afgelopen paar jaar te wijten aan Nederlanders van islamitische komaf? Het lijkt mij sterk. Het is te makkelijk om antisemitisme uitsluitend toe te schrijven aan die ene groep en daarmee 'de gewone Nederlander' vrij te pleiten. Laten we eerlijk zijn: de autochtone Nederlander heeft nooit een aanleiding nodig gehad om antisemitisch te zijn.
Een aantal jaren geleden las ik voor tijdens een huiskamerbijeenkomst. We zaten in een kring in een mooi appartement, zo'n tien tot vijftien mensen. Een select gezelschap van literatuurliefhebbers. Ik las een stuk over een joodse man die zijn moeder op haar oude dag naar Israël ziet vertrekken en zich daardoor in de steek gelaten voelt. Het ging, wil ik maar zeggen, niet over de oorlog, noch over de holocaust.
Toen ik klaar was met lezen ontstond er een gesprek dat merkwaardig genoeg wel over de holocaust ging. Er werd hardop gefilosofeerd hoe het toch kwam dat de joden al zo lang en zo vaak werden vervolgd. Zou het ook niet een beetje hun eigen schuld zijn? Als je steeds weer werd opgejaagd en uitgemoord, moest je dan ook niet eens naar jezelf kijken? Ik moet toegeven dat ik niet erg alert reageerde. Voornamelijk uit verbijstering. Maar uiteindelijk kon ik me ertoe brengen om te vragen of men soms dacht dat de joden op de een of andere manier schuldig waren aan wat hen was overkomen. Er ging een zucht van opluchting door het gezelschap. Ik had het begrepen!
Het is maar een incident, een anekdote. Maar ik ken uit mijn omgeving te veel van dit soort anekdotes om er niet enige waarde aan toe te kennen.
Wat ik maar wil zeggen is: de autochtone Nederlander wast zijn antisemitische handen in onschuld door de niet geheel bevredigend geïntegreerde burger van islamitische komaf als het grote antisemitische gevaar af te schilderen. De enige die daar garen bij spint is de rechtse nationalist.
Als iets bijdroeg aan twee millennia ellende voor joden, dan is het de 'joods-christelijke' traditie