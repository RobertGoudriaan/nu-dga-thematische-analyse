Gewoon goed lesgeven - daar begint het mee Crisis in het onderwijs

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
7 september 2023
Op 5 oktober staken docenten in het primair en voortgezet onderwijs voor een betere betaling. Maar er is meer nodig op de scholen. 'Een systeemverandering. Dat zou de inzet van demonstraties moeten zijn.'
Het antwoord was even duidelijkals voorspelbaar: nee. Het kabinet gaat niet mee in de eis van twaalf procent loonsverhoging voor docenten in het primair en voortgezet onderwijs, zo liet het nog voor de zomervakantie weten. De docenten moeten het doen met de voorgenomen stijging van vijf procent − inflatie of niet.
Het is de zoveelste roep om betere betaling in het onderwijsveld, met tot op heden enkel het dichten van de zogeheten 'loonkloof' tussen collega's in het primair en voortgezet onderwijs als significant resultaat. Het steeds nijpender wordende lerarentekort − op basisscholen alleen al opgelopen tot bijna tienduizend voltijdsbanen − verandert daar vooralsnog weinig aan. Middelbare scholen hebben nu al moeite om twee derde van hun vacatures in te vullen. Als het bedrijfsleven toch al beter betaalt, dan zal het tekort alleen maar verder toenemen, zo is de vrees.
Want ook na 2030 vallen er grote gaten, waarschuwt de Onderwijsraad in een deze zomer verschenen rapport. 'Pijnlijke en harde keuzes' zoals minder lesuren zijn dan onvermijdelijk; een lesdag minder is de wrange stip aan de horizon. Er is 'veel bedacht en gedaan' om meer docenten te vinden, zegt Edith Hooge, voorzitter van de Onderwijsraad, daarover inNRC.'Maar het is niet genoeg geweest. Dat is slikken.'
Aan het begin van een nieuw schooljaar staat er veel op het spel. Op donderdag 5 oktober, de dag van de leraar, leggen de docenten het werk neer, in de hoop dat de aanstaande TweedeKamerverkiezingen momentum bieden om hun eisen kracht bij te zetten. Kunnen de docenten die eisen dit jaar wel verzilveren? En zijn dan alleen achterblijvende lonen het probleem, of is er meer nodig?
'Ik ben absoluut niet links', zegt Adam van Dijk, 'maar we moeten nu wel in actie komen.' Van Dijk is economiedocent op het Elde College in het Brabantse Schijndel, een minuut of twintig rijden van zijn woonplaats Den Bosch. Tot zes jaar geleden was hij veel langer onderweg, toen hij op de Amsterdamse Zuidas voor ABN Amro werkte en dagelijks ruim twee uur in de trein zat.
'Ik dacht op een gegeven moment: wat doe ik nu eigenlijk? Ik wilde relevant werk doen en toen kwam ik bij het onderwijs uit.'
Van Dijk zit vooraan in een lokaal met een schoolbord waar witte krijtstrepen overheen zijn getrokken. 'Dat is een wens van de wiskundecollega's, die zijn daar wat traditioneel in', zegt Van Dijk lachend. Hij heeft het naar zijn zin op het Elde College. Op de vorige school waar hij werkte werd het hem als zij-instromer nog niet makkelijk gemaakt. 'Ik heb het eerste half jaar zonder inkomen overbrugd', legt hij uit, 'ik kreeg alleen een stagevergoeding van een paar honderd euro per maand.' Bij zijn huidige school is dat probleem verholpen − 'ik mag nu niet klagen' − maar de regeling voor zij-instromers was financieel niet bepaald aanlokkelijk toen hij zijn vorige baan opzegde.
Volgens Van Dijk is die regeling zelfs kenmerkend voor hoe het eraan toe gaat in het onderwijs. 'Docenten moeten het maar vanuit hun intrinsieke motivatie doen. Zoek het maar uit, dat is dan vervolgens de houding. De collega die mij op de stageschool zou begeleiden viel net voor zijn pensioen uit. Er was überhaupt geen begeleiding, ik werd echt voor de leeuwen geworpen.' Tegenwoordig hebben zij-instromers het 'wel iets beter', benadrukt hij, 'maar nog altijd moet je als docent veel opgeven als je de stap naar het onderwijs zet'.
Van Dijk wil duidelijk zijn: hij heeft de mooiste baan die er is. 'Elke dag is anders. Je bent als docent praktisch bezig, elke dag heb je weer interactie met jongeren, die bijzondere gesprekken als het niet goed gaat thuis, of het moment waarop je plotseling ziet dat iemand de stof begrijpt − dat is heel mooi om te doen.'
Maar dan moeten de docenten er dus wel zijn. Ook het zogeheten 'lerarenlek' begint in dat opzicht steeds meer te knagen: één op de vier starters verlaat het onderwijs al weer binnen vijf jaar, blijkt uit cijfers van het ministerie. Dat komt nog boven op het toch al schrijnende tekort aan docenten. 'En ja, daarbij speelt het salaris een rol', zegt Van Dijk. 'We zitten hier vlak bij Veldhoven. Denk je dat iemand met een bèta-achtergrond die ook bij asml zou kunnen werken hier voor het onderwijs kiest? Die gaat niet voor een startsalaris van dertigduizend euro per jaar voor de klas staan, hoor.'
Toch is de fixatie van de vakbondenop salarissen op z'n minst eenzijdig, ziet Klaas van Veen, hoogleraar onderwijskunde aan de Rijksuniversiteit Groningen en sinds vorig jaar bestuurder van twaalf basisscholen bij de Groningse scholenkoepel vcog. 'Er is een systeemverandering nodig', zegt hij. 'Anders lossen we dit niet op.'
De wortels van het systeem waarin het onderwijs nog altijd functioneert liggen in Scheveningen, waar in 1993 werd besloten om de schoolbesturen verregaande autonomie te geven en van een vast bedrag per leerling te voorzien: de lumpsumregeling. Jo Ritzen, toenmalig minister in het derde kabinet-Lubbers, 'raakte zo verlost van zijn probleem', aldus Van Veen − in de jaren tachtig bleek het stelsel niet langer betaalbaar. 'Maar als je die besturen zoveel autonomie geeft, inclusief beheer van het budget, aan wie leggen zij dan verantwoording af? Enkel een raad van toezicht is niet effectief, dat is een cruciale weeffout. Je zou altijd verantwoording moeten afleggen aan de laag onder je, die mensen zien alles.' Binnen zijn eigen organisatie heeft Van Veen daar in zijn eerste jaar als bestuurder een begin mee gemaakt. 'De schooldirecteuren evalueren nu ons beleid, en ook mijn functioneren. Als ze vinden dat het niet goed gaat, dan hang ik', zegt hij. 'En zo hoort het ook.'
Sinds 'Scheveningen' ging er wel meer mis. In zowel het primair als voortgezet onderwijs ontstonden jaarlijks financiële problemen door de lumpsumregeling. Het verschil tussen het toegewezen basisbedrag per kind en de daadwerkelijke kosten die scholen moeten maken om leerlingen te begeleiden, leidde daarom tot de invoering van subsidies. Het Nationaal Programma Onderwijs (npo), een steunpakket van ruim acht miljard euro bedoeld om de corona-achterstanden in te halen, is er het meest recente voorbeeld van.
Maar met subsidies blijft het pleisters plakken. Een belangrijke oorzaak van het lerarentekort is de tijdelijke aard van de geldstromen, ziet Van Veen: 'Als kostenbeheersing voorop staat, dan is de grootste kostenpost de leraar.' Docenten krijgen door de incidentele financiering bijvoorbeeld steeds minder vaak een vast contract aangeboden. Inmiddels haalt minder dan de helft van de schoolbesturen de norm van tachtig procent aan vaste aanstellingen die de vanwege woede-uitbarstingen opgestapte minister Dennis Wiersma dit jaar wilde invoeren, blijkt uit cijfers van uitvoeringsorganisatie Duo. Het landelijk gemiddelde daalde vorig jaar tot minder dan 78 procent in het voortgezet onderwijs, terwijl dat bij het begin van de coronacrisis nog op bijna 82 procent lag.
Deze problematiek speelt ook bij Van Veens eigen bestuur. 'Als ik geen financiële reserves had, dan zou ik voor aankomend schooljaar in totaal 29 leerkrachten naar huis moeten sturen, want ik kan ze niet uit de vaste potjes betalen. Terwijl we wel een lerarentekort hebben.' Het gevolg: veel te grote klassen en veel te veel lessen per leraar. 'Dan is lesgeven niet veel meer dan het aanbieden van lessen. Maar dat is geen onderwijs, daar hebben kinderen weinig aan.'
Wat er dan mis is met de vakbondsfocus op loonsverhogingen? 'Daar is op zich weinig mis mee', vertelt Van Veen. 'Leraren zullen heel blij zijn met een procent of tien in plaats van vijf. Maar wat hebben ze aan die tien procent als ze volgend jaar hun baan kwijt zijn?'
Dat is precies wat docentenals Adam van Dijk steekt: de onzekerheid over volgend jaar, over welke collega's er dan zijn, maar ook het gebrek aan tijd om de lessen gedegen voor te bereiden. Want wat goed werkt, zo blijkt uit het meeste onderzoek: gewoon goed lesgeven − hoe simpel dat ook klinkt. 'Gedragingen van effectieve leraren zijn zelden spectaculair maar sluiten wel aan bij wat we weten uit cognitieve psychologie', schrijft onder anderen de bekende pedagoog Paul Kirschner inWijze lessen: Twaalf bouwstenen voor effectieve didactiek(2019).
Dáár moet het ministerie in investeren, vindt Van Dijk, en dat zit dus niet alleen in de salarissen. 'De crisis in het onderwijs vraagt om actie op scholen zelf', zegt hij. 'Er moet veel meer aandacht zijn voor de kernvaardigheden van leraren, voor kennisoverdracht, zeker na de coronacrisis.' Plusuren, ontwikkelingsgericht leren, huiswerkbegeleiding aangeboden door commerciële bedrijven - het leidt allemaal af van waar het om zou moeten gaan: de docent voor de klas. Van Dijk geeft een extreem voorbeeld: 'Ik heb havoleerlingen die geen klok kunnen kijken. Zo hoog is de nood om het basisniveau weer op peil te krijgen.'
Schoolbesturen kunnen een rol spelen bij de oplossing, denkt hoogleraar Klaas van Veen, maar die zouden dan over stabiele financiering moeten beschikken én daar jaarlijks verantwoording over moeten afleggen. Zijn voorstel: elk jaar geeft de school aan wat die nodig denkt te hebben om kwalitatief goed onderwijs te kunnen geven. Het ministerie maakt dat bedrag over en na afloop van het schooljaar laat het bestuur weten wat er met het geld is gebeurd.
'Hebben ze dat niet netjes gedaan, dan zal dat na afloop blijken', zegt Van Veen. 'Dat zou de inzet van demonstraties moeten zijn: een systeemverandering. Maar over oplossingen in deze richting hoor ik de vakbonden niet zo vaak.' Het gaat volgens hem vaker over de korte klap: hogere salarissen, minder werkdruk. 'Maar dat is niet genoeg.'
Het vertrek van minister Wiersma brengt een oplossing voorlopig niet dichterbij. Het is de vraag of zijn opvolger even daadkrachtig te werk zal gaan, schreefde Volkskrantin juni direct na het vertrek van de jonge VVD'er. De val van het kabinet nog geen maand later heeft die vraag al beantwoord: demissionair minister Mariëlle Paul zal slechts op de winkel passen tot een nieuw kabinet het stokje overneemt − stakende leraren veranderen weinig aan die realiteit.
De partijen in het onderwijsveld moeten hoe dan ook snel om de tafel, vindt Van Veen. 'Er is een nieuw akkoord van Scheveningen nodig waarvan herfinanciering de kern vormt.' Dat ziet hij liever dan stakingen voor betere salarissen, hoezeer die loonsverhogingen ook welkom zijn. 'We moeten terug naar de tekentafel, daar hebben we veel meer aan.'
Ramon van Flymen / ANP | Zoetermeer, 21 augustus. Leerlingen van het Alfrink College in Zoetermeer doen mee aan een kennismakingsactiviteit, op de eerste schooldag van het nieuwe schooljaar