Dertienduizend kilometer later Zomerserie (slot) Terug naar...

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
24 augustus 2023
Leidschendam heeft de nieuwbouwwijken waar je wilde wonen eind jaren zeventig. En een ziekenhuis waar Alfred Schaffer, als hij er soms nog langs komt, liefst van wegkijkt.
Ergens in het lange, verhalende gedichtThe Glass Essay,waarin de Canadese Anne Carson peinst over kunstenaarschap, overgave, gefnuikte liefde, de band tussen dochters en moeders - alles aan de hand van het fragmentarisch opgelepelde levensverhaal van Emily Brontë - staat:'Charlotte's preface to Wuthering Heights is a publicist's masterpiece.'
Als een spindoctor avant la lettre weet Charlotte in haar voorwoord de afgrond die haar beroemde zus was behendig te omzeilen door'firmly and calmly'Emily's onuitputtelijke werkdrift te beschrijven, het wrede ziekbed, het autonome einde. En dan komt Carson met die ene zin.'Like someone carefully not looking at a scorpion/ crouched on the arm of the sofa.'Zo dicht Carson over Charlotte's merkwaardige en bewonderenswaardig ontwijkende voorwoord. Een magnifieke regel die ik, sinds ik hem voor het eerst las, geparafraseerd te pas en te onpas gebruik. (Evenals 'Wil je nog steeds naar de kunstacademie?' uit een typerend bizarre tekening van Gummbah,'Point the gun at me!'uitPulp Fictionen'We found this spoon, sir',uit Monty Python'sLife of Brian.)
Ik ben op weg van Kaapstad naar Leidschendam en Carsons schorpioen zit vanaf opstijgen op Cape Town International ergens in een hoekje opgekruld net buiten mijn gezichtsveld. Hoe ver je ook van je jeugd bent gaan wonen, hoe onwezenlijk het banale verleden ook is, ze zijn moeiteloos terug te vinden. Het achterliggende is in zekere zin onaangetast. Gewoon instappen, plaatsnemen in je stoel helemaal achterin op de laatste rij aan het gangpad zoals altijd, de volgende ochtend op Schiphol weer uitstappen, de sneltrein pakken richting Den Haag Hollands Spoor of Den Haag CS, in Leiden overstappen op de stoptrein naar Den Haag Centraal en uitstappen op station Den Haag Mariahoeve.
Den Haag Mariahoeve, een goede dertienduizendkilometer later. Nou ja, bij wijze van spreken, ik ben al een paar dagen eerder geland. Ik moet niet doen alsof het gek is dat het stationnetje van niks er doodgewoon staat - waarschijnlijk al sinds de oerknal en tot ver na de Apocalyps - ik kom er immers onherroepelijk langs als ik in Nederland ben en van Amsterdam naar Den Haag of verder moet: op een gegeven moment scheert de sneltrein vanzelf langs Leidschendam, snijdt hij dwars door Den Haag Mariahoeve en zijn daar, als ik zou opkijken van niets in het bijzonder, de woonwijk Duivenvoorde, het flatcomplex De Haar en het ziekenhuis Sint Antoniushove, tegenwoordig HMC Antoniushove. De zuilen van een particuliere geschiedenis. Ik kijk nooit op.
De vorige dag heb ik de Jamaicaans-Amerikaanse Claudia Rankine zien optreden op Poetry International in Rotterdam en nu is het zondag, opnieuw zomers zonnig en vroeg in de ochtend. Er stapt zowaar nóg iemand uit op dit station, dat ondanks het vrolijk gelige licht zijn mistroostigheid niet verloren heeft. Je hebt Waterloo Station, Gare du Nord, Grand Central Station, en dan heb je Den Haag Mariahoeve. Verbaasd, bijna trots las ik in 1994 als student Nederlands het romandebuut van een bijna-leeftijdgenoot waarin zelfs een hoofdstuk vernoemd was naar dit onbeduidende station. Aan het begin vanBlauwe maandagenzijn de bleue hoofdpersoon en zijn vriendinnetje Rosie op de een of andere manier hier gestrand, na een dag dwalen door Den Haag, allebei met een zak vol snoep, gekocht in 'zo'n moderne snoepwinkel, waar je snoep in allerlei soorten en maten per kilo kon kopen':
'Ten slotte belandden we op station Den Haag Mariahoeve. Het was helemaal verlaten. We gingen op een leeg perron op een bankje zitten en we aten maar door uit die zakken, want dat was het enige dat we bij ons hadden. Rosie zei: "We hadden nu ergens kunnen eten, op een terras, het is een klotezaak, het is altijd weer een klotezaak."
(...) Wij gingen op zoek naar een wc, maar we vonden er geen. Den Haag Mariahoeve was echt een waardeloos station, er was helemaal niets, niet eens een wc.
Toen liep ze naar het eind van het perron en ik liep achter haar aan. Daar gaf ze over.'
Ik ben de boel aan het ophouden, merk ik, ik moet het station uit, Leidschendam in dat sinds 2002 - nooit bij stilgestaan - een plaats is binnen de gemeente Leidschendam-Voorburg, waar Stompwijk en Voorburg ook deel van uitmaken. Over honderd jaar is het restant van Nederland één grote gemeente.
Buiten het station bij de fietsenstallingstaat een aanwijzing voor het startpunt van een wandelroute, compleet met QR-code. Waar zou je hier in hemelsnaam heen moeten lopen? Ik
begeef me naar de Hofzichtlaan, waar nog steeds de tramhalte staat. 'Activiteit hervat', roept het apparaat van een vrouw die weer aan het hardlopen slaat als het voetgangerslicht op groen springt. Stiptelijk arriveert de tram, voor ik er erg in heb.
Winkelcentrum Leidschenhage, dat is het doel van deze ochtendlijke trip, houd ik me voor, terwijl ik de schorpioen demonstratief negeer. Waarom eigenlijk? Omdat het vroeger een bruisend middelpunt was in een doorsnee gemeente, waar je in elk geval een beetje kon rondhangen voor je oud genoeg was om naar Den Haag en Amsterdam te gaan. Het winkelcomplex lag (en ligt) op loopafstand van de middelbare school, dus je was er zo, met een markt op dinsdag, een V&D, een Kijkshop, een Hema, platenzaak Van Leest, poelier Krijgsman, Paagman, het Chinees-Indisch restaurant San Wah, en verder van alles en nog wat. Jaren-tachtigwinkels, ondergebracht in die hoekige, typische jaren-zeventigbouwstijl, met van dat dikke, grofkorrelige, donkere steen. Het idee was dat je een boel grote winkels bij elkaar had, maar toch ook een beetje buiten kon zijn, met 'autovrije straten zonder overkapping'. Een beetje als de Kalverstraat of de Spuistraat, maar dan voorbeeldig voorstedelijk.
Op de bovenste verdieping van de V&D riep ik op een middag ergens in de jaren zeventig huilend in de microfoon om mammie, nadat een vriendelijke mevrouw ('Albert, zo heet je toch?') had omgeroepen dat hier een jongetje met zijn beertje zat te wachten op zijn moeder die hij was kwijtgeraakt op de speelgoedafdeling. Kwaad was mijn moeder niet toen ze me met haar grote engelenvleugels kwam ophalen, wel was ze op een heel vreemde, fundamentele manier overstuur. Pas als je ouder bent, vul je zoiets in: haar kortstondige, panische angst weer een kind te verliezen.
Jaren later zaten mijn vader en ik, omdat het traditie geworden was, als overlevenden in het best chique maar bijna lege San Wah aan de nasi goreng met kip, te midden van reusachtige, prachtig onderhouden aquaria.
Benieuwd wat er geworden is van Leidschenhage nieuwe stijl. Ik heb van vrienden gehoord dat er een megalomaan winkelcentrum voor in de plaats is gekomen, Westfield Mall of the Netherlands. Achter zo'n best on-Leidschendamse naam moet eigenlijk een uitroepteken. Overdekte winkelcentra, we weten eigenlijk niet beter in Zuid-Afrika, alleen al in en rondom Kaapstad heb je er talloze, heel luxe en heel doodgewone. Met daarbuiten vaak de rommelige, berooide buitenwereld. Het is maar een paar minuten van het station en daar ligt het al, je kunt het inderdaad niet missen. Een ruimteschip dat helemaal lijkt dichtgebouwd, ik kan eerst de ingang niet eens vinden. Een glanzende, kapitalistische versie van Hotel California.
Eenmaal binnen vergeet ik bijna meteen dat ik in Leidschendam ben, en weet meteen: het heeft echt geen énkele zin om het vroegere Leidschenhage met deze luxe te vergelijken. Geen wonder dat men van heinde en verre hierheen komt. Het is hier groots, ontzettendslick,overdekt, lekker koel ook, zelfs de wc's kunnen zó worden ingelijst en de 'gekoelde kluisjes' zijn díe kant op, staat met een pijl aangegeven. Wie zouden er in die kluisjes liggen? De Albert Heijn zit heel aandoenlijk nog min of meer op de plek waar hij vroeger ook zat, nu tussen allerlei internationale eettentjes verstopt. Ik hoor Duits, Italiaans, Engels, zo vroeg op de zondagochtend al. Ook hoor ik geld. Er is een game hall, een bioscoop, een sportbar met bowlingbaan - Dubai International Airport zonder vliegveld.
Dat dit hier staat, nota bene in Leidschendam: wat gaat het dan goed met dit land. Hierbij verbleken zelfs de meest luxe winkelcentra in Zuid-Afrika. The Mall of The Netherlands is een enclave zonder overdreven contrast tussen binnen en buiten, ik zag in elk geval geen bedelende straatkinderen, niemand die in de vuilnisbakken naar voedsel aan het graven was. Ik moet denken aan Quest Mall in Calcutta, waar dure auto's in de etalage staan, precies als hier, terwijl even verderop in Park Street, onder het vele zeil dat overal gespannen is, walmende karkassen hangen te drogen, een aapje aan een touwtje met een dansje bezig is, en iemand zit te poepen tussen twee kraampjes. Tja.'Each form of life carries with it its own picture of human nature',schrijft Alasdair MacIntyre inA Short History of Ethics.
Dit winkelcentrum kan het doel van deze reis niet zijn geweest, bedenk ik als ik weer op de tramhalte sta met Carsons schorpioen op gepaste afstand. Achter mij The Mall, rechts voor mij het ziekenhuis, HMC Antoniushove. Fijn binnen handbereik voor het winkelende volk. Zo'n flat van niets, en toch zo beladen. Geboorte van mijn zus en van mij, het tevergeefs reanimeren van mijn zusje, het geregelde en langdurige verblijf van mijn moeder, haar uiteindelijke dood, het ziekbed van mijn vader en zijn uiteindelijke dood - best knap dat dat allemaal in zo'n gebouw past.
Tram 6 rijdt mij en nog twee andere passagiers naar het eindpunt, drie haltes verder, bij de oude woonwijk Duivenvoorde. Eerst even luisteren of de vrouwenstem nog steeds zo netjes 'Volgende halte: Burgemeester Kolfschotenlaan' articuleert en ja hoor, ze doet het,high five!
Duivenvoorde. Dit type nieuwbouwwijk was waar je wilde wonen eind jaren zeventig, begin jaren tachtig. Allemaal pleintjes met eengezinswoningen, veel groen, een school of twee, fietspaden, de bouwpakketarchitectuur van veiligheid en geluk. Barbecuemiddagen. Ideaal voor vlotte, jonge, sportieve, autochtone gezinnen. Wij vielen wat uit de toon. Als ik uitstap zie ik mijn vader heel even staan, met zijn baret op, gebogen over zijn rollator, naar beneden gekomen uit zijn appartement op de vijfde verdieping van de flat De Haar, die midden in Duivenvoorde werd gebouwd en waar hij ging wonen nadat mijn moeder overleed en ik naar Leiden en daarna naar het buitenland vertrok. Vanaf vijfhoog had hij een mooi uitzicht over de velden en het spoor, met al die voorbijrazende, geluidloze treinen in de verte, op weg naar Amsterdam, Parijs, het einde van de wereld, ook 's nachts.
Opeens ben ik oud. Het is zo ontzettend groen hier, ruim bemeten, mooie auto's voor de deur, veel zonnepanelen. Stil is het ook, het is natuurlijk zondagochtend, maar toch, heel stil is het. Stilte met merels. Heel Nederlands allemaal, op de een of andere manier. Hier ergens werd ik door een groep kinderen in de brandnetels gegooid, even verderop piste een groep jongens een keer over me heen. Echt ideaal voor kinderen, zo'n woonwijk, voetballen en badmintonnen op straat, geen auto die je aanrijdt. Touwtjes in de brievenbus had je niet eens nodig. Hé, reuring, twee oude witte mensen op de fiets.
Was dít dan wat ik terug wilde zien?Het pleintje, het ouderlijk huis op nummer 47? Zou ik aanbellen - 'Hallo, niet schrikken, het is zondagochtend maar ik heb hier ooit gewoond met mijn vader en moeder, staat de morellenboom nog in de achtertuin?' Wat zou dat opleveren? Waar is het verleden in godsnaam goed voor?
Even later ben ik alweer bij de voetbalvelden, bij het complex van mijn oude club SEV, Sport en Vriendschap - wat ligt alles toch dicht bij elkaar. Zowel bij SEV als bij de vijand ernaast, RKAVV, wordt niet gevoetbald, de rust benadrukt het veelvuldige groen, de schoonheid van strakke voetbalvelden, ze liggen er schitterend bij. Deze rijkdom, heb ik die altijd vanzelfsprekend gevonden, of is het wel degelijk welgestelder dan vroeger? De auto's die voorbijkomen zijn niet te horen, allemaal elektrisch natuurlijk, glimmend en groot, alsof dit Wassenaar is.
Inmiddels doe ik niet meer alsof ik niet weet waarheen ik eigenlijk op weg ben, de schorpioen schuifelt haastig voor me uit, wat er een beetje koddig uitziet. Eerst naar de Dillenburgsingel met de gerenoveerde flatgebouwen van zes verdiepingen hoog waar ik voor het eerst vandaag mensen van kleur tegenkom, de winkelgalerij met de bakker, een Plus die vroeger de Edah was en verderop patatzaak 't Huuske, 'sinds 1975', die in deze setting opeens aandoet als het afgetakelde huis van ontdekkingsreiziger Charles Muntz in de animatiefilmUp,die koppig zijn woning aanhoudt te midden van de wolkenkrabbers. Buiten op de moderne katholieke kerk waar mijn moeder in het koor zong, staat dat het nu een protestantse methodistenkerk is. Ik wist niet dat dat een uitvoerbare combinatie was, maar binnen hoor ik vrolijk gezang en het geratel van tamboerijnen, dus blijkbaar werkt het. Het grote groene gebied tussen de flats kent nu veel minder schoolgebouwen en minder slootjes, de kans dat hier een kind verdrinkt is aanzienlijk kleiner geworden.
Een kaart op de Noordsingel bevestigt dat ik me inderdaad 'hier' bevind. Het is inmiddels tropisch warm, veel te heet om een begraafplaats te bezoeken maar opeens ben ik er al: R.K.-begraafplaats St. Agatha. Hekje door, heuveltje op, naar links, even rechtdoor, weer naar links, derde paadje rechts, ik hoef hier gek genoeg niet bij na te denken. Allemaal kindergraven. Dalia Schaffer. 9-7-1971, 13-5-1974. Grote boom ernaast. 'Ik zal u wederzien, Joh. 16:22.' Ik leg twee takjes als een kruisje op de groen aangeslagen steen. In het gangpad verderop is het graf van mijn moeder inderdaad ontruimd. Mijn vader strooiden Karmen en ik uit in de Maas, bij Venlo. Maar eigenlijk liggen ze allebei hier.
Deze plek, ik heb het een of twee keer eerder geprobeerd maar het ging niet: stond ik daar weer als een bezetene, alsof alles gisteren was gebeurd, al was het allemaal zo ontzettend lang geleden. En toen was er die avond in Kaapstad, een jaar of vier geleden. Danie en ik staan buiten op de parkeerplaats van Grandwest Casino bij de betaalautomaat na een concert van Ben Harper. Carine is wegens een congres in het buitenland, dus moet Daan het even alleen doen allemaal. Ook het eten. Ach ja, koken, zeg ik, ik ben degene die thuis kookt, doe ik al zo lang ik me kan herinneren, weet jy, toe ek klein was móes ek self kosmaak want almal was dood! Shame Alf, zegt Danie, en we schieten allebei in de lach, en meteen kijk ik omhoog en zeg sorry. Maar ik weet ook: iets is verslagen.
De schorpioen is in geen velden of wegen te bekennen. Ik loop de begraafplaats af en weet zonder het meteen te beseffen dat ik hier nooit meer kom. Via straten en flatgebouwen loop ik terug naar het winkelcentrum van Nederland. Handig toch, zo'n referentiepunt. Voor de vorm ga ik nog even bij Paagman binnen, een prachtige zaak, het moet gezegd, maar ik heb het hier wel gezien. Ik ga ergens zitten, bestel een cappuccino en bel Dennis, die in de buurt van Laan van Nieuw Oost-Indië woont.
In het eenregelige gedichtWakker zijnschrijft de Sloveense dichter Tomaz Salamun: 'Wakker zijn stoot de mens uit het leven.' Dan droom ik dus.
'App me maar als je klaar bent met je expeditie in Leidschendam', zei Dennis gisteren, 'dan kom ik je wel ophalen bij The Mall of The Netherlands, dat is voor ons toch om de hoek, gaan we met z'n allen lekker naar het strand.'
Terwijl ik hem app dat hij me kan komen ophalen, besef ik dat ik vandaag nog geen mens heb gesproken.
Alfred Schaffer is dichter en werd voor zijn gehele oeuvre in 2021 bekroond met de P.C. Hooft-prijs