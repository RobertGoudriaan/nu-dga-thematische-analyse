Dit dansleger

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
23 mei 2024
DANS Origin
Een dansvoorstelling kan meeslepend zijn in de vorm, zonder dat het publiek bezig is met een overgedragen betekenis. Dan 'spreekt' een choreografie middels de herhaling in passen en ruimtelijke patronen, het ritme en de energie. Gevoed door de muziek is dat dan helemaal vervullend. Bij andere dansstukken staat juist de inhoud voorop: de emoties die de dansers vertolken, hun onderlinge strijd of verlangen naar nabijheid en de vertelling die zich hierin aftekent.
Bij de twee dansstukken die Scapino momenteel opvoert in het programmaOriginzijn vormelijke abstractie en inhoudelijke zeggingskracht bijzonder mooi in balans. Artistiek leider Ed Wubbe nodigde de nog vrij jonge choreografen uit om bij het Rotterdamse gezelschap een nieuw werk te maken, en daarmee presenteren ze zich allebei voor het eerst in Nederland.Killing the Butterflyvan de Israëlische Lior Tavori is een wervelend groepsstuk. Twaalf dansers, gekleed in zomerse korte broeken en luchtige jurken - de traditionele sekseverdeling van deze kleding is zo hier en daar nonchalant ondergraven - blijven ook in groepsformaties een verzameling individuen. Als ze zich frontaal aan het publiek presenteren, is dit dansleger een rustig komen en gaan van eenlingen.
De dynamische stroom van de choreografie wordt gekenmerkt door terugkerende bewegingen die in gevoelslading scherp contrasteren. Er zijn niets-aan-de-hand-poses die een loom dagje strand oproepen: liggen op de buik met bungelende onderbenen en de handen koket onder het hoofd. Er zijn triomfantelijke flarden fanatieke volksdans in individuele uitbarstingen die ineens vermeerderen tot een cirkeldans. Schrijnend snijden hier de gevechtsbewegingen doorheen: armen die een geweer lijken te laden, het vertraagde vallen van een getroffene en levenloze lichamen die even worden gedragen voor ze weer doordansen. Een halfronde zandbak linksachter op het podium roept de woestijn op. Hier vindt een aangrijpend liefde/geweldsduet plaats. Hier verkleden de dansers zich tegen het eind. Schaamteloos tonen ze hun naakte bilpartijen, om daarna in wit ondergoed een nieuw, onschuldig begin te maken.
De Chinese choreografe Xingxing Gong gebruikt inKissing the Darknessdezelfde hoek van de toneelruimte, waar grillig opgespannen zwarte doeken een duister gewelf oproepen. Vanuit deze donkerte verschijnen bizarre, horrorachtige figuren. Een grijnzend mannetje dat alleen maar zijn hand bezwerend uitstrekt; later brengt hij daarmee op afstand een liggende danser in beweging als een marionettenspeler. Een giechelend vrouwtje dat schokkerig beweegt als een levende pop. Gezichtsloze, onverstaanbaar met elkaar babbelende wezens, met omgekeerd aangetrokken jassen die over hoofden zijn getrokken.
Met virtuoos verknipte bewegingen en aanstekelijk spelplezier laten de Scapino-dansers de horrorkracht bezit van hen nemen. Dat is verontrustend én verrukkelijk. Sana Sasaki en Ruochen Wang zijn hierbij de absolute aanvoerders. Tegenover hun kleine gestaltes zet Gong twee rijzige dansers die los van elkaar opduiken, met lange bewegingen en beginnend vanuit het licht. Ze worden aangetast door de duisternis en bevrijden zich er weer van. Bij hun romantische slotduet lijkt al het voorgaande zich binnen in hen te hebben afgespeeld. Het fragmentarische spel met horrorbeelden heeft de samenhang van een vertelling.
Marijn van der Jagt