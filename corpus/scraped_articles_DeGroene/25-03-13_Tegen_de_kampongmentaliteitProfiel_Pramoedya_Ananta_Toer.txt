Tegen de 'kampongmentaliteit' Profiel Pramoedya Ananta Toer

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
13 maart 2025
Pramoedya Ananta Toer werd honderd jaar geleden geboren. Sindsdien is de schrijver gevierd, gevangengezet en gemarginaliseerd. Toch blijft hij een baken voor rechtvaardigheid, en niet alleen in Indonesië.
Indonesië heeft veel grote schrijversvoortgebracht. In Nederland worden die nauwelijks gelezen; er is ook maar mondjesmaat werk vertaald. Een grote uitzondering is het werk van Pramoedya Ananta Toer. Bijna zijn gehele fictieve werk is in het Nederlands uitgegeven. Tegenwoordig is het buiten het antiquariaat nauwelijks meer verkrijgbaar. Dat is in Indonesië niet anders. Is hij daarmee uitgepraat? Wat heeft hij ons nog te vertellen?
Pramoedya werd geboren op 6 februari 1925 in het wat slaperige stadje Blora op de grens van Centraalen Oost-Java als zoon van een gelovige en zeer belezen moeder en een vader die schooldirecteur en een gefrustreerd nationalist was. Een moeilijke leerling in zijn jeugd, ontpopte Pramoedya - door zijn omgeving Pram genoemd - zich vanaf de late jaren veertig als een van Indonesië's bekendste en productiefste schrijvers. In Nederland is hij veelal gelezen als auteur van boeken over de koloniale tijd en de revolutie. Maar zijn zeggingskracht reikt veel verder.
Pramoedya is een man van vele oeuvres en verschillende levens, maar met een consistente drang om de waarheid te onderzoeken. Hij schreef zijn leven lang als een bezetene, zelfs tijdens de lange periodes van gevangenschap en dwangarbeid - tweeënhalf jaar onder de Nederlanders, een jaar onder Soekarno en ruim veertien jaar lang onder Soeharto. Pramoedya was meer dan een romanschrijver. Hij was publiek intellectueel, encyclopedist, journalist, moralist, nationalist en individualist. En altijd onderwijzer. Altijd was hij bezig zijn familie, zijn omgeving, zijn lezers, zijn volk te onderrichten. Als kleinzoon van een islamitisch geleerde(kyai)en zoon van een onderwijzer zat de didactiek hem in het bloed.
Hij schreef zo'n veertig boeken en is het bekendst van zijn 'Buru-kwartet', dat zo wordt genoemd omdat het grotendeels geschreven is tijdens zijn gevangenschap op het Molukse eiland Buru. De serie volgt de intellectuele en politieke ontwikkeling van de jonge man Minke, die zich aan het begin van de twintigste eeuw als nationalist ontpopt. De romans zijn losjes gebaseerd op het leven van de journalist en activist Tirto Adhi Soerjo, die, toevallig of niet, ook in Blora was geboren. Pramoedya toonde er de werking in van het Nederlandse bezettingsregime op Java, inclusief het diepgewortelde racisme en de onderdrukking van de Indonesische stem, maar liet tevens de complexe wortels van het nationalisme en de diversiteit van het moderne Indonesië zien. Zijn hoofdpersonen zijn nooit zwart-wit en het antikolonialisme wordt nooit een slogan. Nu worden de Minke-boeken in Nederland vaak gelezen als het Indonesische perspectief op kolonialisme, maar in wezen gaan ze over Pramoedya's visie op de wording van Indonesië en over de mogelijkheden van Indonesiërs om hun eigenheid te ontwikkelen. Het ging daarbij niet alleen om politieke keuzes, maar ook om de vorming van een natie en een nationale cultuur. Taal stond hierin centraal.
Naast het beroemde Buru-kwartet schreef Pramoedya talloze andere romans en beschouwend werk. 'Als een vulkaankrater die zijn lava uitbraakt', schreef Pram over zichzelf. Aanvankelijk putte hij vooral uit zijn eigen herinneringen tijdens de Japanse bezetting en de Indonesische vrijheidsoorlog. Dat resulteerde in prachtige verhalen over zijn geboortestad Blora, maar ook in meeslepende romans alsDe vluchteling,waarin hij de lotgevallen van een opstandeling tegen de Japanse bezetters beschrijft, enGuerrillafamilie,over de dramatische gevolgen van de verdeelde politieke keuzes binnen een familie tijdens de revolutie.
De kracht van Pramoedya's prozais dat hij zijn politieke en maatschappelijke visies in meeslepende verhalen verpakt. Vaak compliceren zijn romans de simplificaties van politieke of morele keuzes. Hij zit ook altijd dicht op de ervaringen van de minderbedeelden in de samenleving. Na 1950 portretteerde hij, vooral in korte verhalen, het dagelijks leven in Jakarta tijdens de eerste jaren van de onafhankelijkheid. Het zijn verhalen van het moeizame bestaan in een stad die uit zijn voegen barst. Pramoedya legt hier de problemen van een samenleving bloot die na de structurele onderontwikkeling van het kolonialisme en de ravage van de onafhankelijkheidsstrijd niet tegen de problemen opgewassen bleek.
In zijn werk riedelt het van de dilemma's en onopgeloste contradicties, een teken dat hij zich ondanks zijn politieke en sociale engagement niet voor de kar van rechtlijnigheid liet spannen. Al in een van zijn vroege verhalen, het min of meer autobiografischeDendam (Wrok),laat Pramoedya de menselijke gevoelens spreken boven het nationalistisch vuur. Hij verhaalt van een man die vroeg in de revolutie dienst neemt in het Republikeinse leger en achter
het front ten oosten van Jakarta lijdzaam toekijkt hoe de troepen vol trots en vuur naar het front vertrekken en in bedrukte stemming terugkeren. Na enkele dagen begint hij te twijfelen aan zijn eigen geschiktheid als vrijheidsstrijder. Die twijfel bereikt zijn hoogtepunt als hij getuige is van de marteling van een vermeende verklikker, die op een afschuwelijke manier wordt verminkt. Zijn reflex was om te vluchten. 'Ik was bang. Ik moest weg. Dit was niet mijn roeping. Werkelijk, dit waren niet de gedachten van een soldaat. Het waren de gedachten van een mens.'
In het midden van de jaren vijftig raakte de inspiratie voor romans een beetje op. Om zijn uitdijende gezin te kunnen onderhouden begon Pramoedya voor tijdschriften en kranten te schrijven. Hij verdiepte zich voor deze stukken steeds meer in de geschiedenis van de literatuur. Niet alleen putte hij uit de oude Javaanse geschriften, hij besteedde ook veel aandacht aan de Indonesische literatuur van voor en na de onafhankelijkheid. Omdat hij voor een tijdschrift schreef dat een overheersend Chinees-Indonesisch publiek bediende, verdiepte hij zich ook in de ChineesIndonesische literatuur, die al een lange traditie had.
Eind jaren vijftig kwam Pramoedya, net als veel andere intellectuelen, in steeds linkser vaarwater terecht. Dat werd niet alleen ingegeven door president Soekarno, die een steeds linksere koers voer. Pramoedya vond aan de linkerzijde de roep om rechtvaardigheid en een aandacht voor de minderbedeelden die hem al van jongs af aan het hart was gegaan. In 1958 sloot hij zich net als veel andere kunstenaars aan bij de culturele organisatie Lekra (het volkscultuurinstituut), die aan de communistische partij was gelieerd. Hij werd redacteur van het linkse tijdschriftBintang Timur('de ster van het oosten'). Ook werd hij docent in Indonesische taal en literatuur aan de Res Publica-universiteit, die was opgericht door de Chinees-Indonesische organisatie Baperki en die in de troebelen van 1965 door een opgehitste meute werd platgebrand. Ook gaf hij les aan een school voor journalistiek.
Op geen enkele manierliet Pram zich kennen als een gestaalde communist - al werd dat hem wel in de schoenen geschoven. Hij was te zeer individualist om zich aan een strikt communistische agenda uit te leveren. Zijn proza kreeg ook nooit een schril ideologisch karakter. In zijn autobiografische notities, verzameld inLied van een stomme,schreef hij: 'Van kasten moet je uitgaan, en niet van klassen.' Hij zag de machtsovername door de militairen in 1965 als een overwinning van de ridderkaste, dekshatriya,over brahmanen als Soekarno. De problemen in Indonesië hadden een typisch Indonesische ondergrond.
Hij keerde zich wel tegen het internationale kapitalisme. Volgens hem stond dit aan de wortels van de koloniale overheersing. Op zich was hij niet tegen het kapitaal - hij zag dat het ook dienstbaar kon zijn aan het volk - maar wel tegen de 'willekeur van het kapitaal'. Ook laakte hij de manier waarop de kshatriya, de nieuwe militaire elites onder Soeharto, zich aan het kapitaal uitleverden: 'Ze bestaan bij de gratie van een kapitaalstroom. De onderlinge twisten zijn een gevecht om zich een plekje zo dicht mogelijk bij de multinationale "goden" te bemachtigen.' Daarmee deden ze volgens Pram de koloniale geschiedenis nog eens dunnetjes over.
In culturele zin volgde hij consequent de lijn dat Indonesië op eigen termen zijn cultuur moest ontwikkelen. Hij oefende inBintang Timurzware kritiek uit op collega's en politici die een 'universeel humanisme' predikten, dat zich volgens hem te weinig aantrok van het werkelijke lot van de minderbedeelden. Hij kwam in conflict met kunstenaars en politici die zich tegen de dominantie van Lekra keerden. Door hun burgerlijke, internationalistische visie op kunst dwaalden zij voor Pramoedya af van het ideaal van de revolutie om een eigen, onafhankelijke cultuur en een rechtvaardige samenleving te creëren.
Ondanks zijn typisch Indonesische perspectief plaatste Pramoedya zijn idealen bewust in de agenda van de zuidelijke, gedekoloniseerde wereld. Indonesië had niet alleen het voortouw in de wereld genomen door als eerste Aziatische land de onafhankelijkheid uit te roepen, maar had ook het initiatief genomen om de Aziatische en Afrikaanse landen in Bandung in 1955 bijeen te brengen voor een solidariteitsbeweging van de zuidelijke wereld. Het project van Indonesië was het project van de zuidelijke wereld, dat zich van het kolonialisme had ontdaan en voor de taak stond een nieuw soort wereld na te streven, weg van de kapitalistische en imperialistische overheersing door het Westen. In Indonesië werd dat project door de militaire machtsovername om zeep geholpen, en ook elders delfden de idealen van de 'brahmanen' het onderspit. In Prams woorden: 'De val van Soekarno betekende het eind van het bedrijf van de brahmanen die met ideologieën een nieuwe wereld willen opbouwen. Het nieuwe bedrijf dat nu aanbrak was het aan de macht treden van de ridderkaste met steun en met de zegen van de "multinational goden".'
Een gezonde samenlevingkent haar bronnen en moet bereid zijn de logica van de geschiedenis in te zien. Al in de jaren vijftig begon Pramoedya in zijn journalistieke werk over de geschiedenis en de literatuur van Indonesië te schrijven, met veel aandacht voor Chinees-Indonesische en Javaanse letterkunde en de oudere geschiedenis van de archipel. Hij maakt daarbij vaak gebruik van oud-Javaanse geschriften en kronieken. Eind jaren vijftig ging hij zich met de recentere geschiedenis van Indonesië bezighouden, in een poging, zoals hij zei, om te onderzoeken hoe de Indonesiërs geworden waren zoals ze waren. Hij richtte zijn aandacht vooral op twee sleutelfiguren uit de periode van het ontluiken van het Indonesische nationalisme: Tirto Adhi Soerjo en Raden Ajeng Kartini. Over beiden schreef hij een uitgebreide studie. Zowel Tirto als Kartini was van adellijke afkomst en beiden waren in of niet ver van Blora geboren. Tirto was de grondlegger van een kritische Maleistalige pers; Kartini was pleitbezorger voor onderwijs aan (Javaanse) vrouwen.
Met zijn historische studies en romans wilde Pramoedya Indonesiërs bewust maken van hun wortels. Hij pleitte voorkebenaran,historische waarheid. Maar in zijn Buru-kwartet en zijn latere romans over de oudere Javaanse geschiedenis(ArokenDe stroom uit het noorden)ging hij vrijelijk met de bekende feiten en overgeleverde geschiedenis om. Hij benadrukte dat hij niet de concrete geschiedenis onderzocht, maar de geest van de geschiedenis. In een interview legde hij uit dat historische feiten uit de literatuur opkomen 'zoals water via verschillende kanalen een rivier of meer vormt. Ingebed in de literaire vorm blijven de historische feiten'.
Het geheugenverlies van de Indonesische samenleving was een van zijn grootste zorgen. De vervalsing van de geschiedenis, zeker zoals die onder de Nieuwe Orde van Soeharto plaatsvond, was hem een doorn in het oog. Dat was des te schrijnender omdat hij zelf het lijdend voorwerp van de officiële leugens was. Eenmaal gebrandmerkt als communist was het onmogelijk om aan het stigma te ontsnappen, terwijl er nooit een openbaar onderzoek naar zijn handelen was ingesteld, laat staan dat hij een fatsoenlijke rechtszaak had gekregen.
In het midden van de jaren zestig was Pramoedya's productie zo hoog dat er verscheidene werken, waaronder twee vervolgdelen op zijn boek over Kartini en manuscripten voor feuilletons of romans op de plank lagen. Ze werden bij zijn arrestatie in oktober 1965 door de militairen meegenomen en zijn nooit meer boven water gekomen.
Pramoedya's arrestatie was het gevolg van een staatsgreep-op-een-staatsgreep die zou resulteren in de bijna totale vernietiging van linksdenkend Indonesië. Op 30 september 1965 pleegde een kleine groep links georiënteerde militairen een coup die enkele conservatieve generaals buiten werking moest stellen. De generaals werden vermoord, maar de coup mislukte door slechte organisatie en het alerte optreden van generaal Soeharto, de commandant van de strategische troepen. Hij sloeg de opstand neer en bracht onmiddellijk een plan in werking dat hij vermoedelijk al enige tijd koesterde: het uitroeien van het communisme en iedereen die eraan gelieerd kon worden.
Enkele dagen na de mislukte coup werd ook Pramoedya gearresteerd. In de nacht van 13 oktober vond hij een meute voor zijn poort die hem en zijn huis bekogelden. Even later arriveerde een legerpeloton dat hem voor 'bescherming' meenam. Zijn papieren werden verbrand en door de militairen geconfisqueerd. Zijn totale bibliotheek ging verloren. Pramoedya werd mishandeld en vastgezet en bracht de volgende vier jaar door in de Salemba-gevangenis in Jakarta. In 1969 werd hij met honderden andere politieke gevangenen op een transportschip gezet naar het ruige eiland Buru in de Molukken, waar zij zonder enige hulpmiddelen hun nederzettingen moesten bouwen en voor hun hachje moesten zorgen.
Al met al verkeerde Pramoedya veertien jaar in internering. Deze jaren van ontbering hebben hem diep geraakt, maar niet geknakt. Geen mens kwam ongeschonden uit de kampen van Soeharto - of uit de koloniale kampen, die Pram ook van binnen had gezien. Hij erkende zelf ook dat hij getraumatiseerd was geraakt door zijn ervaringen van gevangenschap en dwangarbeid.
Ironisch genoeg heeftPrams gevangenschap misschien wel zijn grootste literatuur opgeleverd. In de eerste plaats is dat het Buru-kwartet, waarvan de delen in de jaren na zijn 'vrijlating' verschenen. Ze werden vrijwel direct in Indonesië verboden, omdat ze volgens de procureur-generaal op een bedekte manier communistische waarden verkondigden, maar ze brachten hem wel wereldfaam. Vóór zijn gevangenschap in 1965 was hij in het buitenland weinig opgemerkt, maar na zijn terugkeer uit het kamp in 1979 werd hij internationaal gevierd en verschenen veel van zijn boeken in vertaling. De internationale pers volgde zijn gevecht met de autoriteiten op de voet.
Het mooiste wat Pramoedya heeft voortgebracht is zonder meer het tweedeligeNyanyi Sunyi Seorang Bisu(in het Nederlands door Angela Rookmaaker en Alfred van der Helm vertaald alsLied van een stomme,1991). Het is het absolute hoogtepunt in zijn oeuvre, en meer dan dat: het behoort tot het meest aangrijpende en fascinerende proza in de literatuur van de twintigste eeuw. Bestaande uit losse stukken die hij in de loop van jaren tijdens zijn gevangenschap op Buru heeft geschreven, vaak in de vorm van niet-verstuurde brieven aan zijn kinderen, is het een compendium van memoires, geschiedenisles, morele overpeinzingen en een schrijnend verslag van zijn gevangenschap en dat van zijn duizenden medegevangenen. Als een documentalist verzamelde Pramoedya jarenlang gegevens over de bewoners en het regime van de kampen op Buru en droeg hij op die manier bij aan de geschiedschrijving van Soeharto's terreur - een geschiedenis die grotendeels nog geschreven moet worden.
Sinds 1973 werd hij door zijn kampgenoten in staat gesteld om te schrijven, wat door de autoriteiten op Buru min of meer werd toegestaan. Manuscripten werden het kamp uit gesmokkeld, al verdwenen er ook in de handen van de militairen. Onder buitengewoon primitieve omstandigheden bracht Pramoedya het tot een indrukwekkende productie van vele romans en autobiografische geschriften.
Na zijn vrijlating zou Pramoedya nog jarenlang onder huisarrest leven. Hij moest zich wekelijks, later maandelijks bij de politie melden en het was hem verboden te reizen. Dat zou tot de val van Soeharto in 1998 duren. Door zijn arrest en de censuur op zijn boeken werd zijn ballingschap in wezen voortgezet. Zijn naam bleef besmet, zoals dat van alle ex-politieke gevangenen('tapol', tawanan politik)en hun families. Honderdduizenden Indonesiërs leefden tot de dag van vandaag met het maatschappelijke stigma van hun internering. Families verkeerden jarenlang in armoede, omdat ex-tapols geen baan konden krijgen. De kinderen en zelfs kleinkinderen van Pramoedya werden op school nageroepen en voor communisten uitgemaakt.
De schaduwen van 1965 zijn lang en diep. Hoewel zijn boeken na de val van Soeharto weer mochten verschijnen, zijn slechts enkele momenteel in druk te verkrijgen. Hij lijkt weinig meer te worden gelezen. Het geheugen in Indonesië is niet zo lang, en zodra het gevoelig wordt gaat de domper erop. President Joko Widodo (2014-2024) heeft ondanks zijn beloften geen recht gedaan aan de slachtoffers van 1965 en de huidige president Prabowo Subianto is een ex-generaal die onder Soeharto carrière heeft gemaakt en met diens dochter is getrouwd. Dat geeft weinig hoop dat Pramoedya's denkbeelden op waarde geschat zullen worden en dat de slachtoffers recht zal worden gedaan. Geschiedenis in Indonesië - en niet alleen daar - is een moeras dat vermeden moet worden ten behoeve van de goede vrede, dat wil zeggen: de schuldeloosheid van de militairen en andere daders van de massamoorden. Dat leidt niet alleen tot een geheugenverlies in de samenleving, maar maakt de geschiedenis ook meer direct kwetsbaar voor manipulatie.
Pramoedya is wel een naam geworden die door voor- en tegenstanders kan worden gebruikt. Activisten gebruiken Pramoedya voor hun strijd voor rechtvaardigheid, niet zelden vanuit een sterk linkse motivatie. Rechtse, nationalistische organisaties zien in hem vooral een bedreiging. Tijdens de aftrap van het herdenkingsjaar in Blora werd Pramoedya vooral ingezet als cultureel icoon van zijn geboorteregio, zonder dat het verleden van vervolging uit officiële mond ook maar enige vermelding kreeg. Bij overheden blijft hij een bron van diep ongemak. Zijn boeken staan in Jakarta's belangrijkste letterenbibliotheek niet in de openbare opstelling.
Los van de vraag wat er mis is met communistische opvattingen was Prams boodschap veel meer dan linkse praat en verdient hij een veel genuanceerder beeld dan het kameradenverhaal van links en het communistenverhaal van rechts. Hij was bovenal nationalist, in de zin dat zijn stem in de eerste plaats een stem voor Indonesië was. Zijn visie op de emancipatie van de mens kwam voort uit zijn ervaring van bevrijding. Vanuit zijn ballingschap op Buru schreef hij aan een van zijn dochters: 'De radicale psychische verandering van koloniale tot vrije mensen is iets van een weergaloze schoonheid.' Dit zinnetje kenmerkt het diepgevoelde sentiment dat het ontwaken van Indonesië de geboorte van een nieuwe mens, een nieuwe samenleving aankondigde. Er moest niet alleen een nieuwe taal worden opgebouwd, maar ook een rechtvaardige maatschappij.
Pramoedya's strijd was niet alleen een antikoloniale maar vooral een postkoloniale strijd. Met zijn pen en typmachine vocht hij voor een nieuw land, vrij van de ketenen van kolonialisme en van de afhankelijkheid van het internationale kapitaal. Het was ook een strijd tegen onwetendheid, bijgeloof en wat hij feodalisme noemde: de neiging van Indonesiërs, vooral Javanen, om voor gezag en status te buigen. Hij zag overal om zich heen de 'kampongmentaliteit', een wereld vol bijgeloof en broederstrijd. In zijn verzet tegen de onwetendheid erkende hij dat het Nederlandse kolonialisme een belangrijke functie in Indonesië had gehad.
Dat wil niet zeggen dat Pram met mildheid terugkeek op het kolonialisme. Hij had geen reden om het kolonialisme ergens dankbaar voor te zijn. Hij zag het kolonialisme als een regime van angst. Toch onthield hij zich van een plat antikoloniaal vertoog, maar besefte wel dat de Nederlandse kolonisator de brenger was geweest van het moderne onderwijs, de medische wetenschap, wetenschap in het algemeen. Deze overtuiging liet hem nooit los. Indonesië was net zozeer het product van het kolonialisme als van de eerdere culturen, die minstens zo onrechtvaardig waren. De onafhankelijkheid maakte de weg vrij om zich van de banden van het verleden te bevrijden. En dat kon alleen door de erkenning van het verleden. Historisch inzicht, nationalisme en rechtvaardigheid vormden de basis van de nieuwe cultuur.
Hoe lezen we Pramoedyaanno 2025? Hij is in Nederland vaak ingezet als een postkoloniale tegenstem. Dat is vooral te danken aan het feit dat zijn Buru-kwartet in de Nederlandse koloniale tijd speelt, en de discussie gaat dan al snel over hoe goed en slecht het Nederlandse kolonialisme was. Daar zit iets ironisch in. Nederland heeft een tegenstem nodig, maar Pramoedya praat helemaal niet terug tegen Nederland. Hij had wel wat beters te doen. Zijn doel bij het schrijven van zijn romans was om Indonesiërs een les in geschiedenis en rechtvaardigheid te geven.
De essentie van dekolonisatie is dat de voormalige gekoloniseerden zich niet meer met de kolonisator willen of hoeven in te laten. De onafhankelijkheid is in wezen de uitoefening van het recht op eigen mislukkingen, zonder de inmenging van enige andere macht. De gedekoloniseerde volkeren zijn vrij om van het voormalige koloniale bewind te behouden wat hun nuttig lijkt. Dat is wat vrijheid inhoudt. Dekolonisatie gaat om vrijheid, niet om alles wat het kolonialisme bracht om zeep te helpen.
Dit is de asymmetrie van de postkoloniale stem. De voormalige kolonisator heeft behoefte alles op zichzelf en het eigen optreden in de kolonie te betrekken, of het nu nostalgisch of kritisch is. De voormalig gekoloniseerde heeft een veel breder palet, en vooral een veel urgentere agenda: de vorming van een eigen cultuur, de totstandkoming van een waardige maatschappij. De Nederlandse omgang met Pram is eigenlijk een voortzetting van koloniale letteren, terwijl het Pram erom ging de geschiedenis van zijn Indonesische cultuur op te graven. Die twee perspectieven overlappen soms, maar vallen nooit samen. Dat wil natuurlijk niet zeggen dat Nederlanders niets van Pramoedya kunnen opsteken. Het is tijd dat Nederland iets leert van denkers, schrijvers en activisten in de voormalige kolonie. Maar Pramoedya is niet simpelweg te reduceren tot een postkoloniaal geweten voor Nederland. Dat is misschien wel de meest heldere les voor Nederland. Een tweede les is het besef dat de bevrijding van het koloniale juk de mogelijkheid bood om een nieuwe cultuur en rechtvaardige samenleving op te bouwen, los van het onrecht, het racisme en de kapitalistische exploitatie van het kolonialisme, maar ook los van de knellende banden van het oude feodale Indonesië. Prams project was in veel opzichten het project van de Derde Wereld voor een rechtvaardige wereld - die het Westen had verkondigd maar nooit tot stand heeft gebracht. Daarvoor was karakter nodig. Prams werk en denken draaide altijd omcharacter building.
Ook al is de onafhankelijkheid tachtig jaar geleden al bereikt, de strijd is nog niet gestreden. Pramoedya stierf in 2006 als een vechtlustige, maar ook gedesillusioneerde man. In de vele interviews die hij aan het einde van zijn leven gaf, vooral aan buitenlandse media, toonde hij zich bitter over de ontwikkelingen in Indonesië. Hadden de val van Soeharto en de omwenteling die de jonge generatie in 1998 teweeg hadden gebracht hem hoop gegeven, hij zag dat het Indonesië van na de Reformasi de nationale revolutie die hij voor ogen had niet dichterbij bracht.
Ondertussen zijn de ontwikkelingen in Indonesië allang niet meer alleen toe te schrijven aan het koloniale verleden. Er staat een oud-generaal aan het roer die bloed aan zijn handen heeft, die een plat soort nationalisme verkondigt en die sterke banden met het leger en het bedrijfsleven onderhoudt. Aan de slachtoffers van de vervolgingen na 1965 is nog geen enkel recht gedaan. De bezittingen van Pramoedya, voor zover die nog bestaan, zijn nooit teruggegeven.
Maar Pramoedya's niet aflatende pleidooien voor gelijkheid en gerechtigheid, voor wetenschappelijke waarheid en voor de noodzaak van historische kennis, raken veel meer dan de ontwikkelingen in Indonesië. De bedreigingen voor de democratie, de stijgende oceaanspiegel van nonsens en gevaarlijk geblaat, de groeiende kloof in macht en welvaart, de bijna onaantastbare positie van het grote bedrijfsleven: de door Pramoedya gepreekte revolutie is zeker niet voltooid. Wat begon als een postkoloniale strijd om het nieuwe Indonesië, was in diepste wezen een gevecht om een betere wereld. In een wereld die steeds onzekerder wordt en steeds vaker blijk geeft van een kampongmentaliteit, ook in Nederland, is de stem van Pramoedya als een moreel baken dat zijn licht ver buiten de grenzen van Indonesië werpt.