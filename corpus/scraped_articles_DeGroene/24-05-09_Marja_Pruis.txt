Marja Pruis

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
9 mei 2024
Ik zit na te denken over wat ik tegen iemand moet zeggen. Dat gebeurt wel vaker natuurlijk, maar nu heb ik er pijn in m'n buik van. Ik moet hem toespreken bij een feestelijke gelegenheid. Denk: bruiloft. Er is altijd een verhaal voor de bühne en eentje om bij je te houden.
Ik heb algemene taalwetenschap gestudeerd, om dezelfde reden dat andere mensen Russisch gaan studeren, of theologie. Je doet iets omdat het nog onduidelijk is waartoe het gaat leiden. Vervolgens word je omringd door fanaten, mensen die ergens op afstevenen. Ze bevinden zich nu in een Boliviaans oerwoud of de Westfriese binnenlanden, de laatste restjes taal optekenend uit de monden van de oorspronkelijke bewoners, of zitten achter hun laptop, een column te schrijven.
Een van de aantrekkelijke kanten van m'n studie vond ik de abstractiegraad. Er was een vak dat werd gegeven door Hugo Brandt Corstius, een man met een zachtmoedige oogopslag en een meedogenloos brein. Het vak heette transformationeel-generatieve grammatica, was bedacht door de Amerikaan Noam Chomsky, en bestond voor de helft uit het leren tekenen van wat er schuilging onder onze welgevormde zinnen. Ik denk dat ze dit ook bij theologie hadden kunnen onderwijzen.
Die grammatica bevestigde mij in mijn idee van de gang van zaken op deze planeet: er is meer tussen hemel en aarde. Dat wat onze mond uitkomt als identificeerbare taaluitingen is met alle moeite afgedwongen op interne, non-verbale woelingen. Kan ik dat zeggen op zo'n bruiloft? Reppen van mijn interne non-verbale woelingen? Dat ik de oppervlaktestructuur van mijn zinnen niet goed naar boven gewerkt krijg?
Met een medestudente sprak ik af om bij haar thuis samen voor een tentamen te leren. We moesten het allerdikste, moeilijkste boek uit ons hoofd leren. Zij had twee derde van iedere pagina met een markeerstift geel gekleurd. Ik kende haar niet goed, wat het makkelijker maakte om dingen tegen haar te zeggen. Bijvoorbeeld dat ik me zorgen maakte om een nieuw type tampon, waarvan ik me afvroeg waar het touwtje was gebleven om het weer te kunnen verwijderen.
Ik weet niets meer van de stof die ik moest leren, en dat ik cum laude ben afgestudeerd was slechts zodat ik dit ooit hier, op deze plek, kon vermelden. Ik herinner me alleen nog het roodgeruite beddengoed van die medestudente, het raam dat openstond en het briesje dat ik voelde op m'n blote benen, angstvallig gespreid. Ik herinner me mijn eigen gelatenheid, zo in schril contrast met de onvervaardheid waarmee iemand wier naam ik niet meer weet en die ik nooit meer heb gezien te werk ging om mij te verlossen. Ook dat was Algemene Taalwetenschap.
'We namen alles veel te serieus', schrijft Nora Ephron in haar memoirI Remember Nothing: And Other Reflections. Over vrouwen heeft ze het natuurlijk. 'We deden aan bewustwording in groepsverband, zaten in een kring en hielden onszelf voor dat we niet jaloers op elkaar waren.'
Ik wist dat toen al, dat ik alles veel te serieus nam, maar ik kon er toch niet mee ophouden. Het is nooit in me opgekomen in het huwelijk te treden, omdat Simone de Beauvoir het een slecht idee vond. Misschien was ze gewoon wel jaloers, en was dit haar manier om van het persoonlijke iets politieks te maken. Wilde Sartre niet met haar trouwen, geen kinderen ook? Hoe noemde hij haar ook alweer? Bever? Wilde hij alleen al vousvoyerend met haar theoretiseren?
Ik weet het niet, al had ik me pas nog voorgenomen om alle interne gewoel nooit meer af te toppen met de mededeling het niet te weten. Als iemand wil trouwen en mijn zegen wil, dan zal ik de zinnen die ergens diep begraven liggen voor hem vinden. Wat blijft er over als je de dingen niet meer serieus neemt? Simone de Beauvoir nam het huwelijk misschien wel zo ernstig dat ze er nooit aan durfde te beginnen. Nora Ephron trouwde gewoon drie keer opnieuw.
'Zou ik over die scène nog een vraag mogen stellen?'
Arnon Grunberg interviewt Lore Segal, in:de Volkskrant,28 april 2024