Sofia Goebaidoelina 24 oktober 1931 - 13 maart 2025 Het einde

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
20 maart 2025
De Tataars-Russische componiste Sofia Goebaidoelina had ook na haar doorbraak een moeilijk leven. Ze worstelde haar leven lang met God.
Als klein meisje in Kazan, hoofdstad van Tatarstan, staart Sofia Goebaidoelina naar de hemel. Met de blik van de toekomstige gelovige ziet ze al meer dan wij. Zo kruipt ze onder de vleugel als haar zuster Ida speelt. Dan hoort ze de muziek van bovenaf als klinkende genade neerdalen. En zo ziet ze als kind in een boerenschuur een icoon stralen. Dan is het voorbeschikt, het heilige. In 1970 laat ze zich dopen in een Russisch-orthodoxe kerk in Moskou. Haar Tataarse grootvader van vaderskant was trouwens imam. Het hogere zat in de genen, en voor wie het universum zo ervaart maakt het merk geloof niet uit, vond ze.
Goebaidoelina's oeuvre bloeit op dat mysterie. Het drukte naar haar zeggen geen ideeën uit, het moest het 'spirituele gelaat van een doorleefd gevoel' voorstellen. De grote stukken dragen navenante titels. Het eerste vioolconcert heetOffertorium,bij de Weense première in 1981 met opdrachtgever Gidon Kremer als solist haar doorbraak in het Westen. Een eerder pianoconcert heetIntroitus,een van haar laatste werkenDer Zorn Gottes.In niet-kerkse titels alsStimmen... Verstummen...enJetzt immer Schneeregeren religieuze innigheid en oernatuur niet eenzijdig met zachte hand maar polymorf in al hun rauwheid. Goebaidoelina's klankvisioenen kunnen luid en afschrikwekkend zijn. InStimmen... Verstummen...werken wonderschone drieklanken als voetafdruk van de apocalyps.
Grote kunstenaars zijn nooit vrij. Ze zijn de koelies van hun utopieën in de nieuwe, strikt persoonlijke taal die ze van noot tot noot moeten bevechten. Die worsteling is jonge naoorlogse Russen niet bespaard gebleven. In de jaren vijftig en zestig staan de progressieve componisten achter het IJzeren Gordijn voor dezelfde dilemma's als hun westerse collega's. Expansie of reductie? Hermetische complexiteit of consumeerbare grammatica? Ze zijn aardig op de hoogte van de revoluties aan de overkant. De reactionaire sociaal-realistische staatsdoctrine van melodieuze, opwekkende muziek in dienst van leer en vaderland heeft de vooruitgang niet tegengehouden. Jonge componisten bestuderen Schönberg, Berg en Webern, horen Cathy Berberian in Berio'sVisageeen vocaal monstrum worden. Later mogen ze mondjesmaat naar nieuwe muziekfestivals in de meer liberale zones van het Oostblok, de Biennale van Zagreb en de Warschauer Herbst. Daar horen ze Stockhausen, Boulez, Nono, Cage. Luigi Nono is als communist van harte welkom in de Sovjet-Unie.
Maar de avant-garde blijft daar wel een semi-clandestiene aangelegenheid. De staat zet zelfs gematigde componisten als Sjostakovitsj en Prokofjev hardhandig op hun nummer voor te hoogdrempelig geachte noten. Onder Chroesjtsjov wordt het klimaat tijdelijk liberaler, maar Brezjnev haalt opnieuw de teugels aan.
Zo speelt de radicalisering van de Russische voorhoede zich grotendeels in het verborgene af. De jonge, zoekende Goebaidoelina leeft met vallen en opstaan van filmmuziekopdrachten. Ze is een trotse maar introverte, publieksschuwe persoonlijkheid en contacten met het vrije Westen zijn spaarzaam. De componistencommissie die midden jaren zestig haar recht op een uitreisvisum voor Warschau moet beoordelen weet niets van haar. Of toch. Ze kunnen haar geen beoordeling geven, zegt commissievoorzitter Muradeli, omdat ze de verkeerde artistieke richting volgt. Ah, zegt Goebaidoelina, u kent dus mijn werk. Jaaaa, zegt Muradeli, hij heeft haar vioolsonate gehoord. Heb ik niet geschreven, zegt ze. Misschien was het een strijktrio, zegt Muradeli. Heeft ze ook niet geschreven. Stilte. Dan zegt Muradeli: 'Maakt u zich niet belachelijk.'
In die omgekeerde wereld leeft ze. Gelovig is ze ook nog in de antireligieuze Sovjet-Unie. Bovendien vrouw, al lijkt dat voor de buitenwereld minder een probleem dan voor haarzelf, die in haar pluriforme voorstellingsvermogen een vrouwelijk probleem en een compositorische belemmering ziet, die ze met hard werken moet overwinnen. Ze denkt niet licht. In haar bewustzijn is veel duisternis, beweert ze zelf.
Vooruitgang als doel op zich laat haar koud. De twaalftoonstechniek die ze beproeft hangt als een molensteen om haar nek. Pas in 1965 vindt ze haar vrije ruimte in de fluisterstilleVijf etudes voor harp, contrabas en slagwerk.Geen theater, symfonieën of balletten meer. Dit, de geruisloze miniatuur. Ze wil geen generator zijn maar filter. 'Vanaf dat moment heb ik begrepen dat ik me van niemand meer iets aan zou trekken en alleen zou doen wat me bevalt - al betekent dat niet dat ik me sindsdien alleen fluisterend heb geuit.'
Dat zal iedereen beamen na het tandenknarsende, verscheurde orgel in het openingsdeel van haarJohannes-Passie(1999). Daar hoor je wat muziek voor haar is, drager van de lasten die je meetorst. Dat is toch heel Russisch, de wereld als lijdensweg, de nihilistische zwaarte van Moussorgski, Dostojevski, Sjostakovitsj. Maar voor Goebaidoelina is de duisternis ook het licht, de strijd met spoken juist de weg naar de verlossing en de dood geen einde maar een voortzetting.
Hoe geef je een levenshouding vorm waarin pijn en geluk zo complementair zijn? Door geen requiem te schrijven. Door vanuit de diepte van een overstelpende duisternis het licht te zoeken en te vinden, 'weerstanden te voelen en benutten'. Het moet juist moeilijk zijn. Dat heeft ze van haar vader, ingenieur met soms onmogelijke klussen. Zo leer je vechten, je verlies te nemen en daarna nog meer te willen winnen, maar alleen voor wat van waarde is. Wat is Goebaidoelina dat soms grandioos gelukt, in dialoog met God, welke ook.
In haar Johannes-Passie hoor je wat muziek voor Goebaidoelina is
Melina Mörsdorf / Laif / ANP | 2020