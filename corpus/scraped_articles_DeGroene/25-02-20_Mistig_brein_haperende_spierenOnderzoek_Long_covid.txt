Mistig brein, haperende spieren Onderzoek Long covid

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
20 februari 2025
Vijf jaar na de coronapandemie hebben nog altijd honderdduizenden mensen long covid. Wacht hun hetzelfde lot als ME/CVS-patiënten, die al jaren soortgelijke klachten hebben en veel onbegrip ontmoeten? Of leidt de aandacht voor long covid tot erkenning van beide groepen?
Zorgminister Bruno Bruinsen minister Arie Slob van Onderwijs staan met serieuze blikken achter hun spreekgestoelte. Het is zondagmiddag 15 maart 2020. Op de kaart met coronabesmettingen van het RIVM kleurt de provincie Noord-Brabant volledig rood. Om 17.30 uur kondigen de ministers aan dat horeca, sportclubs en scholen hun deuren moeten sluiten. Het leven zoals we dat kennen, komton holdte staan.
Op datzelfde moment ligt Tanya Hautermans in haar studio in Utrecht in haar bed. Haar leven zal na deze boodschap niet zoveel veranderen. Ze is zo ziek dat ze haar baan heeft opgegeven, haar vrienden nauwelijks meer ziet en niet meer danst en naar yoga gaat. Corona heeft hier niks mee te maken. Een jaar eerder kreeg ze een abces onder haar linkerbil. Dat werd een fistel, een onnatuurlijke verbinding tussen de endeldarm en de huid. Ze krijgt verschillende operaties en uiteindelijk een stoma. Hiermee is het medische probleem verholpen, maar fysiek herstellen doet ze niet. Wandelen houdt ze amper vol, douchen kost te veel energie. Haar lijf hapert steeds vaker, tot het begin 2021 hortend en stotend tot stilstand komt. Ze heeft dan een batterij aan medisch specialisten gesproken, talloze onderzoeken ondergaan, maar niemand weet wat er aan de hand is.
Tijdens haar vele rust-uren scrolt ze door Facebook. Uit interesse volgt ze een paar mensen die na een coronabesmetting nog altijd ernstige klachten hebben. Net als zij stonden deze mensen vol in het leven, maar ook zij worden niet beter. Hautermans leest over extreme vermoeidheid, instorten na inspanning, hartkloppingen, duizeligheid bij het staan. Het zijn bijna exact dezelfde kwalen als de hare.
Anne Vroegindeweij is een van de mensen die online haar ervaringen deelt. Ook zij werkt niet meer, ziet geen vrienden meer en ligt in een donkere kamer om zo veel mogelijk prikkels te vermijden. De gordijnen opendoen of naar het toilet gaan is voor haar een uitputtingsslag. Dan bonkt haar hartslag in haar schedel, piepen haar longen en protesteren haar spieren. Maar haar ziektebeeld is gemakkelijk te herleiden. In 2021 heeft ze een milde corona-infectie en in de weken erna loopt haar brein steeds vaker vast. Ze slaapt steeds langer, maar rust er steeds minder van uit. Long covid, constateert haar huisarts.
De spaarzame energie die ze heeft, gebruikt Vroegindeweij om te werken aan een boek dat in 2023 verschijnt:De achterblijvers,verwijzend naar de groep die na de pandemie niet terug kon naar het oude normaal. Ze spit door wetenschappelijke literatuur en al snel doet ze een wrange ontdekking: long covid is helemaal niet uniek. Het lijkt veel op post-infectieuze ziekten met een andere trigger, zoals langdurige klachten na de ziekte van Lyme, het Q-koorts-vermoeidheidssyndroom en het syndroom zonder eenduidige
veroorzaker: myalgische encephalomyelitis (ME). Sterker nog, de helft van de long-covidpatiënten voldoet aan alle criteria voor ME. Zo ook Anne Vroegindeweij. Ze schrijft: 'Long covid als geheel nieuwe, mysterieuze ziekte bestempelen doet geen recht aan de gedocumenteerde geschiedenis van post-infectieuze ziekten.'
Tanya Hautermans neemt het boek mee naar haar huisarts. Ze heeft dan zelf al de internationale ME-criteria doorgenomen. 'Ik voldeed aan allemaal. Op basis van die criteria stelde mijn huisarts de diagnose ME. En sinds ze het boek van Anne las, heeft ze veel meer begrip voor mijn situatie.'
Het is inmiddels vijf jaarna het begin van de coronapandemie en de tijd van mondkapjes, lockdowns en thuisonderwijs is voor de meeste Nederlanders iets uit een ver verleden. Toch zijn er nog altijd tienduizenden mensen die geveld door ernstige klachten thuis zitten. Volgens het RIVM heeft drie procent van de volwassenen ouder dan 26 jaar nog altijd klachten na een coronabesmetting. Ongeveer een derde van hen is al meer dan twee jaar in het dagelijks leven beperkt. Zij zijn beland in vrijwel hetzelfde schuitje als de patiënten met andere post-infectieuze aandoeningen zoals ME. Er is alleen een groot verschil. Voor ME is al decennialang minimale aandacht, zowel bij wetenschappers als bij medici. Voor long covid is die aandacht er wél, en ook relatief meer onderzoeksgeld. Na de eerste ontreddering over het nieuwe ziektebeeld ziet een toenemend aantal artsen en wetenschappers de overeenkomsten tussen long covid en andere post-acute infectieuze syndromen. Hoe kan het dat die andere groepen zo lang nauwelijks geholpen zijn door de medische wereld? En gaat de aandacht voor long covid een verschil maken voor de patiënten met al deze post-infectieuze aandoeningen? Of dreigt voor de long-covidpatiënten hetzelfde lot als voor deze andere chronisch zieken?
ME en long covid passen in een langer rijtje ziekten met uiteenlopende ernstige symptomen waar de medische stand zich het hoofd over breekt. De geschiedenis van dit soort aandoeningen gaat eeuwen terug. Hoewel de symptomen uiteenlopen, worden deze ziekten veelal in de hoek geplaatst van 'hysterie'. Die term muntte de Griekse arts Hippocrates in de vijfde eeuw voor Christus, verwijzend naar het Griekse woordhystera,dat baarmoeder betekent. Specifiek betrof het patiënten met onder meer onverklaarde verlammingsverschijnselen, epilepsie-achtige aanvallen en spierspasmen. In de eeuwen die volgden werden deze klachten toegeschreven aan van alles: duivelse demonen, emoties, het brein, het afweersysteem, temperament en of de voortplantingsorganen.
Eind negentiende eeuw trekken de hysteriepatiënten de aandacht van de Franse arts Jean-Martin Charcot. Hij wordt beschouwd als grondlegger van de moderne neurologie en ziet hysterie als een verstoring van de hersenfunctie, bijvoorbeeld na een verkeersongeval. Een neurologische aandoening dus. Charcots belangrijkste leerling, Sigmund Freud, is er juist van overtuigd dat hysterie zou ontstaan door onderdrukte trauma's. Hij spreekt over 'conversiestoornis', het omzetten van mentale problemen in lichamelijke symptomen, en is ervan overtuigd dat de klachten overgaan als je de psychologische oorzaak aanpakt. 'Het speelde volgens Freud niet in je brein, maar in je emoties', zegt Paula Muhr, die aan de Universiteit van Zürich bestudeert hoe samenlevingen omgaan met multisysteemziekten.
Vanaf de tweede helft van de twintigste eeuw komt er meer kritiek op Freuds gedachtegoed en beleeft de neurologie een comeback. Begin deze eeuw laten hersenscanstudies afwijkingen zien die samenhangen met de stoornissen. In plaats van de term 'conversiestoornis' verschijnt in 2013 de term 'functioneel neurologische stoornis' (FNS). Wetenschappers stellen dat er geen hersenschade is, maar dat het brein toch niet goed functioneert. Deze neurologische verklaring ligt dicht bij de visie van Charcot, maar brengt het dilemma terug dat door de freudiaanse framing was weggevallen: patiënten zouden hun aandoeningen, al dan niet onbewust, kunnen 'veinzen'. 'Door het ontbreken van een harde meting die de ziekte kan aantonen en de historische stereotypen werden patiënten vaak gewantrouwd', zegt Muhr. 'En dat wantrouwen is er nog altijd.'
De geschiedenis van de specifieke ziekte ME gaat terug tot 1956. Een flink aantal medewerkers van het Royal Free Hospital in Londen is een jaar eerder besmet geraakt met vermoedelijk een mild virus. Een groot deel van hen houdt last van spierpijn, hoofdpijn, apathie en problemen met het denkvermogen. Er lijkt sprake van een met spierpijn gepaard gaande (myalgische) ontsteking van het ruggenmerg en/of de hersenen
(encephalomyelitis). In een stuk dat meerdere vergelijkbare uitbraken beschrijft, introduceert vakbladThe Lancetde officiële term ME. Een directe koppeling met een ziekteverwekker wordt bij geen van deze uitbraken gelegd.
In 1969 erkent de Wereldgezondheidsorganisatie ME als neurologische aandoening. Niet alle wetenschappers kunnen zich hierin vinden. Zo suggereren Britse psychiaters dat er in Londen sprake zou zijn geweest van massahysterie. En omdat de veronderstelde ontsteking van hersenen en ruggenmerg niet overtuigend wordt aangetoond, verschuift het beeld dat de wetenschap heeft van de ziekte. Eind jaren tachtig geven de Amerikaanse Centers for Disease Control ME een andere naam: 'chronisch vermoeidheidssyndroom' (CVS), een term die experts elders overnemen. Voor een deel van de patiënten dekt deze term de lading van hun ziektebeeld niet, omdat deze puur op vermoeidheid focust. Bij hen staan twee andere aspecten minstens zo centraal: lichamelijke en mentale crashes en soms blijvende achteruitgang na inspanning, en hartkloppingen en licht in het hoofd worden bij het overeind komen en rechtop zitten of staan. Zij geven daarom de voorkeur aan ME.
Jos van der Meer is met geenvan beide termen gelukkig. In zijn appartement in Amsterdam, tussen stapels wetenschappelijke artikelen, blikt de emeritus hoogleraar interne geneeskunde aan het Radboudumc in Nijmegen terug op zijn carrière. Die stond voor een groot deel in het teken van wat in Nederland nu officieel ME/CVS heet. 'ME was in feite eenmisnomeromdat er geen sprake lijkt te zijn van een ruggenmergontsteking, maar de term CVS zorgde ervoor dat mensen zeiden "Ik ben ook weleens moe", en dat is heel misleidend. Patiënten zijn niet gewoon moe.'
Rond de periode waarin de naam CVS oprukt, begint Van der Meer zich in Leiden te interesseren voor deze patiënten. Het gaat dan vooral om mensen die zeggen langdurige klachten te hebben overgehouden aan een infectie, al constateert hij geen directe link met een ziekteverwekker. Misschien is er een andere oorzaak, of zijn er meerdere oorzaken tezamen, denkt hij. Als hij in 1988 bij het Radboudumc gaat werken, neemt Van der Meer een 'hele sliert patiënten' mee. Hij kan dan nog weinig voor hen doen, maar ze voelen zich door hem in elk geval serieus genomen.
Daarin vormt Van der Meer een uitzondering. Voor grootschalig biomedisch onderzoek wordt de ziekte veelal te onbelangrijk en te complex gevonden, maatschappelijk is de patiëntengroep, mede door de ernst van hun ziektebeeld, nagenoeg onzichtbaar. In de spreekkamers domineert het beeld dat patiënten vooral erg moe zijn en hun klachten zelf in stand houden. Schrijfster Renate Dorrestein schetst het in haar boekHeden ik,dat in 1993 verschijnt. Het is een aangrijpend verslag van haar zoektocht naar de erkenning van haar ziekte ME. Bij meerdere artsen stuit ze op weerstand. Zelfs haar eigen huisarts heeft nog nooit van de ziekte gehoord. 'Het zou aardig zijn als artsen zichzelf als de bondgenoot van hun patiënten beschouwen, maar dat doen ze niet per definitie', schrijft ze. De meeste literatuur die Dorrestein over ME vindt, is Brits of Amerikaans, en de auteurs zijn vaak artsen die zelf slachtoffer van ME zijn geworden.
Van der Meer en collega's zijn dan nog in het stadium 'het zal wel een virus zijn, maar we weten niet welk'. Bij ME lijkt volgens hen sprake van een overreactie van het immuunsysteem. Maar meer nog van een reactie die, wanneer het gevaar is geweken, niet meer stopt. Als een gaspedaal dat blijft hangen. Vervolgens ontregelt die immuunreactie allerlei andere systemen in het lichaam. Al snel is hij ervan overtuigd dat ze niet alleen moeten zoeken naar een trigger en het biologische mechanisme. 'Dus óók de psychologie.'
Van der Meer en collega'skomen begin deze eeuw tot het 'biopsychosociale model' met de drie p's; de 'predisponerende', 'precipiterende' en 'persisterende' factoren, die elk biologisch, psychologisch of sociaal van aard kunnen zijn. Oftewel: factoren die iemand kwetsbaar maken, zoals genen en trauma's, factoren die als trigger fungeren, zoals een virusinfectie of een heftige stressreactie, en factoren die de ziekte in stand houden, zoals over fysieke grenzen heen gaan, negatieve gedachten en verlies van werk en inkomen.
Op papier richt het model zich op alle aspecten die mogelijk een rol spelen. Toch komt de biomedische kant er lang karig vanaf. Dat komt niet alleen door de stereotypering van Freud, maar vooral ook doordat het erg ingewikkeld is om ME/ CVS biomedisch te onderzoeken. Er is geen harde diagnostische test en er is nog altijd geen specifieke veroorzaker geïdentificeerd (al geeft zeventig procent van de patiënten aan dat een infectie het beginpunt vormde). Zelfs bij verwante ziekten met een bekende trigger, zoals Q-koorts of lyme en nu dus covid, is nog steeds niet ontrafeld wat de ontregeling in het lichaam in gang zet en in stand houdt.
Bovendien varieert het ziektebeeld tussen patiënten met dezelfde aandoening en kan het veranderen, door natuurlijk beloop, door verslechtering en doordat patiënten vaak al jaren inactief zijn. 'Als je deze patiënten vergelijkt met mensen die gezond zijn, vind je altijd wel verschillen', zegt Judith Rosmalen, hoogleraar psychosomatiek aan de Rijksuniversiteit Groningen en het UMCG. 'Maar zijn die verschillen de oorzaak of zijn ze ontstaan doordat deze mensen door hun ziekte noodgedwongen een heel andere leefstijl hebben gekregen? Daar kom je achteraf niet meer achter.'
Verreweg de meeste aandacht bij het biopsychosociale model gaat uit naar de sociale en psychologische factoren. Ook in de spreekkamer. Patiënten die ernstig ziek zijn, krijgen te horen dat ze moeten werken aan hun 'niet helpende cognities'. Oftewel: minder negatief gaan denken over hun ziektebeeld. Patiënt Tanya Hautermans werkte voor haar ziekte als gz-psycholoog: 'De eerste reactie na mijn diagnose was schaamte. Tijdens mijn opleiding tot psycholoog had ik geleerd dat dit ziektebeeld tussen je oren zit. Ik had dus gewoon niet genoeg mijn best gedaan om beter te worden.'
Ook namen veel artsen aan dat patiënten hun klachten verergerden door inactiviteit. Daarom kregen ze een combinatie aangeboden van cognitieve gedragstherapie en fysiotherapie. Maar het opbouwen van beweging werkt voor de specifieke ME-patiënten veelal averechts. 'Na elke krachttraining stortte ik helemaal in', zegt Hautermans. 'Mijn fysiotherapeut motiveerde me om door te gaan. Ik moest vooral niet naar mijn lichaam luisteren, want dat gaf verkeerde signalen af. Na weer een training kon ik drie maanden geen licht en geluid meer verdragen.'
De belangrijkste Nederlandsepleitbezorger van de psychologische aanpak is Hans Knoop, hoogleraar medische psychologie aan het Amsterdam UMC. Hij ontvangt ons met een vriendelijke handdruk in de gang naar zijn werkkamer, maar maakt meteen een voorbehoud. 'Mijn secretaresse had al een afspraak met jullie gemaakt voor ik had besloten of ik het interview wilde doen.' We spreken met hem, onder voorbehoud dat hij kan aangeven of hij daadwerkelijk'on the record'wil. Kort na het interview laat hij weten dit niet te zien zitten.
De behandelmethode van Knoop wordt namelijk vanuit de patiëntenbeweging sterk bekritiseerd omdat die heeft bijgedragen aan het beeld dat ME/CVS 'tussen de oren' zou zitten. Op de website van het door Knoop geleide Nederlands Kenniscentrum Chronische Vermoeidheid (NKCV) staan positieve ervaringen van patiënten en wetenschappelijke artikelen die benadrukken dat de methodeevidence basedis.
Daar is de Amerikaanse medisch journalist David Tuller het niet mee eens. Hij beet zich vijftien jaar geleden voorThe New York Timesvast in de behandelingen van ME/CVS. Tuller is inmiddels alspublic health-onderzoeker aangesteld bij de Universiteit van Californië in Berkeley dankzij donaties van patiënten aan die universiteit. 'Het kernprobleem van studies zoals die van Knoop is dat de patiënten weten wat ze krijgen: cognitieve gedragstherapie of niets. Vervolgens meten ze niet de vermoeidheid, maar vragen ze de patiënt, die in veel gevallen verwacht dat de behandeling iets doet, naar hun mening over hun vermoeidheid.'
Tuller schreef een reeks kritische artikelen over een invloedrijke Britse studie, de in 2011 verschenenPACE trial.Die zou hebben aangetoond dat cognitieve gedragstherapie en het langzaam opbouwen van beweging begeleid door een fysiotherapeut patiënten met ME/CVS beter helpt dan'pacing',het actief blijven binnen de eigen grenzen. Een van de belangrijkste kritiekpunten op de trial was dat deze studie zulke ruime criteria voor CVS hanteerde dat veel mensen eraan voldeden zonder de typische ME-klachten.
De conclusie van de Britten had grote gevolgen voor beleid, zegt oud-balletdanser Anil van der Zee. Hij heeft sinds 2007 ME/CVS, die in 2013 verergerde, mede doordat hij op medisch advies steeds weer probeerde op te bouwen. Sindsdien brengt hij vrijwel al zijn tijd liggend in een donkere kamer door. 'Dat er zo ingezet is op gedragsmatige interventies heeft eraan bijdragen dat er nu zo weinig oplossingen zijn voor mensen met bijvoorbeeld ME en ook long covid', zegt hij.
Volgens Hautermans hebben de cognitieve gedragstherapie en de behandeling bij de fysiotherapeut die Knoop, en ook Jos van der Meer en Judith Rosmalen, lange tijd propageerden, bij veel patiënten tot verbolgenheid geleid. 'Niet alleen ik, maar vele patiënten zijn enorm achteruitgegaan door deze opgelegde methode', zegt ze. 'Nu de biomedische kant door long covid oprukt, lijkt het of deze wetenschappers plots hun mening nuanceren.'
Na veel kritiek van patiënten en wetenschappers verscheen in 2021 in Groot-Brittannië een nieuwe medische richtlijn voor ME/CVS. Het geleidelijk opbouwen van activiteiten wordt niet langer aangeraden en cognitieve gedragstherapie wordt alleen aangeraden om beter te leren omgaan met de aandoening. Een rapport van de Gezondheidsraad in Nederland uit 2018 stelde ook dat een patiënt vrij moet zijn om al dan niet te kiezen voor cognitieve gedragstherapie of het opbouwen van activiteit. Hans Knoop stapte uit de Gezondheidsraadcommissie omdat hij zich onvoldoende kon vinden in het advies.
Een andere psycholoog, Jos Bosch, leidt een onderzoeksconsortium gericht op de biomedische aspecten van ME/CVS. Hij is tevens biochemicus en raakte al vroeg geïntrigeerd door hoe het brein en het immuunsysteem elkaar kunnen verstoren. Gevraagd naar het psychologiseren van de ziekte, zucht hij diep. 'Volgens mij is geen enkele patiënt tegen een psychologische behandeling als ondersteuning, zolang die niet wordt gekaderd als de weg naar genezing. En misschien ben ik te optimistisch, maar volgens mij bestaat het radicale idee dat psychotherapie de weg is naar genezing van medische ziekten onder wetenschappers ook niet meer.'
Toch werd dezelfde combinatietherapie van fysiotherapeut en psycholoog bij long covid als eerste naar voren geschoven. 'Vanaf het begin hebben we daarvoor gewaarschuwd', zegt Anil van der Zee. Ook long-covidpatiënten werd regelmatig gevraagd om op een hometrainer te fietsen tot ze niet meer konden.
Die fietstest hebbenwij post-covidpatiënten ook laten doen, ja', zegt Michèle van Vugt besmuikt. 'Inmiddels zouden we dat niet meer doen.' Van Vugt is hoofd van het academische post-covid-expertisecentrum in het Amsterdam UMC. De internistinfectioloog richtte vroeg in de pandemie een van de eerste poliklinieken op voor patiënten die klachten overhielden aan hun covid-infectie. 'Eerst betrof dat vooral ouderen van de intensive care, maar al snel viel op dat veel relatief jonge patiënten, veelal vrouwen die een milde infectie hadden gehad, niet herstelden.'
Wegens onvoldoende financiering moest de polikliniek sluiten. Een frustratie voor Van Vugt, die doordrongen raakte van de ernst doordat ze collega's zag aftakelen. Inmiddels maakte het kabinet onder druk van de Kamer miljoenen vrij voor specialistische post-covid-expertisecentra. In oktober openden de eerste drie in het Maastricht UMC+, Amsterdam UMC en Erasmus MC. Binnen een week nadat de centra waren geopend, meldden negenduizend patiënten zich aan.
Het expertisecentrum in het Amsterdam UMC is een normale behandelkamer in een hoek van het ziekenhuis. Naast de kamer staat een zwart afzetscherm. Erachter een grote, oranje ligstoel. Hier kunnen patiënten voor en na hun afspraak in een prikkelarme omgeving bijkomen. In de behandelkamer doen ze een knijptest om de kracht in de handen te meten en een test waarbij de patiënt eerst op de behandeltafel ligt en vervolgens tien minuten tegen de muur staat. 'De ene patiënt kan blijven staan, de andere wordt duizelig en misselijk van zo'n kleine inspanning', zegt Van Vugt.
De klinieken zijn geen behandelcentra waar steeds meer mensen terechtkunnen. De patiënten die worden geselecteerd - zo'n 250 zijn er inmiddels in de drie centra gezien - maken deel uit van onderzoek om kennis te verzamelen en de zorgverzekeraars te overtuigen. 'In deze fase proberen we uit te vinden hoe de ziekte werkt, welke diagnostiek zin heeft en welke bestaande middelen en behandelmethoden werken bij symptoombestrijding', zegt Van Vugt. 'We zijn aan het willie-wortelen.'
Dat gebeurt ook in het buitenland en mede dankzij nieuwe meettechnieken zijn er behoorlijk wat nieuwe inzichten. Wat ook helpt is dat patiënten vanaf een vroeg stadium gevolgd zijn. In Groningen vulden mensen die al meededen aan een groot cohortonderzoek vragenlijsten in over hun klachten en verzamelden de onderzoekers bloedmonsters, vertelt Judith Rosmalen: 'Wij konden daardoor uitsluiten dat de klachten gewoon door de stress van de pandemie kwamen of dat het mensen betrof die voor hun coronainfectie al ziek waren.'
Soms leidt het tot ontdekkingen die ME-patiënten bekend in de oren klinken. Zo publiceerden onderzoekers van het Amsterdam UMC een studie over het crashen na inspanning, waarin ze op basis van spierbiopten lieten zien dat de spieren van de patiënten sterk verzuren en er ook spierschade optreedt. Ze hebben nu hun zinnen gezet op het ontwikkelen van een test die op basis hiervan long covid en misschien ook andere post-infectieuze aandoeningen zoals ME kan aantonen.
Eind 2024 publiceert het vakbladCelleen wetenschappelijk overzichtsartikel over long covid. De auteurs beschrijven long covid als een ziekte die fundamentele schade aanricht met gevolgen voor onder meer de geslachtsorganen, bloedvaten, darmen, longen en de hersenen. Langzaam maar zeker wordt duidelijk hoe long covid ontstaat en welke verstoringen optreden. De mechanismen delen de auteurs in twee categorieën in: allereerst de mechanismen onder de verstoring van allerlei lichaamsprocessen. Bijvoorbeeld aanhoudende ontstekingsprocessen, een ontregeling van het immuunsysteem en mogelijk het aanwezig blijven van (stukjes) virus. Daarnaast zijn er mechanismen die verklaren hoe die verstoringen vervolgens schade aanrichten aan bijvoorbeeld organen, zenuwen, de signalering tussen de darmen en de hersenen en aan de energievoorziening in de lichaamscellen.
Niet bij iedere patiënt is sprake van al deze ontregelingen. Daarom streven onderzoekers naar een indeling in subtypen van long covid met bijpassende behandelingen. Bijvoorbeeld long covid met vooral hart- en nierproblemen, of juist ademhalings-, slaap- en angstklachten, neurologische klachten, motorische klachten of een combinatie van spijsverterings- en ademhalingsklachten.
Ook de zoektocht naar zogeheten biomarkers - specifieke testen bijvoorbeeld om op basis van stoffen in het bloed long covid of zelfs een subvorm daarvan vast te stellen - vordert gestaag. Maar omdat een behandeling gericht op de onderliggende mechanismen nog niet in zicht is, richt alles zich nu nog op de bestrijding van specifieke symptomen. Zoals steunkousen, ontstekingsremmende medicijnen en bètablokkers om de hartslagschommelingen te beperken.
Of en in welke mate deze ontregelingen bij andere post-infectieuze aandoeningen spelen, is onduidelijk. Zo kan dit long-covidonderzoek een biomarker opleveren waar patiënten met ME of chronische klachten na Q-koorts niets aan hebben.
Toch is er wel degelijk meer perspectief voor de patiënten met andere aandoeningen die veel lijken op long covid. De laatste jaren maakt de overkoepelende term 'Post Acute Infectieuze Syndromen' (pais) tractie. De long-covidpatienten zijn onderdeel geworden van deze patientengemeenschap. Van Vugt ziet een toekomst voor een wetenschappelijke paraplu van pais, waarbinnen onderzoek wordt gedaan naar die verschillende aandoeningen.
Onderzoekers van de Amerikaanse National Institutes of Health (nih) publiceerden begin 2024 een gedetailleerde studie van ME-patiënten. Bij deze patiënten bleken specifieke immuuncellen opverbruikt, waarschijnlijk omdat een specifieke immuunreactie heel lang aan heeft gestaan. Uit hersenscans bleek dat de hersenen 'stopsignalen' afgeven om fysieke activiteit te voorkomen, zoals dat ook gebeurt bij iemand met een acute infectie. Die signalen helpen het lichaam om alle energie in de afweer te stoppen, maar die 'vecht-stand' moet ook weer uit gaan. Neuro-immunoloog Avindra Nath, die het onderzoek leidde, noemt me/cvs op basis van de resultaten 'onbetwistbaar biologisch'.
Jos Bosch benadrukt dat zowel specifiek als ook generiek pais-onderzoek nodig is, om niet alleen de overeenkomsten maar ook de verschillen te ontrafelen. Een studie die hij leidt is daar specifiek op gericht. Het zou zomaar kunnen dat ze uiteindelijk niet op basis van de (mogelijke) trigger zoals covid of lyme worden ingedeeld en behandeld, maar op basis van specifieke klachten en onderliggende mechanismen, net zoals kanker tegenwoordig steeds minder wordt behandeld op basis van het orgaan waarin het is ontstaan en meer op basis van de eigenschappen van de tumor.
Ook de onderzoeksgroep van Judith Rosmalen hoopt een bijdrage te leveren aan het begrip van pais, onder meer via een Europees project gericht op het achterhalen hoe infecties dit soort aandoeningen kunnen triggeren. Binnen dat project kijken ze ook naar het meer als neurologische aandoening geaccepteerde multiple sclerose (MS). Daarvan is inmiddels aangetoond dat het kan worden getriggerd door het Epstein-Barr-virus, maar veel mensen die dat virus hebben opgelopen krijgen géén MS, zegt Judith Rosmalen. 'Dus daar is ook iets aan de hand: wat maakt nu dat sommige mensen het wel krijgen en anderen niet? En heeft dat iets te maken met de genen die de immuunfunctie beïnvloeden?'
Toch dreigt er door al hetspecifieke long-covidonderzoek alsnog een sterk onderscheid te ontstaan tussen long covid en de rest. De andere pais-patiënten komen dan toch weer achteraan, zowel qua maatschappelijke acceptatie als qua medisch perspectief. De kans is bijvoorbeeld aanwezig dat verzekeraars behandelingen waarvan de post-covidcentra meerwaarde hebben laten zien, voor die andere pais'en wegens gebrek aan bewijs níet gaan vergoeden. Andersom kunnen middelen die hun waarde voor symptoombestrijding bij me/cvs al hebben bewezen buiten het bereik van long-covidpatiënten blijven.
Blijvende aandacht en financiering van fundamenteel onderzoek kan dit voorkomen. Vanzelfsprekend is dat niet. De Tweede Kamer blokkeerde in december 2024 een motie om meer onderzoek te doen naar de behandeling van long covid. Het belangrijkste longcovidonderzoeksprogramma in Nederland loopt nog maar een paar jaar. Ook van het al langer lopende me/cvs-onderzoek is het de vraag of het op de langere termijn kan doorgaan. Internationaal is de toekomst ook ongewis. In Duitsland zijn er wel tientallen long-covidklinieken en worden de overeenkomsten met andere pais zoals me/cvs meer erkend. Maar waar bijvoorbeeld in de VS onder president Joe Biden nog een miljard dollar werd vrijgemaakt voor Amerikaans longcovidonderzoek, is dat onder Donald Trump nog maar de vraag. Het momentum voor doorbraken die verschil voor beide patiëntengroepen kunnen gaan maken smelt langzaam maar zeker weg.
Tanya Hautermans is inmiddels dichter bij haar ouders gaan wonen omdat ze niet meer voor zichzelf kan zorgen. Ze houdt vol. 'Wat ze in die long-covidonderzoeken vinden kan waarschijnlijk vertaald worden naar andere pais. Ik ben alleen bang dat het nog heel lang gaat duren voordat de wetenschap erachter is hoe dit ziektebeeld in elkaar steekt. En dan volgt nog de weg naar een behandeling. Ik kan me moeilijk voorstellen dat ik dit nog ga meemaken.'