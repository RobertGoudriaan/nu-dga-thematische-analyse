De werkelijkheid bevragen 21 vragen aan... Claire-Louise Bennett

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
28 september 2023
Voor Claire-Louise Bennett, winnaar van de Europese Literatuurprijs, is schrijven een inherent politieke daad. En het maakt haar niet uit dat mensen haar uitgeklede, fragmentarische proza soms vreemd vinden - voor haar is het helder genoeg.
De Europese Literatuurprijs2023  is toegekend aanKassa 19,pas het tweede boek van Claire-Louise Bennett, vertaald door Karina van Santen en Martine Vosmaer. Een roman die leest als een verslag van hoe een schrijver geboren wordt, en als een liefdesbrief aan al die andere romans. De naamloze hoofdpersoon werkt in een supermarkt, gaat studeren in Londen, weet niet wat ze aan moet met haar leven, drinkt te veel, leest en schrijft steeds meer. Dit alles gebeurt tegen een achtergrond van precariteit. Bennetts hoofdpersoon heeft gebrek aan geld, is bang om gek te worden, heeft weinig vrienden en durft soms haar kamer niet te verlaten. In het milieu waar ze vandaan komt wordt schrijven als een verdachte bezigheid gezien. 'Wanneer ga je nou eens een echte baan zoeken?' vraagt haar familie zich vooral af.
Claire-Louise Bennett groeide op in een kleine plaats in Zuid-Engeland. Ze vertrok naar Londen voor haar studies literatuur- en theaterwetenschap en emigreerde al gauw daarna naar Ierland, waar ze nog steeds woont. Net als de hoofdpersoon uitKassa 19komt ze uit een milieu waarin studeren en schrijver worden geen voor de hand liggende keuzes zijn. Haar werk is meerlagig,stream of consciousness-achtig, en gaat over personages die op een ongebruikelijke, intense manier het leven ervaren.
Als ik haar vraag met welk literair personage ze zich identificeert, zegt ze 'de mond' uitNiet ik, een kort toneelstuk van Samuel Beckett.Niet ikis een korte monoloog, uitgevoerd op een volledig donker podium, waarbij slechts de mond van de actrice verlicht is. Jachtig spreekt de actrice een fragmentarische tekst uit die voor de toeschouwer lastig te volgen is. Een vrouw kijkt terug op een traumatische ervaring in een veld, maar hapert steeds bij het vertellen erover. De toeschouwer krijgt slechts flarden toegeworpen. Het is niet verbazingwekkend dat Bennett dit personage noemt. Haar proza heeft ook dat uitgeklede, minimale, soms van de hak op de tak springend. Er is, net als bij de toneelstukken van Beckett, vooral een aanwezigheid, een stem die spreekt. De mond van de schrijver, dus. Bennett werkte jarenlang in het theater in Ierland, zowel praktisch als academisch. Maar ze heeft een hekel aan toneelstukken, en ervaart het spreken van acteurs als een heftige inbreuk. Toch zegt ze 'ja' als ik haar vraag of ze ooit zou overwegen om zelf een toneelstuk te schrijven.
Haar debuutPoelzou eerst een performance worden, maar gaandeweg besefte ze dat het ook een boek zou kunnen zijn.Poelis een wonderlijk boek, meer het tonen van een bewustzijn dan een verhaal. De naamloze hoofdpersoon woont op een afgelegen plek aan de kust van Ierland en wordt volledig in beslag genomen door het hier en nu van de fysieke wereld om haar heen. Het staat vol met zinnen als deze: 'Een of andere zwarte jam middenin pap is erg lekker, erg frappant zelfs. En dan een paar amandelschilfers. Maar wees voorzichtig, wees heel voorzichtig met amandelschilfers; ze zijn absoluut niet geschikt voor sombere of bedeesde types en mogen niet rondgestrooid worden als confetti want amandelen hebben helemaal niets van confetti.'
Poelis in die zin een veel zintuiglijker boek danKassa 19, waar de hoofdpersoon soms volledig losgezongen lijkt van de tastbare dingen om haar heen. Het meeste plezier beleefde Bennett aan het schrijven van de magisch-realistische raamvertelling over Tarquinius Superbus, een zeventiende-eeuwse edelman in een paleis in Venetië. 'Ik genoot ervan om in die wereld te raken. Tarquinius Superbus is iemand die houdt van het goede leven, mooie dingen, lekker eten. Omdat ik daar geen realistisch verhaal van wilde maken, was ik heel vrij in het schrijven. Toen zat ik ook midden in de lockdown in Ierland, dus ik leefde in het tegenovergestelde van al die weelde die ik daarin oproep. Het is een soort duister sprookje, als kind hield ik al erg van sprookjes. Toen ik ouder werd las ik ook graag de gothic verhalen van Edgar Allan Poe.'
Wat spreekt u zo aan in sprookjes?
'Ze raken aan de duistere kern van de menselijke natuur, ze vatten een soort essentie. Ik houd er ook van dat voorwerpen magische krachten hebben in sprookjes. De dingen zijn nooit zomaar functioneel, ze hebben altijd een verborgen macht. Dat maakt dat voorwerpen heel sterk aanwezig zijn, alsof ze een soort energie uitstralen. Ik heb een tijdje terugThe Bloody Chambervan Angela Carter herlezen. Ik verwijs daar ook naar in mijn verhaal.'
Het verhaal over Tarquinius Superbus, dat geschreven wordt door de hoofdpersoon, eindigt heel abrupt. We lezen nooit hoe het afloopt, omdat het vriendje van de hoofdpersoon het verscheurt en ze er daarna nooit meer verder aan schrijft. Heeft u zelf het nog wel eens afgeschreven, buitenKassa 19?
'Nee, nooit. Ik wist ook niet dat het zo'n lang stuk vanKassa 19zou worden. Ik heb het heel lang geleden geschreven, net als de hoofdpersoon, en ik ben nu bij het opnieuw opschrijven weer op hetzelfde punt gestopt als toen het verscheurd werd. Het was eigenlijk sowieso een interessante plek om te stoppen. Ik voelde geen behoefte om verder te schrijven.'
Heeft u enig idee hoe de zin luidt waar Tarquinius Superbus zo wanhopig naar op zoek is in zijn lege boeken?
'Als ik het wist, zou ik het tegen niemand zeggen! Maar het punt is juist dat die zin niet statisch is. Zodra je hem ziet, verdwijnt hij en verschijnt hij ergens anders, voor iemand anders. Betekenis is niet hetzelfde voor verschillende mensen, we zoeken ook andere dingen in boeken. Onze leeservaringen verschillen.'
De hoofdpersoon leest heel veel. Maakt dat haar leven rijker of houdt het haar juist weg van de werkelijkheid?
'Ik val een beetje over het woord werkelijkheid. De werkelijkheid waarin je leeft als je achttien bent is vooral een werkelijkheid waar je in gedwongen wordt. Dan bedoel ik een construct over hoe je moet leven, dat iedereen om je heen je opdringt. Die romans geven haar een afstand tot dat construct. Ze leeft niet in een droomwereld, maar ze kan de werkelijkheid kritisch beschouwen. Wat voor soort leven kan ik hebben in dit systeem? Is dat een leven dat ik wil? Vanwege haarworking class-achtergrond heeft de werkelijkheid haar niet zo veel te bieden. In die boeken leest ze over andersoortige levens die je zou kunnen leiden, het gaat allemaal met grote woorden over liefde en waarheid en schoonheid en dat soort dingen, en dat zijn nu net de zaken waar zij zich mee bezighoudt op dat moment. Maar dat vindt ze allemaal niet terug in haar omgeving. Dus soms komt ze een beetje vast te zitten, ze voelt die discrepantie en het lukt haar niet om wat ze vindt in romans toe te passen op de werkelijkheid. Ik denk dat je nooit echt afgesloten kunt zijn van de werkelijkheid, maar je kunt haar wel bevragen.'
De verteller is bang om gek te worden en daarom wil ze geen werk lezen van 'gekke' vrouwen. Schuilt er iets besmettelijks of gevaarlijks in taal?
'Het heeft er meer mee te maken dat het belangrijk is om je eigen woorden voor dingen te vinden. De verteller weet dat de ervaringen die die vrouwelijke schrijvers beschrijven heel dicht bij haar eigen ervaringen liggen. Ze wil niet opgeslokt worden in de manier waarop zij die ervaringen beschrijven. Bij dingen als depressie of angsten ligt de taal heel dicht op de ervaring. Ze is gewoon voorzichtig en wil de uniciteit van haar ervaring bewaken. Ze probeert dicht bij die ervaring te blijven, in haar taalgebruik niet besmet te worden door al bestaande metaforen of clichés.'
Kassa 19is zo anders geschreven danPoel, waarin de hoofdpersoon volledig aanwezig is in het hier en nu. Wat maakte dat u zin had om in deze heel andere sfeer te schrijven?
'Ik ben ouder geworden, en ik heb nu voor het eerst het gevoel dat ik een verleden heb. Ik heb er nooit eerder over nagedacht, en ineens voelde het verleden als een afgescheiden deel van mij. Daardoor kon ik ineens nadenken over vroeger zonder er zo veel bij te voelen, met nieuwsgierigheid en afstand. Ik vroeg me bijvoorbeeld af hoe het komt dat ik in Ierland woon, en niet in het Verenigd Koninkrijk.'
Deze vraag vormt ookhet begin van de podcast die Claire-Louise Bennett maakte voor het literatuurmuseum in Ierland, over drie schrijvers die haar inspireren: Tove Ditlevsen, Ann Quin en Annie Ernaux. In die podcast vertelt ze dat ze het Verenigd Koninkrijk verliet omdat de verwachtingen van mensen uit haar omgeving haar verstikten: 'Ik had geen zin om een baan en een huis en een echtgenoot te zoeken. Het interesseerde me niet, of ik was er niet geschikt voor. Maar ik zag geen alternatieven, geen uitweg, en toen dacht ik: ik moet hier weg, en ben ik naar Ierland gegaan. Het was heel bevrijdend voor me om hier te wonen. Mensen konden me niet plaatsen of letten überhaupt niet zo op me. In Ierland vond ik de ruimte en de steun om te schrijven.' Wat haar raakt aan het werk van Tove Ditlevsen, Ann Quin en Annie Ernaux is dat zij alle drie vrouwen zijn die schrijven over hoe het is om je maatschappelijke klasse te ontstijgen. Dat maakt hun werk ook politiek.
U komt uit een milieu waarin schrijver worden niet per se wordt aangemoedigd. Is schrijven politiek voor u?
'Het is inherent politiek voor mij. Ik heb niet het idee dat ik politieke standpunten moet uitdrukken in mijn werk, maar het feit dat ik schrijf is een politiek standpunt op zich. Daarmee zeg ik: ik ben de moeite waard om naar te luisteren. Dat is een politieke uiting. Ik voel de kracht daarvan heel sterk. Traditioneel gezien zou ik niet de moeite waard zijn om naar te luisteren, want vrouw en uit een bepaald milieu afkomstig, en ik kan me voorstellen dat er nog steeds mensen zijn die dat vinden. Daarom denk ik dat het zo belangrijk is om woorden heel precies te gebruiken. Dat zie ik ook terug in het werk van Ernaux, Quin en Ditlevsen, door wie ik zwaar ben beïnvloed. Hun werk verschilt nogal, maar wat ze gemeen hebben is dat ze heel bewust omgaan met de taal en hoe ze die inzetten. En dat komt door hun gedeelde overtuiging dat het belangrijk is om te spreken met je eigen stem, en de al bestaande taal gedeeltelijk af te wijzen. Een taal die is ontstaan in een patriarchale wereld en ook patriarchale waarden reﬂecteert. Ze zoeken nieuwe manieren om zich uit te drukken.'
Wat raakt u zo in het werk van deze schrijvers?
'Ik houd heel erg van de Kopenhagen-trilogie van Ditlevsen. Wat me zo raakte daarin was de discipline van de hoofdpersoon, het al heel vroeg op jezelf aangewezen zijn. Op een dag zegt haar moeder: "Dit is het laatste paar schoenen dat ik voor je koop." Je voelt de grootte van de angst die daarop volgt, hoe ga ik mezelf kunnen onderhouden?
Bij Annie Ernaux kan ik me erg herkennen in die maatschappelijke stijging die zij heeft doorlopen, van een laagopgeleid milieu naar de wereld van de letteren. Dat deelt je permanent in tweeën, en je bent in geen van die twee werelden meer echt thuis. In het literaire milieu voel je je een indringer, en in het dorp waar je vandaan komt doe je ook maar alsof je nog geïnteresseerd bent in waar ze daar over praten. Dat voelt dan ook weer als verraad. Ernaux schrijft daar heel, heel goed over. Ik denk aan één speciﬁeke scène uitDe jarenwaarin ze terugkeert als student naar Rouen om de was te doen. Het is niet dat alles is veranderd, zijzelf is veranderd. Iedereen heeft het over de nieuwe supermarkt en de kapper, en haar hoofd zit vol met sociologie en Virginia Woolf. Dan moet je toch meepraten. Je doet niet alsof je dommer bent dan je bent, maar je laat ook niet zien wat er werkelijk in je omgaat. Je houdt veel voor jezelf. Ik denk dat het daarom ook zo lang duurde voor ik iets wilde publiceren. Ik was er zo aan gewend geraakt om dingen voor mezelf te houden.'
Schrijft u voor een speciﬁek publiek, heeft u een bepaalde lezer in gedachten tijdens het schrijven?
'In het begin niet. Maar als ik het meeste geschreven heb en het boek echt in elkaar ga zetten, dan denk ik wel vaak aan de lezer. Hoe ga ik ze meenemen? Ik denk niet aan een speciﬁek soort lezer, gewoon, een persoon. Ik vind het ook leuk dat je niet kunt voorspellen wie je lezers gaan zijn. Ik zie mijn boeken als een soort landschap, en ik moet zorgen dat de lezer met me mee wil wandelen. Soms zeggen mensen dat mijn proza vreemd is, of moeilijk te volgen, maar het is helder genoeg voor mij. Het is een getrouwe weergave van wat zich afspeelt in mijn hoofd en als ik ga schrijven wil ik op die manier schrijven, anders is het zinloos.'
U zei ooit sterk beïnvloed te zijn doorDe Duitse ideologievan Engels en Marx.
'Dat boek sloeg de "werkelijkheid" aan stukken voor mij. Het idee dat het onvermijdelijk is dat je je hele leven op je werk moet doorbrengen. Dat boek toont de machtsstructuren die ten grondslag liggen aan dat soort ideologieën, en laat zien dat ze niet meer zijn dan dat: ideologieën. Maar die zijn helemaal niet natuurlijk en onvermijdelijk. Er is geen goede reden om "mee te doen". Het maakte me heel boos en gefrustreerd.'
Wat leest u ter inspiratie?
'Schrijvers zeggen vaak dat ze niets lezen als ze aan het schrijven zijn, omdat ze niet beïnvloed willen worden, maar wanneer ik aan het schrijven ben of een idee heb voor een nieuw boek, ga ik juist meer lezen. Dan voelt het alsof ik meedoe aan zoiets groots en rijks, en dat gevoel motiveert me enorm. Schrijvers die me in vervoering brengen zijn Thomas Bernhard, Italo Calvino, Jean Rhys, Natalia Ginzburg, Anaïs Nin, Samuel Beckett. Een boek kan zo veel doen. Als ik een boek lees voel ik dat het belangrijk is om te schrijven en te lezen, en het is ongelooﬂijk dat ik daar deel van uitmaak.'
Is er een roman, geschreven door iemand anders, waarvan u zou willen dat u hem zelf geschreven had?
'Nee, zo denk ik er niet over na. Dan zou het niet bestaan als boek voor mij om te ontdekken, dan zou ik beroofd worden van die leeservaring!'
Als u een schrijver zou kunnen zijn waar en wanneer dan ook, waar en wanneer zou dat dan zijn?
'Parijs in de jaren twintig en dertig van de vorige eeuw. Dat klinkt heel wild. Veel rondzingende energie, een honger naar nieuwe vormen van expressie. Dat zou een heel stimulerende omgeving zijn.'
Welk gedicht zou u sturen naar iemand die u graag mag?
'Dat zou ik niet doen, dat zouawkwardzijn.'
Wat is een boek dat iedereen gelezen moet hebben voor de achttiende verjaardag?
'Een boek dat ze leuk vinden. Wat belangrijk is, is dat je de gewoonte ontwikkelt om te lezen, alleen. Dus niet om het op Instagram te zetten, lezen is iets privés en bijzonders. Als je nooit een boek leest in je eentje, mis je echt iets.'
Wat is het beste schrijfadvies dat u ooit kreeg?
'Als iets in de manier waarop je schrijft wordt beschouwd als verkeerd of gebrekkig, doe dat dan juist méér, zodat het interessant wordt.'
En het slechtste?
'Te veel om op te noemen. Ik denk sowieso dat het niet goed is om te luisteren naar advies. Ik snap niet helemaal waarom iemand advies nodig zou hebben. Ik bedoel, je wil schrijven of je wil het niet, er is geen magische truc.'
Annie Ernaux of Edouard Louis?
'Annie Ernaux.'
Ingeborg Bachmann of Tove Ditlevsen?
'Ingeborg Bachmann.'
Thomas Bernhard of Samuel Beckett?
'Ik kan niet één van hen afwijzen! Dat voelt als kiezen tussen je kinderen.'
Sylvia Plath of Anne Sexton?
'Marguerite Duras.'