Donkere kamer Familiegeschiedenis

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
16 januari 2025
Bij het uitgraven van zijn familiewortels in Nederlands-Indië stuitte Ringel Goslinga op een foto van een routineuze medische ingreep - of staat er meer op het spel?
Het is een indringend beeld. Is dat het woord dat ik zoek? Het is ook een intieme foto. Een foto die je kan doen terugschrikken, omdat je als kijker opeens zo ontzettend dichtbij bent. Misschien te dichtbij.
De kracht is niet alleen gelegen in de onderwerpkeuze. Hij vloeit ook voort uit de compositie. Uit hoe de rechte hoek van de witte tafel een herhaling vindt in de even scherpe hoek die daarboven wordt gevormd door de drempel en de openstaande deur. Uit hoe de kleur blauw, een vergelijkbaar aquamarijn, linksonder en rechtsboven het beeld domineert en hoe daartussen van linksboven naar rechtsbeneden een baan loopt die samenvalt met de scherptediepte.
Ik denk dat het die compositie is die maakt dat je überhaupt naar de foto kunt kijken. Die ervoor zorgt dat je niet meteen je blik afwendt, omdat je wordt overmand door die totale overdaad aan kwetsbaarheid in het midden van dat beeld. Hulpeloosheid, wilde ik aanvankelijk zeggen, maar dat is niet helemaal waar. Want wat is die hand die daar het groene pompje vasthoudt anders dan een helpende?
En wat maakt dan die kwetsbaarheid? Dat groene pompje en die dunne pleister die als een vers litteken het gave gezicht doorklieft? Dat dunne schoudertje dat vanonder het laken tevoorschijn piept? Het opgedroogde vocht rond de mondhoek? Dat buisje dat uit de mond steekt? Al die dingen spelen een rol, maar het zijn uiteindelijk die half geopende, waterige ogen. Die schijn van waken in combinatie met die toch ook zo duidelijke, diepe slaap. Er is een traan die zich nog even vastklampt aan de linkerooghoek - hij is nog net niet aan het rollen. Alsof een diepe emotie zich een weg door een dikke laag narcose heeft gebaand; een stil protest van het lichaam namens de geest.
Ik heb geen idee wat voor medische ingreep hier wordt uitgevoerd. Is het een routineuze of staat er meer op het spel? Veel meer? De foto komt uitAluk to Dolo,van Ringel Goslinga. De fotograaf groef zijn familiewortels in Nederlands-Indië uit en maakte deze foto in het ziekenhuis waar zijn grootvader ooit als zendingsarts belandde. Goslinga vertaalt zijn titel als 'het geloof van de voorouders' en omschrijft zijn project als een reis in de tijd. Ik heb even getwijfeld over mijn keuze voor dit beeld, niet vanwege die kwetsbaarheid maar omdat het niet helemaal representatief is voor het project waarvan het een onderdeel is. Beelden van het ziekenhuis beslaan slechts een paar pagina's in dit rijkgevulde boek - dat over meer gaat dan alleen een persoonlijke koloniale erfenis.
Ook nu heeft het ziekenhuis nog altijd een evangelist: Pendetta Petrus Palanda. Een wat gezette jongeman met een vriendelijke blik in zijn ogen en een bijbel onder zijn arm geklemd. Hij draagt een crèmekleurige blouse van glanzende stof en hij heeft zijn riem ondersteboven door de lussen getrokken, je moet je hoofd een kwartslag draaien om met enige moeite het woord op de gesp te kunnen lezen: 'Bonjour'. Misschien, denk ik terwijl ik naar dat beeld kijk, is een foto uit dat ziekenhuis toch wel een goede keuze. Omdat de hele menselijke geschiedenis soms, en natuurlijk naast alle honger naar macht en verovering, zo duidelijk kan toeschijnen als een grote verdwazing waarin de wil om mensen en hun omstandigheden beter te maken zich vermengt met de wil om betere mensen te maken - en dat de zendingsarts die dubbelheid, die verwarring, perfect illustreert.
Na zijn reis naar Sulawesi raakte Goslinga steeds dieper geïnteresseerd in het traditionele vlechtwerk dat hij daar had aangetroffen. Hij moest een beeldtaal leren zoals zijn grootvader die ooit had moeten leren, schrijft hij. Maar het is, denk ik, meer dan dat: in de praktijk van het vlechten, in de concentratie en de herhaling, schuilt ook een manier om de tijd te overbruggen. In de geduldige handelingen vallen heden en verleden samen, en wordt de enige tijdreis die werkelijk binnen ons bereik ligt - de dingen te doen zoals ze altijd al worden gedaan - voltooid.
Ringel Goslinga -Aluk to Dolo(The Eriskay Connection, 2025)
Wat is die hand die het groene pompje vasthoudt anders dan een helpende?
Beeld Ringel Goslinga voorin het blad | Zendingshospitaal Elim, opgericht in 1929, is het oudste ziekenhuis in Tana Toraja