Perverse afhankelijkheid Europa's trage reactie op de oorlog

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
21 april 2022
Europese leiders zeggen 'alles' te doen om Oekraïne te helpen in de oorlog tegen Rusland. Maar doen ze dat ook snel genoeg?
'De EU wil het liefst nietover Oekraïne nadenken, maar kan dat land tegelijkertijd niet negeren.' De historicus Tony Judt trok die conclusie in een essay dat verscheen inThe New York TimesgetiteldThe Eastern Front. Dat was in 2004, direct na gecorrumpeerde verkiezingen in Oekraïne. Daarop volgden protesten, het begin van de Oranje-revolutie die de blik van Oekraïne richting het Westen draaide.
Er bestaan geen eenduidige antwoorden als het om Oekraïne gaat, meende Judt. Het land is Europa's nabije Oosten, en Ruslands nabije Westen, schreef hij. Het land kon geen lid worden van de EU, daarvoor waren de instituties te zwak en was de economie te weinig ontwikkeld. Bovendien was het, zo vatte Judt de communis opinio van destijds samen, 'onvoorzichtig' om de EU dieper de voormalige SovjetUnie binnen te laten dringen. Toch zou Europa op enig moment fundamentele vragen moeten beantwoorden, voorspelde Judt, over zijn grenzen en zijn opstelling tegenover landen die daar net buiten vielen. Turkije was op dat moment het voornaamste voorbeeld, Oekraïne zou volgen. Judt zette aanhalingstekens om het woord Europa, omdat het onduidelijk is wat dat nu precies betekent, 'Europa'.
Sinds Judts essay heeft Europa de vragen rond Oekraïne telkens voor zich uitgeschoven. Na de Maidan-revolutie van 2014 trad een Oekraïne-vermoeidheid in. De verhouding tussen de EU en het land stolde in een associatieverdrag, met een inlegvel om aan Nederlandse bezwaren tegemoet te komen. Rusland kon de Krim lospeuteren en acht jaar oorlog in de Donbas voeren. De mh17 werd neergeschoten. Rusland viel Oekraïne binnen, trok op naar Kiev, trok zich terug en liet mijnen enboobytrapsachter. Oekraïense burgers bleken geëxecuteerd, vrouwen verkracht. Marioepol is kapotgeschoten. Oekraïne raamt het aantal slachtoffers in die stad op meer dan twintigduizend. Het ontbreken van een duidelijke rode lijn betekent dat Rusland steeds verder kan gaan. De volgende verschrikkingen laten zich voorspellen. Gifgasaanvallen misschien, nog meer moordpartijen met genocidale trekken. Wanneer zeggen de vrienden van Oekraïne: nu het is genoeg? En vooral: wat betekent het om dat te zeggen?
Voor Rusland is de inzet van deze oorlog duidelijk: Poetin heeft herhaaldelijk gezegd dat een Oekraïens volk en een Oekraïense identiteit geen bestaansrecht hebben. Ook in de Verenigde Staten bestaat weinig twijfel. Vrijwel direct na de Russische inval vormde zich Bidens veiligheidsdoctrine: geen militairen naar Oekraïne en geen beveiliging van het luchtruim. Daarbuiten lijken er geen beperkingen te gelden. In rap tempo zetten de Verenigde Staten het volledige arsenaal aan economische wapens daadwerkelijk in. Het doel werd afgelopen week nog eens verwoord door Janet Yellen, Amerika's minister van Financiën en in de huidige context ook die van financiële oorlogsvoering: het gaat om de financiële, economische en strategische isolatie van Rusland, zei ze. Handel en toegang tot financiële systemen, aldus Yellen, zijn privileges die een land worden gegund. Rusland heeft het voor lange tijd verspeeld.
Alleen Europa weet het nog niet, en gedraagt zich als de eeuwige twijfelaar. Oekraïne vroeg om zware wapens om zich tegen Rusland te kunnen verdedigen in een grondoorlog. De Verenigde Staten en het Verenigd Koninkrijk leverden die. De meeste EU-landen aarzelen uit vrees voor 'escalatie'. In een interview metThe Atlanticop 15 april sprak de Oekraïense president Volodimir Zelenski zijn frustratie uit over het feit dat Europa enkel lichte wapens stuurt. Oekraïne heeft tanks en pantservoertuigen nodig om zich in een grondoorlog te kunnen verdedigen. 'Jullie hebben ze, kunnen we ze ook krijgen? We kunnen zelf de logistiek verzorgen', verzuchtte Zelenski.
Op zondag 17 april zeivoorzitter van de Europese Commissie Ursula von der Leyen tegen de krantBild am Sonntagdat Europa 'alles moet doen'. Ze verweet EU-lidstaten, en haar thuisland Duitsland in het bijzonder, bezig te zijn met academische verschillen tussen lichte en zware bewapening. Op maandagochtend kwam het nieuws dat de verdediging van Marioepol nog bestond uit een laatste eenheid Oekraïners en dat hulp voor in ieder geval deze stad te laat komt.
Hetzelfde patroon tekent zich af met betrekking tot een boycot van Russische fossiele brandstoffen. April wordt een recordmaand voor Ruslands schatkist, met bijna tien miljard dollar aan inkomsten uit de verkoop van gas en olie, waarvan bijna de helft uit Europa komt. Het verlies van de Moskva, het Russische oorlogsschip dat zonk in de Zwarte Zee, kostte Rusland iets meer dan zevenhonderd miljoen. De Russische oorlogs- en fossiele economie werkt zo dat een groot verlies als dit snel is terugverdiend.
Volgens Von der Leyen zou een boycot een onderdeel kunnen worden van een volgende ronde sancties. Ook zou Ruslands grootste bank, Sberbank, dan uit het financiële systeem gestoten kunnen worden. Tot nu toe werd Sberbank uitgezonderd omdat er via deze financiële instelling betaald wordt voor olie en gas uit Rusland. Brussel wil wel. Op 7 april nam het Europees Parlement een resolutie aan waarin werd opgeroepen tot een totale energieboycot. Maar individuele lidstaten gaan er niet in mee, zo was de uitkomst van een overleg van de Europese ministers van Buitenlandse Zaken op 13 april.
De zondag daarvoor hadden de verkiezingen in Frankrijk duidelijk gemaakt dat hogere prijzen - een onvermijdelijk gevolg van een energieboycot - een politieke overwinning voor pro-Russische populisten dichterbij kan brengen. Macron had gepleit voor het dichtdraaien van de Russische pijpleidingen. Duitsland zei nee, ook uit vrees voor een recessie. Nederland kon zich achter de Duitse rug verschuilen. 'Er zijn geen taboes, maar er komt alleen een boycot als alle landen meedoen', sprak minister van Buitenlandse Zaken Wopke Hoekstra na afloop van de top. Dit is waarom Judt Europa tussen aanhalingstekens zette: want wie bepaalt nu wat dit blok doet?
'De VS, Groot-Brittannië, de EU, ze zijn altijd sceptisch geweest over onze ontwikkelingen, over ons "Europees-zijn"', zei Zelenski in het interview metThe Atlantic. 'Velen van hen hebben hun mening over Oekraïne bijgesteld en zien ons nu als gelijken.' Hij zette daarmee de vraag op scherp waarover veel Europeanen het liefst niet willen nadenken, maar die niet kan worden genegeerd: als Europa en Oekraïne bij elkaar horen, hoever is Europa dan bereid te gaan om te voorkomen dat Poetin zijn vernietigingsmissie kan voltooien? De lidmaatschapskwestie is nog steeds ver weg. Voorlopig gaat het om de vraag wat de EU doet om ervoor te zorgen dat er straks nog een democratie bestaat om op enig moment te kunnen worden aangenomen als lid van de Europese familie.
'Europa is zich bewustvan zijn verantwoordelijkheden', sprak Wopke Hoekstra vorige week donderdag bij het Center for Strategic and International Studies, een denktank in Washington. 'We doen alles wat we kunnen.' Toen werd doorgevraagd naar wat de Nederlandse regering precies deed met dat besef kwam een antwoord dat gewichtig klonk, maar leeg was.'We are very much on the forefront on the forward-leaning side of things in providing what we can do, actually, to help them out',zei Hoekstra over de Nederlandse steun aan Oekraïne.
Zelfs die woordensoep was een iets te gunstige voorstellingen van zaken. Zijn Amerikaanse toehoorders beseften waarschijnlijk niet dat Hoekstra twee weken daarvoor nog had moeten toegeven dat Nederland nog geen fractie van de Russische tegoeden in Nederland had bevroren. In EU-tijd is twee weken misschien kort. Voor een land dat vecht voor het voortbestaan is het een eeuwigheid. Haast leek Hoekstra nog altijd niet te voelen. Zeker, Europese landen moeten van het Russische gas af, maar 'voor sommigen is dat een traject van maanden en voor anderen van jaren', zei hij. Welke van deze twee opties Hoekstra voor zich ziet als het om Nederland gaat, bleef in het midden hangen.
Er liggen blauwdrukken klaar waarmee Europa's perverse afhankelijkheid van Rusland kan worden beëindigd. Het Internationaal Energie Agentschap (IEA) presenteerde begin maart een plan waarmee Europa's afname van Russisch gas snel kan worden afgebouwd, desnoods direct als de EU bereid is om tijdelijk meer kolen te verstoken. Verschillende van de aanbevelingen worden al overgenomen, zoals geen nieuwe gascontracten afsluiten en alternatieve leveranciers zoeken. Europa moet dit moment aangrijpen voor rappe verduurzaming, bepleit het IEA.
Een Europese Green Deal en de ontkoppeling van fossiel Rusland kunnen zo hand in hand gaan. Er zijn ook lidstaten die niet wachten tot de EU als geheel een stap zet. Litouwen draaide op eigen gelegenheid de kraan dicht. Slowakije, Roemenië, Hongarije en Polen sloten begin deze maand een overeenkomst voor een eigen regionaal net voor waterstofenergie. Zoals Europese vrijhandel begon met de Benelux kan Europese verduurzaming versterkt worden met dit soort initiatieven.
Dit is altijd de Europese weg geweest: de langzame hervorming in antwoord op een grote crisis. Het huidige plan is een einde aan alle import van fossiele brandstoffen uit Rusland in 2030. 'Het moet niet draaien om sancties, maar over het uitstippelen van een pad', zei Hoekstra over een eventuele olieboycot.
Tijdens de paasdagen werkte de Europese Commissie aan een plan voor een embargo op Russische olie. De vroegste datum waarop dit wordt gepresenteerd is 24 april, na de tweede ronde van de Franse presidentsverkiezingen, zo ontdekteThe New York Times,om zo Le Pen niet in de kaart te spelen. Het Oekraïense en Europese ritme blijft zo ongelijk lopen, en elke betaling voor gas en olie is een versterking van Ruslands oorlogskas. Russische raketten blijven ondertussen doelen raken in Kiev en Lviv. In zijn interview metThe Atlanticwas Zelenski somber. Hij vreesde dat de versmalling van de grondoorlog tot de oostelijke provincies in Oekraïne een vals gevoel van opluchting in Europa en de VS zal veroorzaken en steun aan Oekraïne zal doen verslappen. 'Rusland kan opnieuw richting Kiev en centraal Oekraïne optrekken', waarschuwde hij.
Alexander Nemenov / AFP / ANP | Marioepol op 12 april