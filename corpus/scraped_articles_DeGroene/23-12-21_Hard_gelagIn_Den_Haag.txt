Hard gelag In Den Haag

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
21 december 2023
Het is wrang dat de scherpe analyses vanGroene-columnist Mathieu Segers, die onlangs overleed, in dit nieuwe PVV-tijdperk aan dovemansoren gericht zullen zijn.
Als iemand de staat van ons land en Europa intellectueel kon fileren, dan was het Mathieu Segers, een groot denker, die afgelopen week overleed. In een interview inde Volkskrantbegin deze maand stelde hij dat het voor de internationale rechtsorde bittere noodzaak is dat Europa moreel leiderschap gaat tonen. Segers, die hoogleraar Europese geschiedenis was (enGroene-columnist), legde uit dat de VS niet meer in de positie zijn om deze rol op te eisen. Het land steunde te veel wrede dictators in de strijd tegen het communisme, startte te veel onrechtmatige oorlogen en tegenwoordig is ook de Amerikaanse binnenlandse politieke situatie te instabiel, onder meer door de mogelijke herverkiezing van Trump.
De VS zijn nog altijd eenhard power,maar de ethische geloofwaardigheid en het zelfvertrouwen van het land zijn geknakt. En een ding is zeker: als Europa de handschoen van moreel leiderschap niet oppakt, doet niemand het. Wereldmachten die aansturen op het afbreken van de bestaande internationale orde krijgen dan vrij baan. Isolationisme, nationalisme en het recht van de sterkste zullen de internationale en nationale politiek gaan domineren.
Nederland zou bij uitstek een land moeten zijn dat zich dit appèl van Segers aantrekt, uit idealisme maar ook uit eigenbelang. We leven in een 'afhankelijk land' (ook Segers), met een kleine bevolking, nauwelijks een leger of grondstoffen en geen zelfvoorzienende economie. Geopolitiek slaan we geen deuk in een pakje boter. Decennialang hebben wij geloofd dat we onze florerende economie, progressieve rechtsstaat en veiligheid aan onszelf te danken hadden. De waarheid is dat we een bootje op de oceaan van de wereldgeschiedenis zijn, dat in de naoorlogse periode - met een aantal andere boten - in uniek gunstig vaarwater terechtkwam, maar dat kapseist zodra het in Europa of internationaal hommeles is.
Dit betekent dat Nederland zijn invloed op mondiale ontwikkelingen niet moet zoeken in het uitoefenen van botte macht. Zijn grootste potentie zit in zachtere krachten, zoals het zijn van een nastrevenswaardig voorbeeld. Bijvoorbeeld door een integere democratische rechtsstaat te realiseren, Europese samenwerking te steunen en internationale solidariteit te tonen. De aantrekkingskracht van een open samenleving, gericht op het consistent hooghouden van fundamentele rechten en ontplooiingsmogelijkheden voor iedereen, moet niet onderschat worden. Nederland kan een concrete invulling zijn van die utopie. En dan niet vanuit 'ontworteld pragmatisme door weinig zelfkennis' (Segers), maar zelfkritisch en historisch bewust. Een land dat de verbeeldingskracht prikkelt en laat zien dat vooruitgang mogelijk is. Dit vergt meer dan alleen maar doen alsof je om mensenrechten geeft (opnieuw Segers, recent in deNRC).
Er zijn veel redenen om de recente politieke ontwikkelingen in Nederland met lede ogen te aanschouwen, maar deze Europese en internationale dimensie is er zeker een van. Nederland bleek niet bereid een (niet-bindende) resolutie voor een humanitair staakt-het-vuren in Gaza te steunen van de Algemene Vergadering van de Verenigde Naties, terwijl een humanitaire ramp zich voor onze ogen voltrekt. Door de winst van de PVV is een politieke partij - als we daarvan kunnen spreken, gezien haar ledenaantal - die geen enkele ambitie heeft internationaal moreel leiderschap te tonen aan zet bij het vormen van de coalitie. Van haar hoeven we geen initiatief tot internationale klimaatrechtvaardigheid te verwachten.
En met de verkiezing van Martin Bosma als voorzitter van de Tweede Kamer is het hek nog verder van de dam. Hoe geloofwaardig kan de morele positie van Nederland zijn met hem in deze symbolisch belangrijke functie? Dat Bosma de racistische 'omvolkingstheorie' van Renaud Camus veelvuldig uitdroeg - en trots met hem op de foto ging - het antisemitische verzinsel verspreidde dat George Soros in de Tweede Wereldoorlog 'de nazi's enthousiast hielp' en een boek volschreef met leugens over Zuid-Afrika waaronder dat de Afrikaners een leeg land aantroffen toen zij arriveerden, is slechts een kleine greep uit het gedachtegoed van Bosma dat hem volstrekt ongeschikt maakt voor zijn huidige positie.
Volgens Segers kijkt de wereld naar Europa voor moreel leiderschap, maar onderschat het zelf de urgentie van het oppakken van deze taak. 'Lui', noemde Segers het continent, en zijn houding in niets te vergelijken met die van de Amerikanen in de jaren dertig en veertig, die toen met onder meer het Marshallplan echt bereid waren te investeren in een betere wereld.
Het is moeilijk te verkroppen dat Nederland de komende tijd hoogstwaarschijnlijk niets met de lucide analyses van Mathieu Segers (die gemist zal worden) gaat doen. Het voorkomen van democratisch verval - een vorm van politieke stilstand, terwijl de wereld actie behoeft - zal het hoogst haalbare zijn. In plaats van dat Nederland zich onvoorwaardelijk inzet voor het bestendigen van de democratische rechtsstaat in binnen- en buitenland, onderhandelen onze politieke leiders óver de democratische rechtsstaat. Een hard gelag.
Voorkomen van democratisch verval is nu het hoogst haalbare