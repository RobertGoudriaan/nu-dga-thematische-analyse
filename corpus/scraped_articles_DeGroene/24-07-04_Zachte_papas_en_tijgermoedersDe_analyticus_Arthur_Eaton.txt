Zachte papa's en tijgermoeders De analyticus Arthur Eaton

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
4 juli 2024
Elke twee weken beantwoordt psycholoog en filosoof Arthur Eaton een levensvraag van een lezer. Deze week: wat is de beste opvoedingsstijl?
Beste A., Iedereen heeft tegenwoordig een mening over wat de beste opvoeding is. Het is moeilijk navigeren tussen momfluencers en daddy bloggers. Op het schoolplein tikt iemand je op de schouder: ben jij een tijgermoeder of doe je aangood enough?Is hij een zachte papa of heeft hij helikopterneigingen? En welke ouderschapsstijl 'doen' jullie eigenlijk: autoritair, permissief of autoritatief? En dan zijn er de kindercoaches, doula's, slaapconsulenten en andere opvoedgoeroes. Weg zijn de dagen dat Dr. Spock bij ons allemaal vanuit de Lundia-stelling meekeek, en zag dat het goed was.
De belangrijkste ingrediënten van een mooie opvoeding zijn in jullie gezin aanwezig, A. Vrijheid waar het kan, regels waar nodig. Alleen is de rolverdeling nogal eenzijdig. Ik kan me voorstellen dat dat vervelend is, zeker als jij steeds uit de bus komt als 'de strenge'. En het moet natuurlijk niet zo zijn dat jullie als ouders uit elkaar gespeeld worden. Als papa nee zegt, zegt mama ook nee.
Belangrijk is dat jij en je man om tafel gaan om een gezamenlijke strategie uit te tekenen, één waarin jullie je allebei kunnen vinden, en die inspeelt op jullie sterke kanten. Ik maak op uit je brief dat je best begrip hebt voor waarom je man de kinderen hun vrijheid gunt. Hopelijk ziet hij ook in waarom het van belang is om grenzen te stellen en consequent te zijn.
Of er echt een 'juiste' manier van opvoeden is, is maar zeer de vraag. Genoeg liefde lijkt me belangrijk, duidelijkheid en consistentie, het aansluiten op de behoeften van het kind als individu. Want vergeet niet: ieder kind heeft een subjectiviteit-in-wording. Waar de één meer begrenzing nodig heeft, heeft de ander ruimte nodig. Paradoxaal genoeg zijn we bij ieder kind tegelijk dezelfde én een andere ouder. En zelfs onze houding naar hetzelfde kind verschuift door de tijd heen: de krokodil onder het bed van een driejarige is een ander beest dan dat onder het bed van een zevenjarige.
De verdeling zoals die bij jullie is ontstaan, tussen vrijheid en regels, is een klassieker. Aan beide posities zitten voordelen, maar er kleven ook gevaren aan. Te veel vrijheid is een vorm van verwaarlozing; te veel regels een vorm van verstikking. Het is mooi als kinderen het gevoel hebben dat iemand de leiding heeft, zelf zijn ze hulpeloos. Tegelijk is het goed als ze genoeg ruimte krijgen om te ontdekken wie ze zijn. Wel is het fijn als de standpunten die jullie nu onbewust verdelen, in het repertoire van beide ouders aanwezig zijn. Soms is papa de strenge, soms is mama de toegeeflijke. Dat is een kwestie van afspraken maken, oefenen, uitproberen.
Een goed gesprek is dus cruciaal. Om te beginnen zou je je partner kunnen vragen naar zijn eigen opvoeding: wat vond hij daar fijn aan, wat minder? En deel ook iets over jouw jeugd. Hoe we onze kinderen opvoeden is altijd een echo van hoe we zelf zijn opgevoed. Soms proberen we het precies zo te doen als onze ouders, soms juist precies niet. Hoe dan ook, onze opvoeding drukt een stempel op onze rol als ouder. Door hierover te praten, krijgen jullie hopelijk meer inzicht in jullie verschillende neigingen en voorkeuren.
Onthoud verder vooral: kinderen kijken op tegen hun ouders. Als jullie een gezamenlijke strategie ontwikkelen, waarin jullie kunnen samenwerken en elkaars posities respecteren, dan is dat een mooi voorbeeld voor ze. En stel jezelf regelmatig de vraag, ook al zul je het antwoord nooit weten: hoe wil ik dat mijn kinderen mij zich later herinneren?
Met vriendelijke groet, Arthur
Heb je ook een brandende levensvraag? Mail dan een korte brief naaranalyticus@groene.nl