Angst is wat pestkoppen drijft

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
17 augustus 2023
Door de ogen van een puberkan de wereld onwrikbaar lijken. Zeker als er iets mis is met je ogen: de veertienjarige hoofdpersoon vanHemelkijkt scheel en wordt daarom gepest. Zijn klasgenoten schoppen hem in zijn ribben en laten hem krijtjes eten. De jongen ziet de toekomst somber in. 'Er mocht misschien een einde komen aan mijn schoolleven, de omstandigheden konden wellicht veranderen, maar zolang ik een scheel oog had, zou er nooit iets wezenlijks veranderen.'
Gelukkig is er Kojima - een meisje in zijn klas dat ook wordt gepest, omdat ze ongewassen en in armoedige kleding naar school gaat. Op de eerste bladzijde vanHemelzit er een briefje van Kojima in zijn etui. 'Jij en ik zijn soortgenoten', staat er geschreven.
Behoedzaam beginnen de twee elkaar buiten schooltijden te ontmoeten. In de klas zwijgen ze, bang om hun vriendschap aan de pestkoppen te onthullen. Wanneer de ander ten prooi valt aan treiterijen en geweld, kunnen ze niets anders doen dan stilletjes toekijken.
Mieko Kawakami's beschrijvingen van de pesterijen zijn ijzingwekkend. De twee scholieren lijken vogelvrij, hun lijden is onzichtbaar voor de buitenwereld; wanneer de pestkoppen hen schoppen of slaan, doen ze dat zó dat er geen wonden overblijven. Als de hoofdpersoon fungeert in een potje 'levend voetbal' wordt zijn hoofd bedekt, zodat hij niets van het gebeuren kan zien. Dat levert een fenomenale scène op, waarin de angst en de spanning van de hoofdpersoon direct voelbaar worden - net zoals hij kun je als lezer enkel inbeelden wat er komen gaat.
Hemelis oerdegelijk geschreven, versieringen zijn spaarzaam. Kawakami mikt op een invoelbare en realistische weergave van de troosteloze situatie waarin de jongen verkeert. Daardoor isHemelweliswaar schrijnend en akelig, maar het lezen is verrassend genoeg niet overweldigend donker of zwaar. De hoofdpersoon heeft weinig zelfmedelijden, de pagina's druipen zelden openlijk van verdriet. Intussen creëert Kawakami een sfeer van onderdrukking waarin de kleinste dingen je zenuwachtig maken. Wanneer de hoofdpersoon zich netjes aankleedt en al zijn spaargeld meeneemt voor een uitje met Kojima, krijg je rillingen over je rug van al die kwetsbaarheid - dat kan toch niet goed gaan?
'Ik houd van jouw oog', zegt Kojima tegen de hoofdpersoon. 'Dat oog, dat is wie jij bent.' En de pestkoppen zijn er als de dood voor, betoogt ze: angst is wat hen drijft. Wij zijn krachtig - zíj zijn zwak. 'Voor buitenstaanders lijkt het misschien alsof we gewoon in elkaar geslagen worden', zegt ze, 'maar wij doen iets zinvols.'
De dialogen met Kojima zijn uitvoerig: je kunt je wel voorstellen hoe de jongen ervan overtuigd raakt dat hun stille acceptatie inderdaad de juiste methode is. De twee klampen zich aan elkaar vast en houden vol tot de dag waarop alles goed komt. In ieder geval hebben ze het morele gelijk aan hun kant: zij zijn de enigen die niets met de pesterijen te maken hebben. Alle anderen zijn bullebak, meeloper of wegkijkend publiek.
In de compositie van het verhaal lijkt Kawakami te werk te zijn gegaan door zich vragen te stellen. Bijvoorbeeld: wat zou er gebeuren wanneer de hoofdpersoon een van de pestkoppen confronteert? Het leidt tot een paginalange discussie tussen twee scholieren over ethiek - een van de spannendste stukken in het boek, dus. De pestkop in kwestie is een regelrechte nihilist. Mensen doen elkaar geen geweld aan omdat ze daar een of ander recht toe hebben, zegt hij verveeld, maar omdat ze er zin in hebben. Wanneer de hoofdpersoon dreigt met zelfmoord en onthulling van alle pesterijen, haalt de pestkop zijn schouders op: op onze leeftijd worden we niet zwaar bestraft, bovendien is zo'n verhaal makkelijk aan te vechten. En wat als dit jou zou gebeuren, vraagt de hoofdpersoon - kun je je niet in mij verplaatsen? Ach, zegt de pestkop: iedereen doet dingen bij een ander die hij zelf niet zou willen. De mens zit vol tegenstrijdigheden. Als je me wil vermoorden, ga gerust je gang.
Het is een wonderbaarlijke, haast dostojevskiaanse scène. En ergens niet helemaal geloofwaardig, want welke scholier krijgt zinnen als deze uit zijn mond: 'Ik denk dat ik zo wel antwoord heb gegeven op hetgeen waar jij mee zit.' Sowieso zijn de scholieren inHemeleen tikkeltje welbespraakter dan je zou verwachten. Maar storend is het niet, misschien omdat Kawakami het zo consequent doorzet en de wereldwijsheid van haar puberpersonages wel degelijk leidt tot prikkelende scènes en gedachten.
De discussie met de pestkop zet de hoofdpersoon dan ook aan het denken. Bovendien is hij op een mogelijkheid gestuit om 'normaal' te worden. Zo ontstaan er scheurtjes in de vriendschap met Kojima. Haar hoop en martelaarschap lijken opeens niet de enige weg. Het is mooi hoe Kawakami dit vervolgens uitwerkt: Kojima is tegelijk de manipulatieve goeroe en een eenzame scholiere die simpelweg haar enige vriend niet kwijt wil.
Er is weinig opHemelaan te merken: het boek verveelt geen moment, de compositie is piekfijn. De ambachtelijkheid van het boek is een kracht; tegelijkertijd wenste ik soms dat Kawakami meer zou wankelen, meer poëtische risico's zou nemen.Hemelis doordrongen van beheerste onthechting. Misschien dat dat voor Kawakami de enige juiste manier is om dit verhaal te vertellen, zoals dat voor de hoofdpersoon de enige manier is om te overleven.
Hemel is doordrongen van beheerste onthechting
MIEKO KAWAKAMI Hemel Vertaald door Maarten Liebregts. Podium, 222 blz. Charly Triballeau / AFP / ANP | Mieko Kawakami in Tokio, 2021