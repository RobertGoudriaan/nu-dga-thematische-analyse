De ergst denkbare belediging Het majesteitsschennisproces tegen Jan Fabius

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
4 juli 2024
Een journalist die de gevangenis in moest vanwege majesteitsschennis. In het Nederland van de jaren vijftig overkwam het Jan Fabius, een niet al te betrouwbare schandaaljournalist van een marginaal weekblad. Maar was hij niet eerder een klokkenluider dan een majesteitsschender?
Het moet een raar gezichtzijn geweest, die zaterdagochtend 2 oktober 1954 in de deftige Jan van Nassaustraat in Den Haag. Twee agenten die een oude, keurige man met een kaarsrechte rug in kamerjas naar een politiebusje begeleidden. Ondertussen betraden tien agenten samen met een substituut-officier van justitie en een rechter-commissaris diens woning op nummer 23 voor een huiszoeking. Nog geen uur later kwamen zij naar buiten met als buit een serie dozen en ordners. De arrestant verbleef op dat moment afgezonderd in een cel op het hoofdbureau van de Haagse politie aan de Laan Copes van Cattenburch. Zelfs zijn vrouw mocht hem niet bezoeken om hem zijn kleren en toiletspullen te brengen.
Om half twaalf gaven de Haagse procureur-generaal en de officier van justitie een persconferentie waarin zij mededeelden dat Jan F., een 66 jaar oude kapitein buiten dienst, hoofdredacteur van het weekblad deNieuwsbrief,in verzekerde bewaring was gesteld omdat hij zich schuldig had gemaakt aan een 'grof geval van majesteitsschennis'. Daarmee had hij artikel 111 en artikel 113 van het Wetboek van Strafrecht overtreden, waarop een maximumstraf van respectievelijk vijf en één jaar stond. Het bericht van de arrestatie haalde alle Nederlandse en zelfs enkele buitenlandse kranten. Het gebeurde niet elke dag dat iemand met zoveel machtsvertoon werd gearresteerd wegens het beledigen van de koningin. De laatste keer dat iemand voor dit delict terechtstond was in 1950: de dader was een zekere J.W. Pootjes, die zichzelf professor aan de Hogeschool van Cultusvrije Christusbelijders noemde. Psychiaters hadden hem minder toerekeningsvatbaar verklaard.
Maar Jan Fabius, zoals Jan F. voluit heette, was toch van een andere orde dan de obscure professor Pootjes. Niet alleen was hij telg van een befaamd militair geslacht, ook had Fabius in de jaren tien nationale bekendheid verworven als oorlogscorrespondent en als deelnemer van een vredesmissie in Albanië in 1914, waarover hij het destijds populaire boekZes maanden in Albaniëschreef. In de jaren dertig verbleef hij als correspondent in Tokio en deed hij verslag van de Japanse aanval op China. Na de Tweede Wereldoorlog, die hij grotendeels in een krijgsgevangenenkamp op Java doorbracht, had hij zich vol overgave in de campagne tegen de dekolonisatie van Nederlands-Indië gestort.
Tot in zijn diepste vezel en zonder een zweempje ironie geloofde Fabius in de glorie van het Nederlandse wereldrijk dat volgens hem was gegrond op een natuurlijke orde waarin witte mannen uit de hogere klassen geboren waren om te heersen over inferieure volkeren. De wereld was nu eenmaal een geopolitiek schaakbord waarop alles draaide om het vertoon van kracht en het behouden en waar mogelijk uitbreiden van bezit. Het verlies van Nederlands-Indië was vanuit zijn imperialistische, martiale en racistische gedachtegang een onvergeeflijke vorm van landverraad en zelfverminking.
Als lid van het Nationaal Comité Handhaving Rijkseenheid, waarin onder meer oud-premier Pieter Sjoerds Gerbrandy en journalist Henk Lunshof actief waren, deed Fabius alles wat in zijn vermogen lag om de onafhankelijkheid van Indonesië een halt toe te roepen. Zelfs de mogelijkheid van een staatsgreep werd in deze deftige kringen serieus overwogen, zoals is gebleken uit een studie van historicus Sytze van der Zee uit 2015.
In 1949 begon Jan Fabiusmet een voornamelijk door hemzelf volgeschreven weekblad,Nieuwsbriefgenaamd, een kruistocht tegen al die politici, diplomaten en beleidsmakers die in zijn ogen verantwoordelijk waren voor de 'liquidatie van het Nederlands imperium'. Geïnspireerd door de Amerikaanse senator Joseph McCarthy deinsde hij daarbij niet terug voor het gebruik van tendentieuze verdachtmakingen en opzienbarende samenzweringstheorieën. Elke week kwam hij weer met bewijzen dat zich in de Nederlandse elite tal van communistische mollen bevonden dan wel oud-collaborateurs die door Moskou werden gechanteerd. Hij was ervan overtuigd dat 'op de voorgrond tredende figuren slechts deden wat hun wellicht langs een omweg vanuit Moskou bevolen werd'.
Hoe anders kon verklaard worden dat Nederland zijn in militair opzicht succesvolle campagnes tegen de Republiek Indonesië, eufemistisch Politionele Acties genoemd, zo plotseling had stopgezet? In allerlei op het oog losstaande gebeurtenissen zoals het vertrek van enkele hardliners uit het kabinet, het onverwachte overlijden van de Nederlandse bevelhebber in Indonesië Simon Spoor en het aftreden van koningin Wilhelmina vermoedde hij de lange arm van Stalin. Harde bewijzen voor zulke beweringen ontbraken, waardoor deNieuwsbriefvoor velen als voorbeeld van een tamelijk schunnig soort riooljournalistiek gold dat aan één nachtje ijs genoeg had voor de meest uitzinnige beweringen. In de bedaarde politieke en journalistieke cultuur van de vroege jaren vijftig was Fabius, in de woorden van een journalist van deNieuwe Tilburgsche Courant,een 'dissonant die het gevaar loopt de gangbare normen te overschrijden'.
Toen Fabius gearresteerd werd en vervolgens vier dagen voorarrest kreeg, waren er weinig vakbroeders die het voor hem opnamen. Geen enkele krant durfde, zelfs niet in omfloerste termen, te vermelden wat Fabius precies had opgeschreven. Wat was er zo beledigend voor de koningin dat al dit machtsvertoon nodig was? Had hij haar zwaar beledigd, dood gewenst of misschien als communistische mol ontmaskerd? Wie daarvan kennis wilde nemen was aangewezen op deNieuwsbriefzelf, die echter alleen onder de ongeveer veertienhonderd abonnees werd verspreid, dan wel op een Duitse vertaling die was opgenomen in het Zwitserse dagbladNeue Zürcher Zeitung.Geen enkele Nederlandse krant durfde het aan om de gewraakte zinnen te publiceren.
Hiermee onthielden de Nederlandse media hun lezers informatie die toen zij in 1956 via andere kanalen naar buiten kwam tot een heuse constitutionele crisis leidde. Met terugwerkende kracht was wat Fabius had geschreven namelijk niet zozeer beledigend als wel onthullend. Het ging om de laatste alinea van een artikel uit deNieuwsbriefvan 23 september 1954 waarin Fabius de door koningin Juliana in de Troonrede aangekondigde opheffing van het Uniestatuut tussen Indonesië en Nederland had bekritiseerd. Dit Uniestatuut was weinig meer dan een laatste dun draadje dat Nederland na de soevereiniteitsoverdracht nog aan Indonesië bond. De in het Uniestatuut beloofde samenwerking op het gebied van economie, defensie en cultuur was nooit van de grond gekomen, waarop de Nederlandse en de Indonesische regering besloten het statuut op te heffen.
Voor Fabius was dit geen kleinigheidje, maar de zoveelste capitulatie van de incapabele Nederlandse regering voor de eisen van de 'Indonesische roversstaat'. Daarom had Hare Majesteit volgens hem moeten weigeren dit voorstel te ondertekenen, iets waartoe ze volgens de grondwet niet alleen gerechtigd, maar zelfs verplicht was. Stond niet in de bij de troonsbestijging afgelegde eed dat zij als 'Koning gehouden is het grondgebied van de Staat met al Zijn vermogen te verdedigen en te bewaren'?
Fabius besloot zijn betoog met een laatste oproep aan de koningin: 'Het smart ons zeer dat Koningin Juliana blijkbaar accoord gaat met dit regeringsvoorstel, want Zij had hier "Neen" kunnen en moeten zeggen. Tenzij dan, dat H.M. door Hare drukke werkzaamheden als het ontvangen van ouden van dagen, het bijwonen van concourses hippiques en congressen, het openen van scholen voor zwakzinnige kinderen enz. enz. geen tijd meer heeft om zich aan staatszaken te wijden en rustig tot bezinning te komen, waardoor alle belangrijke kwesties overgelaten worden aan de dames Tellegen, Tjeenk Willink en Hofman.'
De laatste zin van deze zeker in het huidige tijdsgewricht tamelijk onschuldig lijkende passage was waar het om draaide. Behalve op een gebrekkig functioneren van de koningin wees Fabius op de invloed van Marie Anne Tellegen, directeur van het Kabinet der Koningin, Martine Tjeenk Willink, een vriendin van Juliana en Eerste Kamerlid namens de PvdA, en Greet Hofmans, een charismatische gebedsgenezeres die sinds 1948 op Soestdijk rondliep en die door Fabius abusievelijk Hofman werd genoemd.
Het was niet de eerste keerdat Fabius over de invloed van de drie dames aan het hof had geschreven. In deNieuwsbriefvan 10 augustus 1951 had hij al geschreven over de 'drie schikgodinnen' op paleis Soestdijk die koningin Juliana allerlei socialistische praatjes zouden influisteren. Vooral Marie Anne Tellegen en Martine Tjeenk Willink functioneerden volgens hem als een soort uitschuifarmen van de PvdA. Over de invloed van Greet Hofmans kwam hij een klein jaar later te spreken naar aanleiding van de mystiek getinte pacifistische redevoeringen die koningin Juliana in de Verenigde Staten had gehouden, onder meer voor het Amerikaanse Congres. Deze waren, zo schreef hij in deNieuwsbrief,'zo niet geconcipieerd dan toch in elk geval geïnspireerd door Mejuffrouw Hofman'.
Zonder dat hij het wellicht besefte raakte Jan Fabius hier een extreem gevoelige snaar. De invloed van Greet Hofmans op koningin Juliana baarde ook het kabinet op dat moment grote zorgen. Niet alleen verkondigde Juliana in het openbaar ideeën die sterk afweken van het kabinetsbeleid, ook was het huwelijk van Juliana en prins Bernhard erdoor onder hoogspanning komen te staan. De rooms-rode coalitie van PvdA en kvp hield al deze informatie het liefst binnenskamers, want gedoe met het koningshuis was het laatste wat zij kon gebruiken. Zo was met de nodige diplomatieke inspanningen een publicatie van de Amerikaanse journalist Daniel Schorr inLife Magazineover de spanningen op Soestdijk verijdeld. Algeheel kreeg het Nederlandse publiek in deze jaren niet al te veel te weten over wat zich achter de schermen afspeelde.
Minister-president Willem Drees koesterde een sterk wantrouwen tegenover de pers: hij zou het liefst zien dat alle kranten een soort voorlichtingsorganen waren, zo merkte een journalist ooit sarcastisch op. Zeker als het om het koningshuis ging was geheimzinnigdoenerij en controle in zijn ogen essentieel. De meeste journalisten drongen in deze jaren ook niet erg aan, aangezien de meesten van hen in dienst waren bij een aan de gevestigde partijen verbonden dag- of weekblad.
Met zijn schamperende opmerking over het functioneren van Juliana gaf Fabius het kabinet tegelijk een aanleiding waarop het al even had zitten wachten. Drees en de zijnen zaten namelijk al langer met Fabius in hun maag. Al die wilde beschuldigingen en ongefundeerde verdachtmakingen, kon daar niet tegen worden opgetreden? Verschillende ministers overwogen in de voorgaande jaren om Fabius aan te klagen wegens smaad. Zo wilde Drees al in 1948 stappen ondernemen naar aanleiding van een pamflet waarin Fabius de socialistische ministers 'een soort Himmler-mentaliteit' verweet omdat ze ongevoelig zouden zijn voor het lijden van de Indische Nederlanders en Molukkers. In 1952 deed Fabius er tot groot ongenoegen van Drees nog een schepje bovenop met de opmerking: 'Wat Hitler de Joden heeft aangedaan, doet Drees nu met de Duitsers.'
Ook oud-premier Louis Beel overwoog aangifte, omdat Fabius had geschreven dat Beel de Sovjet-Unie had laten weten dat Nederland bij een eventuele Russische inval geen weerstand zou bieden. Minister van Defensie Kees Staf vroeg zich wanhopig af wat hij moest doen tegen de halve waarheden die Fabius rondstrooide over zijn gedrag tijdens de bezetting. Een hoge ambtenaar drong al langer aan op vervolging: 'Laat men dit journaille ongemoeid, dan capituleert men geestelijk voor laster en chantage van de minste soort', stelde hij in een interne memo. 'Een uitermate schadelijk bijproduct van deze achterbakse vorm van meningsuiting is wel dat zulk een pamflet min of meer in het geheim van hand tot hand gaat en daardoor bij de argeloze lezer de indruk wekt, dat in Nederland "de waarheid niet openlijk gezegd kan worden". Een klassiek-duivelse camouflage.'
Toch bleef vervolging vooralsnog achterwege met als doorslaggevend argument dat uiteindelijk alles wat aandacht krijgt zal groeien. Zolang Fabius een marginaal blaadje bestierde was het middel van een smaadproces duidelijk erger dan de kwaal van de verspreide lasterpraatjes. Het probleem was wel dat Fabius steeds minder middelen onbenut liet om aandacht te krijgen. Niet alleen in deNieuwsbriefmaar ook met ingezonden brieven of op allerlei openbare bijeenkomsten bleef hij zijn gal spuwen. Zo deinsde hij er niet voor terug om een toespraak van minister Staf te verstoren tijdens de jubileumviering van de Koninklijke Militaire Academie in Breda. De luidkeels beschuldigingen roepende Fabius moest door een paar kadetten van het terrein van zijn oude school worden weggevoerd.
Het uitblijven van juridische stappen wekte bij sommigen bevreemding en bij anderen wantrouwen. Zo verbaasde de journalist Gerard van 't Reve sr., vader van schrijver Gerard Reve en slavist Karel van 't Reve, zich er in het onafhankelijke socialistische weekbladDe vlamover dat 'dergelijke lieden blijkbaar straffeloos gelegenheid wordt gegeven voor hun vuilspuiterij'. Daarentegen zagTelegraaf-columnist Pasquino (pseudoniem van Johan Luger) het uitblijven van juridische stappen als blijk dat Fabius er misschien niet eens zo ver naast zat met zijn beschuldigingen. Dit was ook wat Fabius steevast als argument gebruikte: 'De heren weten dat, als het tot een proces komt, ik met de bewijzen zal komen.'
Met een proces wegens majesteitsschennis omzeilde het kabinet handig het probleem dat een persoonlijke aangifte wegens laster met zich meebracht. In geval van 'lasterpraatjes' over de koningin was sprake van majesteitsschennis en aangifte daarvan gebeurde altijd ambtshalve, dat wil zeggen via het Openbaar Ministerie, omdat 'de koninklijke waardigheid niet gedoogt dat vorstelijke personen als aanklagers optreden'. De regering kon in dit geval zelf vervolging in gang zetten, een mogelijkheid die zij met beide handen aangreep.
In het dagboek van minister-presidentWillem Drees is te lezen dat hij op 29 september 1954 een bespreking had met de directeur van de Rijksvoorlichtingsdienst Gerrit Jan Lammers en minister van Justitie Leendert Donker over de inhoud van deNieuwsbriefvan die week. 'Daarna op verzoek van Donker hierover getelefoneerd met de Koningin, die morgenochtend nader zal spreken met Donker', noteerde Drees in zijn stenoschrift.
Op 1 oktober 1954 stuurde minister van Justitie Donker een brief aan de procureur-generaal in Den Haag met daarin het verzoek om 'de opsporing en vervolging van Fabius krachtig ter hand te nemen'. Daarbij gelastte hij tevens een huiszoeking van zijn kantoor 'en wel als Fabius niet daarbij aanwezig is' en het in voorlopige hechtenis nemen van de hoofdredacteur van deNieuwsbrief. Tegelijk was er wel het risico dat de arrestatie van Fabius de aandacht vestigde op de oplopende spanningen op paleis Soestdijk. Om dit te voorkomen wees minister Donker in zijn brief aan de procureur-generaal expliciet op het belang van een zorgvuldige persvoorlichting. De journalisten moest duidelijk worden gemaakt dat 'de bewuste regel niet mag worden gepubliceerd'.
Om een en ander te stroomlijnen belegde de procureur-generaal bij het begin van het proces op 3 maart 1955 een persconferentie om 'te overleggen over mogelijk moeilijke aspecten bij het verslaan van de Zaak-Fabius'. Volgens de aanwezige journalist vanDe Telegraafkwam het neer op 'een verzoek een bepaalde naam niet te noemen'. Ook Fabius kwam pas uit voorlopige hechtenis nadat hij had beloofd dat hij gedurende het proces geen verdere details naar buiten zou brengen. Wel moest hij zich onderwerpen aan een psychiatrisch onderzoek.
Die strategie had succes, want tot het moment dat het Duitse weekbladDer Spiegelover Greet Hofmans schreef, durfde geen enkele krant de naam nog te vermelden. De korte lijntjes tussen pers en politiek garandeerden de handhaving van deze communicatieve discipline, terwijl er nauwelijks alternatieve media met enig bereik bestonden.
Uiteindelijk zou het een jaar duren voordat de eerste zitting van de zaak-Fabius bij het Haagse Gerechtshof plaatsvond. Voor het oog van de pers trok de officier van justitie, mr. C. Maris, in de rechtbank flink van leer tegen Fabius. 'Majesteitsschennis is de ergst denkbare belediging', donderde hij in de rechtszaal. De verdachte had zich daarmee op het niveau van de nsb geplaatst, die zich tijdens de bezetting ook tegen het geliefde koningshuis had gekeerd. Misschien nog wel het meest bedroevend achtte Maris 'het ontbreken van oprecht berouw' bij Fabius, die vanwege zijn achtergrond als ontwikkeld man en vaderlandslievend officier toch beter had moeten weten. 'Om aan de verdachte de ernst van het misdrijf in te scherpen' achtte Maris één maand hechtenis, vijfhonderd gulden boete (omgerekend nu ongeveer vierduizend euro) en drie maanden voorwaardelijk noodzakelijk.
De advocaat van Fabius was mr. Arie Mout die een jaar eerder naam had gemaakt toen hij de jonge schrijver Willem Frederik Hermans met succes had verdedigd tegen een aanklacht van groepsbelediging van het katholieke volksdeel in zijn romanIk heb altijd gelijk. Hij probeerde aan te tonen dat deze aanklacht 'een absurditeit' was, 'want bij weinigen in den Lande weegt het Koningschap zo zwaar, is de verering voor het Huis van Oranje zo groot, als juist bij Fabius'.
De rechter was niet onder de indruk van het verweer: op 20 oktober 1955 achtte hij Fabius schuldig aan het vergrijp en veroordeelde hem tot tien dagen hechtenis. Zijn advocaten tekenden nog hoger beroep aan en gingen zelfs in cassatie bij de Hoge Raad der Nederlanden. Het haalde niets uit: op 5 juni 1956 verwierp de Hoge Raad de cassatie en stond onherroepelijk vast dat Fabius tien dagen gevangenisstraf stond te wachten alsmede een boete van driehonderd gulden. Volgens de Hoge Raad hielden de woorden van Fabius een aantasting van de 'morele persoonlijkheid' van de koningin in, die 'uit de aard der zaak vermag zelf af te vragen welke tijd zij aan elk van haar taken zal besteden'. Daarmee moest Fabius het doen.
Op 12 juni 1956,zeven dagen nadat de Hoge Raad de cassatie van Jan Fabius had verworpen, kwamDer Spiegelmet een onthullend artikel over de grote problemen aan het Nederlandse hof, getiteldZwischen Königin und Rasputin. Hoewel Drees de verspreiding van het blad aanvankelijk had verboden, ging het verhaal in Nederland als een lopend vuurtje rond. Was Juliana inderdaad behekst door een gebedsgenezeres? Stond het huwelijk met Bernhard op springen? En wat betekende dit voor de toekomst van de monarchie? Het land was in rep en roer en een commissie van wijze mannen, met onder meer Gerbrandy, moest proberen een constitutionele crisis te bezweren. Wie verwachtte dat daarmee de arrestatie en veroordeling van Fabius in een ander daglicht kwam te staan, kwam bedrogen uit. Fabius kon weliswaar zijn gelijk halen, maar moest tot zijn verdriet constateren dat niemand daar op dat moment enige aandacht voor had. Geen enkele krant riep zijn rol als klokkenluider in herinnering of bracht in deze maanden de achteraf vreemde veroordeling ter sprake.
Zelf trok Fabius in deNieuwsbriefalle registers open om Greet Hofmans verder in het nauw te drijven. De gezondheidsbidster was volgens hem nog veel gevaarlijker dan iedereen dacht: niet alleen kon zij mensen hypnotiseren, bovendien was zij 'extreem links georiënteerd'. Ze had Juliana 'volkomen gehypnotiseerd' waardoor 'Hare Majesteit doet wat juffrouw Hofmans wil, dat zij doen zal'. 'Zo kan men zeggen dat zij acht jaar lang ons land geregeerd heeft.' Als fanatiek communiste onderhield zij waarschijnlijk direct contact met Moskou, zo vermoedde Fabius. Veel puzzelstukjes vielen voor hem nu op hun plaats. De communistischemasterminddie achter de schermen aan de touwtjes trok was misschien wel iemand die zich al die tijd op Soestdijk had opgehouden.
Deze vrees voor een communistische mol deelde Fabius overigens, zonder dit zelf te weten, met prins Bernhard. De prins zou, volgens journalist en Soestdijk-watcher Friso Endt, de ciadirecteur Alan Dulles naar Nederland hebben gehaald om hem te steunen in zijn strijd tegen de 'communistische Hofmans'. Ook had BernhardDer Spiegelgetipt over de problemen aan het hof. Enig bewijs voor de communistische gezindheid van Hofmans is er evenwel niet en zal hoogstwaarschijnlijk ook nooit worden gevonden. Wel kwam de Commissie van Drie, die onderzoek deed naar de kwestie, met een klemmend advies aan Juliana om de banden met Hofmans te verbreken en haar hofhouding te reorganiseren.
Voor Fabius had de uitbarsting van het conflict en de publicatie van het rapport van de wijze mannen geen consequenties. Hoewel 'niemand hem kon verwijten dat het niet juist was wat ik schreef', zoals hij opmerkte, diende hij zich op 15 oktober 1956 te melden bij de gevangenispoort in zijn woonplaats Den Haag. Het Scheveningse cellencomplex waar Fabius terechtkwam stond ironisch genoeg bekend als het Oranjehotel, een bijnaam die het dankte aan de bezetting toen het dienst deed als Duitse gevangenis voor duizenden Nederlandse verzetsstrijders. Voor Fabius bestond er geen twijfel dat hij zelf ook een verzetsstrijder was die het slachtoffer was geworden van een onmenselijke, totalitaire dictatuur.
In een larmoyant verslag van zijn bajesdagen merkte hij op hoeveel ontzag hij genoot onder zijn medegedetineerden. 'Mijnheer, dat U hier zit, bewijst wel wat een geweldige zooi het op het ogenblik in Nederland is', zo hoorde hij meermaals van zowel medegevangenen als bewakers. In het voormalige Oranjehotel heersten 'nog volkomen middeleeuwse toestanden'. 'Het eten dat men de gevangenen voorzet zou een behoorlijk varken vermoedelijk niet lusten (...) en na drie jaar gevangenisstraf bij de Jappen ben ik heus niet meer kieskeurig.' Het was in zijn ogen 'een grof schandaal' dat de Nederlandse staat mensen in deze 'zwijnestal' maanden en soms zelfs jaren opsloot.
Dankzij alle publiciteitrond het majesteitsschennisproces was deNieuwsbriefveranderd in een soort klachtenbus voor allerlei burgers die ook meenden dat zij onevenredig hard waren gestraft. In veel gevallen ging het om politieke delinquenten, zoals oud-nsb'ers of collaborateurs werden genoemd, maar er zaten ook gevallen tussen met een grotere publiciteitswaarde, zoals een corruptieschandaal bij de landmacht. Fabius speelde deze door naarDe Telegraaf,de enige krant die hem al die jaren redelijk goedgezind was geweest. Mede dankzij het door Fabius aangeleverde materiaal konDe Telegraafzich eind jaren vijftig profileren met campagnejournalistiek en groeide zij uit tot grootste dagblad van Nederland.
Fabius zelf had na zijn gevangenisstraf alle vertrouwen in de Nederlandse democratie en rechtsstaat verloren: de rechters waren corrupt, de kiezers namen genoegen met hun rol als stemvee en de media liepen aan de leiband van de gevestigde politieke partijen. In de beweging van vrije boeren rond Boer Koekoek herkende hij eindelijk weer iets van de vrijheidsliefde, offerbereidheid en onafhankelijkheid 'die vroeger in betere tijden de Nederlanders kenmerkten'. De deftige Haagse kapitein buiten dienst sloot zich zelfs aan bij de Boerenpartij en was bij de Tweede Kamerverkiezingen van 1959 de nummer twee op de kandidatenlijst na Koekoek.
Jan Fabius was niet de laatste Nederlander die veroordeeld werd wegens majesteitsschennis, maar bij latere gevallen bleef de strafmaat beperkt tot geldboetes. Pas in 2018 besloot de Tweede Kamer het wetsartikel af te schaffen.
Dit is een bewerkt hoofdstuk van de biografieGroter dan het leven: De roekeloze avonturen van Jan Fabiusdie 27 juni verschijnt bij Uitgeverij Boom
... Foto uit Groter dan het leven