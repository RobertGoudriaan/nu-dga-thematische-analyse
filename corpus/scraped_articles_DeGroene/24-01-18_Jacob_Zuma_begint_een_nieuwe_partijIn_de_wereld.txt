Jacob Zuma begint een nieuwe partij In de wereld

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
18 januari 2024
Kaapstad- Terwijl Zuid-Afrika lof kreeg over de weloverwogen wijze waarop een team van rechtsdeskundigen Israël voor het Internationale Strafhof daagde vanwege het buitensporige geweld in Gaza, blijft het binnenslands een rommeltje. Dat is niet in de laatste plaats te danken aan ex-president Jacob Zuma die besloot om zich ondanks zijn decennialange lidmaatschap van het anc ineens achter de onlangs opgerichte partij uMkhonto weSizwe (MK) te scharen.
Het was een venijnige streek. In de eerste plaats stak de 81-jarige Zuma de middelvinger op naar de moederpartij waar hij al sinds 1959 lid van is, en die hem in 2009 aan de macht hielp. Het riep ook serieuze vragen op over de identiteit van MK. uMkhonto we Sizwe (Speer der Natie) was de naam van de in 1961 opgerichte gewapende vleugel van het anc, die het apartheidsregime met bommen en kogels moest bestrijden. De MK die Zuma nu steunt heeft niets met die oudstrijders te maken. Vanwege die naamsverwarring liep het anc naar de rechtbank, maar de uitspraak zal nog geruime tijd op zich laten wachten.
Zuma zei dat hij niet langer op het anc kan stemmen en ook geen campagne voor de partij wil voeren. Hij betoogde dat het anc in handen is van 'wit monopoliekapitaal'. De partij moet van het 'koloniale juk' worden bevrijd. 'De nieuwe oorlog begint vandaag', waarschuwde Zuma. 'Maar het belangrijkste verschil is dat we deze keer de stembiljetten in plaats van kogels zullen gebruiken.'
Er is weinig bekend over MK. Zuma verklaarde dat er nog geen structuren zijn, en dat die pas na de verkiezingen zullen worden opgezet. Waar de financiering vandaan komt is onduidelijk, evenals het lijsttrekkerschap. De naam van Zuma's ambitieuze, politiek onervaren zoon Duduzane valt vaak.
Het ANC weet niet wat het met de Zuma-revolte aan moet. Er lopen ontelbare beschuldigingen tegen de ex-president vanwege fraude en corruptie. Hij zat een tijdje gevangen, maar kwam op vrije voeten nadat zijn advocaten hadden betoogd dat hun cliënt levensbedreigend ziek was. Hij oogt fit als een hoentje. De anctop is huiverig voor royement, want Zuma heeft nog veel aanhangers, en in 2021 sloegen die massaal aan het plunderen toen hun leider dreigde te worden gearresteerd.
Zuma zei te verwachten dat MK twee derde van de stemmen zal krijgen. Politieke waarnemers houden het op vijf procent.