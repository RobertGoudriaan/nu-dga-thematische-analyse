Bob Visser 25 september 1949 - 30 mei 2023 Het einde

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
8 juni 2023
Als film- en televisiemaker gaf Bob Visser Rotterdam smoel en zette ook de kunstenaarswereld in het volle licht. Op z'n Rotterdams: realistisch, zonder ruimte voor sentimentaliteit.
Zoals The Beatles het grauwe Engeland in de jaren zestig kleur gaven, zo gaf Bob Visser het kleurloze Rotterdam in de jaren zeventig scherpte - in stemmig zwart-wit. De stad had voor de buitenwereld weinig te bieden. Feyenoord en, vooruit, Gerard Cox. Niemand ging voor zijn plezier een weekendje naar de havenstad met grijze kades en levenloos wederopgebouwd centrum. Rotterdam gold als karakterloos, een werkstad met brede wegen en hoogbouw, de stad waar 'het' per se niet gebeurde - kil, kaal en koud.
Visser gebruikt al die 'negatieve' elementen voor zijn korte documentaireStadsgezicht, die in 1977 inHet gat van Nederlanddoor de VPRO werd uitgezonden. Hij filmt de in een lange zwartleren jas gehulde dichter Jules Deelder tijdens een tochtje door de stad. Deelder, de ogen verscholen achter een donkere zonnebril, leest een serie feiten over Rotterdam op die de plaats in een ander licht zetten. 'Rotterdam is een stad met stadsrechten sinds 1340, met 1060 cafés, waarvan 32 met nachtvergunning, met een groen-witgroene vlag met drie horizontale banen...'
De camera volgt de dichter. Op de achtergrond hoor je het duistereNightclubbingvan Iggy Pop, die rond die tijd een gedenkwaardig optreden geeft in de Rotterdamse Doelen. Hoogtepunt vanStadsgezichtis Deelder op een winderig, leeg Schouwburgplein: 'Ik voel me hier uitstekend. Ik voel me hier uitstekend thuis. Dat gelul over die gezelligheid moet nou maar eens afgelopen zijn (...) Allemaal zo geforceerd is dat (...) Alleen al die uitspraak "Hè, gezellig", daar krijg ik de kouwe rillingen van over mijn rug.'
Met die documentaire zette Visser Rotterdam op de kaart, niet meer als identiteitsloos, maar als hypermodern, grootstedelijk en met een eigen cultureel leven, vooruitkijkend. De vermeende kilheid was in iets heroïsch veranderd. Het werkte. Volgens Deelder was men zich buiten Rotterdam 'de tering geschrokken' dat die rauwe havenstad 'een heel andere wereld' bleek te verbergen', schrijft Patricia van Ulzen inDromen van een metropool(uitgeverij 010, 2007).
Twintig jaar later maakt Visser in opdracht van de gemeente Rotterdam de promotievideoRotterdam Cultural Capital of Europe,waarin de stad werd opgepimpt tot een 'metropool' met 1,2 miljoen inwoners. Het werkte: Rotterdam werd in 2001 samen met Porto tot Culturele Hoofdstad van Europa aangewezen.
Visser, die op 30 mei op 73-jarige leeftijd aan vasculaire dementie overleed, zou andere coryfeeën uit de Rotterdamse kunstenaarswereld in het spotlicht zetten. De minimalistische dichter Frans Vogel kreeg een rol in de speelfilmHet veld van eer(1983), waarin tevens Loes Luca haar debuut maakte. Deelder keerde terug inMijn leven als Deelderuit 2013. En dichter/schrijver Cornelis Bastiaan Vaandrager was het onderwerp van de indringende documentaireEXI-Tinguit 1995, waarin cameraman Rob Keers de getroebleerde woordkunstenaar dwalend door de stad volgt. Vaan tracht een sticker van een winkelraam los te rukken. Hij loopt mank, zijn linkervoet zit in het gips na een aanrijding door een bromfiets. 'Vaandrager ziet er in die laatste beelden, niet lang voor zijn dood, verweerd maar wilskrachtig uit', schrijft Erik Brus in het boek over naoorlogse muziek en literatuur in RotterdamGehavende stad(Lebowski, 2012).
EXITingwas Visser ten voeten uit: realistisch, zonder ruimte voor sentimentaliteit. Vaandragers dochter Isis: 'Daar ga je niet met een zak chips op de bank naar kijken.' Maar achter dat rauwe, ongepolijste, scholen empathie en passie. Luca noemde Visser inDe Havenloods'een lieve, zachte man die wist te inspireren'.
Die man met de droeve, melancholieke oogopslag was een product van de sociale academie, de Nederlandse tegenhanger van de Engelse kunstacademie, in die zin dat de naoorlogse generatie die geen trek had in een carrière als kantoorklerk of ambtenaar de sociale betrokkenheid van de 'academie' koos. Na wat werk voor de Avro kwam Visser in 1970 bij de VPRO, die toen net strijdlustig de vrijzinnig protestante beginselen had doorgekrast en volop ruimte bood aan tegengeluiden uit het ondergrondse. Visser maakte het radioprogrammaTilt'voor de werkende jongeren', waarin jongelui met een microfoon in de hand de straat op gingen om radio te maken. Ditdo-it-yourself-principe kreeg in september 1979 een videovervolg met het tv-programmaNeon, met eigenzinnige items over kunst, muziek en politiek, vaak met een Rotterdamse invalshoek. Er waren tips over zwartwerken en wat te doen bij arrestatie. Krakers die geweld predikten kwamen aan het woord.
In haar boekNo Future Nu(Lebowski, 2011) noemt Leonor Faber het 'wellicht het meest recalcitrante, opvallende en actuele programma dat ooit op de Nederlandse televisie is uitgezonden'. De VPRO zette de serie voortijdig stop, toen in de achtste aflevering onder meer werd opgeroepen om massaal naar Amsterdam te gaan om de kroning van Beatrix te verstoren. De redactie ging knippen, en voor Visser was de lol er daarmee af. Maar, vertelde hij Faber, het was ook wel mooi geweest. 'Toen was het tijdperk afgelopen, daarna werd het echt heavy met de kraakbeweging.'
Visser zou tot 2007 voor de VPRO blijven werken. Hij maakte boeiende films, documentaires en kinderprogramma's, en hielp jong talent. Maar zijn naam blijft vooral verbonden metStadsgezichten die acht afleveringen vanNeon, die de VPRO tussen september 1979 en april 1980 uitzond. Als eerbetoon noemde hij zijn in 1993 opgerichte productiebedrijf Neon Film/TV. 'Ik heb later ook nooit meer iets gemaakt dat zo dicht bij de tijdgeest lag', gaf hij ruiterlijk toe.
Achter dat ongepolijste, rauwe, school empathie
Netherlands Institute for Sound and Vision