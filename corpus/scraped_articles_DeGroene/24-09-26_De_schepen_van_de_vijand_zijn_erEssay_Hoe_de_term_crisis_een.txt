De schepen van de vijand zijn er! Essay Hoe de term 'crisis' een machtig wapen werd

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
26 september 2024
Het uitroepen van de 'asielcrisis' door minister Marjolein Faber doet denken aan eerdere machthebbers die hun volk waarschuwden voor hordes vreemdelingen. Maar migratie blijkt zelden de oorzaak van een ondergang.
'Vader, de schepen van de vijand zijn aangekomen.Ze hebben mijn steden afgebrand en het land verwoest.' Het zijn de wanhopige woorden van de machthebber van Ugarit aan de koning van Cyprus, niet lang voordat zijn stad in de twaalfde eeuw voor onze jaartelling ten onder gaat. Ook de Egyptenaren hebben een behoorlijke kluif aan de invasie van deze vreemdelingen. 'Ik bracht diegenen ten val die vanuit hun land hierheen kwamen. Ik versloeg de eiland-Danuna, en de Tjekkers en Peleshet werden as', pocht Ramses III op een Egyptische stèle.
Ik moest aan deze lang vervlogen crisissituatie denken toen minister Marjolein Faber een officiële 'asielcrisis' uitriep met als doel om maatregelen door te voeren die in gewone tijden de grondwettelijke toets niet kunnen doorstaan. Een crisis rechtvaardigt immers drastisch overheidsingrijpen, nood breekt wet.
Dat juist migratie wordt gepresenteerd als de ultieme crisis is niet voor het eerst. Migratie is van alle tijden en de maatschappelijke paniek daarover eveneens. Als grote groepen mensen op drift raken en een nieuw thuis zoeken, roept dit bij welvarende samenlevingen de angst op om de vergaarde rijkdom met meer mensen te moeten delen. Misschien gaat de samenleving daardoor zelfs wel ten onder, zoals Ugarit ook overkwam. Een dergelijke crisis noopt tot drastische maatregelen.
Onze geschiedenisboeken hebben dit frame van migratie als gevaar lange tijd gevoed. Periodisering werd bepaald door de opkomst en ondergang van 'beschavingen'. De late bronstijd, zoals hierboven, kwam ten einde doordat 'hordes' vluchtelingen de hoogontwikkelde samenlevingen aanvielen, het Romeinse Rijk viel doordat volksverhuizende 'barbaren' op zijn rijkdommen afkwamen en de Britse steentijd eindigde toen klokbekermigranten zich op het eiland vestigden.Did Dutch Hordes Kill Off the Early Britons Who Started Stonehenge?kopteThe Guardianbij de resultaten van genetisch onderzoek die deze these leken te bevestigden. Het opdelen van de geschiedenis in 'rijken' en 'beschavingen' voedt het idee dat we voortdurend op onze hoede moeten zijn voor migrerende vreemdelingen. Waar de meeste historische ontwikkelingen langzaam gaan en pas op langere termijn te duiden zijn, zijn migrantenstromen dezichtbareboodschappers van onwelkome veranderingen.
Migratie is echter zelden de eerste of enige oorzaak van een 'ondergang'. Vaak zijn massale migraties juist hetgevolgvan al langer voortdurende systemische problemen, zoals klimaatverandering en geopolitieke verschuivingen. Dát een samenleving verandert kun je bovendien op allerlei manieren beschrijven - crisis, verval, ondergang, herstel, metamorfose - en welke term je kiest is allesbepalend voor welke keuzes je maakt om de situatie het hoofd te bieden. Het is daarom van groot belang om het gebruik van deze termen in het publieke debat op een goudschaaltje te wegen.
Laten we kijken naar het woord 'crisis', dat is afgeleidvan het Griekse werkwoord'krino',dat staat voor 'onderscheiden, kiezen, beslissen'. Een crisis is een gevaarlijk probleem dat onmiddellijke actie vereist. Welke actie dat is zal bepalen naar welke kant het kwartje valt: ofwel alles komt weer onder controle, ofwel de crisis mondt uit in een totale catastrofe. Juist de mogelijkheid dat de crisis in een ramp kan ontaarden maakt de term zo effectief in het oproepen van angst.
Op dit moment is het woord 'crisis' favoriet bij populistische politici wereldwijd en Nederland is daar geen uitzondering op. Door voortdurend de suggestie te cultiveren dat we in tijden van een ongekende hoeveelheid crises leven - de asielcrisis, de wooncrisis, de koopkrachtcrisis, de stikstofcrisis, de energiecrisis - gaan mensen daadwerkelijk geloven dat er iets fundamenteels is misgegaan, dat er iets moet worden teruggedraaid,
iets moet wordenhersteld. Wat is dat 'iets'? Die goede, oude tijd. Politici die latente en ondefinieerbare gevoelens van vervreemding en onmacht weten te koppelen aan een praktische, eendimensionale 'crisis', kunnen op veel stemmen rekenen, want zij - en zij alleen - zijn in staat het gedroomde verleden te herstellen. De wrange werkelijkheid is echter dat de crisis juist wordt aangegrepen om een nieuw tijdperk in te luiden - en vaak niet ten goede.
Toen de Duitse Rijksdag in 1933 in vlammen opging was dat voor Adolf Hitler de aanleiding om onder het mom van het herstellen van de orde de rechten van de Duitse burgers drastisch in te perken, Vladimir Poetin wist in 1999 de macht te grijpen door de angst voor Tsjetsjeense terreur aan te wakkeren, en de Patriot Act die George W. Bush na 9/11 door het Congres wist te duwen maakte het een stuk makkelijker om gewone burgers te bespioneren.'A crisis is hard to predict, but the political consequences are not',schrijven Levitsky en Ziblat inHow Democracies Die(2018). Ik durf nog wel verder te gaan: de meeste crises zijn uiterst voorspelbaar, want ze zijn de noodzakelijke voorwaarde om leiders aan de macht te brengen én te houden.
Overigens is deze reflex niet voorbehouden aan autocraten, ook neoliberale overheden grijpen maar al te graag rampspoed aan om te privatiseren en daarmee burgers te benadelen, zoals Naomi Klein heeft onderzocht in het briljanteDe schokdoctrine: De opkomst van rampenkapitalisme(2007). Het is niet voor niets dat Bibi Netanyahu de oorlog met Hamas en Hezbollah zo lang mogelijk laat voortduren.
Tegelijkertijd moet hier een kanttekening worden geplaatst. Het waarschuwen voor een apocalyptisch einde van de samenleving is niet voorbehouden aan één politieke richting. Klimaatactivisten hebben jaren hetzelfde gedaan. Waarom leidde dat dan niet massaal tot bezorgdheid, angst en een koortsachtig zoeken naar oplossingen? Hier wreekt ons het gebrek aan verbeeldingskracht. Geen crisis noopt meer tot actie dan diegene die we hoogstpersoonlijk zien en ervaren. Gebrek aan zichtbaarheid leidt tot gebrek aan veranderbereidheid. Pas nu klimaatverandering zichtbaar - voelbaar - is, dringt door dat actie noodzakelijk is. Ironisch genoeg wordt die actie weer gevoed door de angst voor een mogelijkgevolgvan klimaatverandering: migratie.
Het is voor politici erg verleidelijk een crisis uit te roepen, in geuren en kleuren een mogelijke Apocalyps te schetsen, een schuldige aan te wijzen en vervolgens zichzelf als redder in nood te presenteren. En hoewel dit een oeroud populistisch mechanisme is, hebben de sociale media met hun potentie tot personaliseren en visualiseren dit proces een hogere omloopsnelheid gegeven. Het narrige gevoel in een buitengewoon gevaarlijke en onzekere tijd te leven is bijna onvermijdelijk - al wijzen de statistische feiten op het tegendeel.
Hoe moeten we dan wel omgaanmet de uitdagingen van onze tijd? Want die zijn er wel degelijk. Hoe je het ook wendt of keert, de geschiedenis zit vol veranderingen en rampen die soms dramatische gevolgen hebben voor de samenlevingen die het treft. We zijn niet immuun voor grote omwentelingen.
Het loont de moeite te onderzoeken hoe het denken over crisis en ondergang in de wetenschap is geëvolueerd. Dit wordt mooi geïllustreerd in het oeuvre van hoogleraar oude geschiedenis en antropologie Eric Cline. Toen deze meer dan tien jaar geleden door zijn uitgever werd gevraagd een boek te schrijven over de gebeurtenissen aan het einde van de late bronstijd, zag hij daar aanvankelijk weinig in. De bronstijd maakt doorgaans geen deel uit van het curriculum en maar weinig mensen buiten het vakgebied kunnen oplepelen wanneer de late bronstijd was. Dus wie zou dan geïnteresseerd zijn in het 'einde' van deze periode?
De uitgever, die over een scherp gevoel voor tijdgeest beschikte, drong echter aan, en kreeg gelijk. Al snel nadat1177 v. Chr.: Het einde van de beschavinguitkwam werd het een bestseller die in rap tempo in zestien talen werd uitgebracht. Het boek vertelde het verhaal van de welvarende rijken en stadsstaten in het oostelijke Middellandse Zeegebied die in de periode van 1500-1200 voor Christus tot grote bloei kwamen. De intensieve onderlinge handel en diplomatie doen sterk denken aan onze eigen netwerkwereld. Tot het moment dat, in de eerste helft van de twaalfde eeuw, deze rijken vrij plotseling een voor een implodeerden en er een einde kwam aan een periode van welvaart en internationale handel.
De populariteit van het boek weerspiegelde de contemporaine angst om de wereld zoals we die nu kennen kwijt te raken. Bij het uitkomen van het boek in 2014 werd deze angst ingegeven door de gevolgen van de financiële crisis, maar ook door terreuraanslagen, de opkomst van IS en de migratiegolven richting Europa. Sindsdien is de paniek alleen maar gegroeid: nieuwsberichten over klimaatverandering en geopolitieke spanningen zijn dagelijkse kost geworden, apocalyptische scenario's waarin er linksom of rechtsom een einde aan onze beschaving komt, zijn niet meer weg te denken uit het publieke discours. Cline legde dan ook de vinger op de zere plek.
Hoe we de geschiedenis indelen en interpreteren is uiteraard een reflectie van de preoccupaties van onze eigen tijd. Toen ik zelf archeologie studeerde was het gebruikelijk om de crisis van de late bronstijd in het oostelijke Middellandse Zeegebied te duiden als 'migratiecrisis', want de oorzaak van het verval werd toegeschreven aan de influx van de zogenaamde Zeevolken. Uit de al eerdergenoemde Egyptische stèle weten we dat groepen 'indringers' de kusten van de Levant en Egypte overspoelden. De Egyptenaren deden hun best deze indringers te verslaan en aanvankelijk lukte dat. Toch konden ze niet voorkomen dat dit een woelige periode inluidde waarin het centrale gezag versplinterde, de internationale handel instortte en er een economische crisis volgde.
Een van de groepen die op de stèle wordt genoemd zijn de Peleshet, die we uit de bijbel kennen als 'Filistijnen'. Hoewel we uit dna-onderzoek weten dat deze groep na tweehonderd jaar volledig in de lokale Kanaänitische bevolking was opgenomen, bleven ze nog eeuwenlang de archetypische 'aartsvijand' van de bijbelschrijvers. Bijna duizend jaar later was de Griekse term 'Philistia' nog steeds niet verdwenen en weer later noemt de Romeinse keizer Hadrianus zelfs de héle zuidelijke Levant 'Palestina'. Hoewel deze term allang niet meer verwijst naar een lang vervlogen migratiecrisis, zeggen we nog steeds 'de Filistijnen over u' - een echo uit een verleden die na 7 oktober weer te pas en te onpas werd opgerakeld.
Gelukkig is er sinds de jaren negentig van de vorige eeuw veel veranderd in de archeologie. De introductie van natuurwetenschappelijke onderzoeksmethoden leidde tot nieuwe inzichten in de oorzaken en aanleidingen van grote historische veranderingen. Cline's eerste boek rekent dan ook kordaat af met de misvatting dat de ondergang van de beschavingen enkel op het conto van de Filistijnen te schrijven is. Maar hoe kwamen deze zo goed functionerende samenlevingen dan wel ten einde?
In zijn boek somt Eric Cline een aantal factoren op die samen eenperfect stormveroorzaakten: vulkaanuitbarstingen, aardbevingen en klimaatverandering die droogte, hongersnoden, epidemieën en migratiegolven teweegbrachten. Zelden was slechts één aanleiding de oorzaak van het verval, want de meeste maatschappijen konden wel tegen een stootje. Het was de opeenstapeling van gelijktijdige crises en rampen die de weerbaarheid van deze samenlevingen tot het uiterste testte. Voor de lezers lagen de parallellen met het heden voor het oprapen.
De populariteit van zijn boek overviel de auteur nogal. Het thema 'Ondergang van de Bronstijd' werd niet alleen een onderwerp voor lezingen aan geïnteresseerd museumpubliek, maar werd ook een serieuze hit op YouTube. Achter deze grappige en niet altijd even wetenschappelijke verhandelingen klonk een oprechte fascinatie voor het concept 'ondergang' door. Misschien was dit hetzelfde publiek als de fans van apocalyptische films en games die jaarlijks miljarden omzet genereren? Filosoof Lisa Doeland suggereert inApocalypsofiedat de alomtegenwoordigheid van het onderwerp in de populaire cultuur een doeltreffende manier is om onze angst te kanaliseren én te sussen. Op een paradoxale wijze stellen deze fantasieën over toekomstige eindes ons in staat om ons vooral niet al te druk te maken over het hier en nu.
De wetenschap is zich steeds bewustervan de sturende werking van woorden als 'crisis' en 'ondergang', die al te makkelijk voor een ideologische karretje te spannen zijn. Want wat is precies de ondergang van een samenleving? Edward Gibbons achttiende-eeuwseVerval en ondergang van het Romeinse Rijkis een klassiek voorbeeld van een dergelijke worsteling. Als man van de Verlichting was hij doordrenkt met het idee van historische, lineaire voortuitgang en kon hij dus maar moeilijk bevatten dat het door hem vurig bewonderde Romeinse Rijk ineenstortte om plaats te maken voor de 'donkere' Middeleeuwen waarin de christelijke kerk - niet bepaald een instituut waar Gibbon waardering voor had - de dienst uitmaakte.
Maar deze periode 'het einde van een tijdperk' noemen, is natuurlijk een classificatie achteraf. Andrew Goldsworthy laat in zijn recente boekRome en Perzië: Zeven eeuwen rivaliteit(2023) het Romeinse Rijk consequent doorlopen tot 1492 omdat hij Gibbons overtuiging dat het rijk ten einde kwam toen het in Rome in 410 werd geplunderd niet deelt. Ja, het West-Romeinse rijk werd deels door nieuwkomers bevolkt en ja, die vielen niet langer onder een centraal gezag, maar Latijn zou nog eeuwen de taal van de administratie zijn en ook de juridische structuren bleven nog lang intact. In het Oost-Romeinse Rijk was zelfs sprake van grote bloei. In Goldsworthy's boek heten de 'Byzantijnen' dan ook gewoon 'Romeinen'.
Het is een verfrissende aanpak die tot nadenken stemt: wat is eigenlijk precies het 'einde van een tijdperk'? Is dat, geheel in lijn met het marxistische gedachtegoed, als de regerende elite ten onder gaat? Of kiezen we voor een weberiaanse aanpak door economische en sociale systemen als maat te nemen en is er dus pas sprake van 'verval' als al die systemen imploderen? Of gaat het, eendachtig Malthus, om demografie, en leggen we een knip als een aanzienlijk deel van de bevolking wordt weggevaagd, zoals bijvoorbeeld door de Zwarte Dood, die met zijn sterftecijfer van tot wel vijftig procent door wetenschappers wordt gezien als het einde van de Middeleeuwen? Is de aantasting van democratische rechtsstaten de ondergang van de 21ste eeuw? Of doelen we op een apocalyptisch einde van de samenleving door opwarming van de planeet? Woorden doen ertoe, en precisering is essentieel. En nog belangrijker, is de 'val van een beschaving' per definitie negatief?
Roepen dat het crisis is, dat de val van de beschavingnadert en we met z'n allen ten onder gaan, blijkt niet te leiden tot actie, maar juist tot een nostalgisch verlangen naar een gedroomd verleden. De dreiging van de Apocalyps is een bliksemafleider voor concrete veranderingsbereidheid. Ook Eric Cline realiseerde zich dat de nadruk die zijn boek legt op 'ineenstorting' mensen niet wakker schudt, maar juist in slaap sust. En dus publiceerde hij eerder dit jaar een heuse'sequel'met als titelAfter 1177 B.C.: The Survival of Civilizations.
Het belang van dit werk stijgt ver uit boven het voortschrijdend inzicht in de historische periode in kwestie. In de eerste vijf hoofdstukken bespreekt hij hoe, wat hijtongue in cheekde 'G7 van de Bronstijd' noemt - Egyptenaren, Assyriërs, Babyloniërs, Kanaänieten, Hethieten, Cyprioten en de Myceaneans/Minoans - hun samenlevingen zien veranderen onder invloed van de perfect storm die hij in het eerste boek uiteengezet had. Maar er zijn nieuwe inzichten. Juist door het dwingende en politieke frame van een 'ineenstorting' en de daaropvolgende 'donkere eeuwen' los te laten, komt er ruimte voor herinterpretatie van de archeologische en literaire bronnen.
Het zesde hoofdstuk heet niet voor nietsFrom Collapse to Resilience. Hij gebruikt hiervoor de Adaptive Cycle uit het ipcc-rapport van 2012, die in een kwadrant visualiseert hoe samenlevingen na een periode van verval en chaos richting herorganisatie, groei, consolidatie gaan - om vroeger of later weer in een crisis te belanden. Niet langer is de hoofdvraag óf er sprake is van een 'ondergang', maar vooral hoe weerbaar de samenleving is, welke maatregelen er worden getroffen, wie er precies onder lijdt, en vooral ook hoe snel men weet te herstellen van een catastrofe.
En wat blijkt? Boven aan zijn lijstje van transformatiekracht komen de Kanaänieten. Dat is opmerkelijk, want doorgaans wordt juist beweerd dat deze groep in de ijzertijd verdwijnt of door Israël wordt overwonnen - afhankelijk van de mate waarin de bijbel als historische bron wordt gebruikt. Maar Cline laat zien dat je het ook anders kunt interpreteren. De Kanaänieten nemen de Filistijnen in zich op en de steden aan de kust van de Levant komen tot grote bloei. Tegen die tijd heten ze echter 'Feniciërs'. Deze nieuwe naam suggereert dat het over een heel andere cultuur en bevolking gaat, maar niets blijkt minder waar: het zijn de nakomelingen van de Kanaänieten in het centrale deel van de Levant. Het zijn juist de versatiele kuststeden die het drama van hun tijd effectief weten te navigeren. Het is een goed voorbeeld van hoezeer naamgeving ons op het verkeerde been kan zetten.
De vraag die Cline aan zichzelf stelt is deze: is er eigenlijk wel sprake van het 'einde van een beschaving' in de late bronstijd? Hij blijft erbij dat de regio door een grote transitie gaat, want het is onmiskenbaar dat handel afneemt en literaire productie mager wordt. Maar wat zegt dat precies? En dus verlegt hij zijn aandacht naar de voor ons relevante vraag: wat zijn goede strategieën om een megacrisis te overleven?
In de'lessons learned'noemt hij de aanwezigheid van noodplannen en de capaciteit om ook bij extreem weer de economie draaiend te houden, maar vooral ook innovatief en adaptief vermogen om, wanneer het oude systeem onder de druk bezwijkt, snel nieuwe hulpbronnen aan te kunnen boren. Cline is duidelijk: hoe meer veranderbereidheid en flexibiliteit de samenleving toont, hoe groter de kans dat het de storm zonder al te veel dood en verderf doorstaat - ook al is het daarna een fundamenteel andere samenleving.
Eric Cline is als historicus zeker niet de enige die zijn focusheeft verlegd van crisis naar veerkracht en transformatie en de trend is ook in de sociale wetenschappen waarneembaar. Net zoals 'crisis' is ook het woord 'trauma' gevoelig gebleken voor begripsdeflatie. Sinds de jaren negentig is het fenomeen van een psychologisch trauma zo ingeburgerd dat het bijna betekenisloos is geworden. Iedereen die iets heftigs heeft meegemaakt is 'getraumatiseerd' - we verwachten bijna niet anders. Juist dat onspecifieke gebruik en de nadruk op de negatieve consequenties van een impactvolle gebeurtenis kunnen werken als een selffulfilling prophecy.
De wetenschappelijke feiten wijzen echter op iets anders: een groot deel van de slachtoffers van een ernstige, levensbedreigende situatie zal na verloop van tijd wel degelijk herstellen. Niet iedereen krijgt ptss. Het verwerken van een trauma heeft tijd en erkenning nodig, maar het is niet per definitie een levenslang vonnis. Sterker nog, veel mensen rapporteren zelfs posttraumatische groei. Het is dus vooral interessant om te onderzoeken welke factoren wel en niet bijdragen aan individuele en collectieve weerbaarheid. En net als bij crisis blijkt ook bij trauma: veranderbereidheid is essentieel.
In feite is dit het omgekeerde van de conservatieve agenda, die veranderingen als het gevaar zélf ziet en mensen in slaap sust met de belofte van een fictief herstel van het verleden. Maar als het veelvuldig praten over crisis en verval gevaarlijk is, wat doe je dan wel om mensen in de actiestand te krijgen? De klimaatuitdaging is groter dan ooit en de kans dat we 'onverwachte' rampen voor onze kiezen krijgen - die we hadden kunnen zien aankomen, maar niet wilden zien - is enorm.
De kunst is om geen angst aan te jagen, maar een toekomst te schetsen waarin de veranderingen uiteindelijk positief uitpakken - ook als we daar tijdelijk voor moeten inleveren. Daarbij kan de geschiedenis tot voorbeeld dienen. Ons verleden zit volgepakt met voorbeelden van ons fenomenale vermogen om ons aan te passen aan een nieuw normaal. Migranten uit Oekraïne gaven ons onze Indo-Europese taal. De Zwarte Dood bracht een einde aan lijfeigenschap en het einde van de dominantie van de katholieke kerk, een ontwikkeling die voor onze streken doorslaggevend was. De oorlog met Spanje leidde tot een vluchtelingenstroom die de Republiek in de zeventiende eeuw welvarend maakte. De Europese hongersnoden in de eerste helft van de negentiende eeuw, waarvan we pas nu weten dat die het gevolg van klimaatverandering waren, zorgden niet alleen voor een migratiecrisis, maar ook voor het besef dat de landbouw en het gebrek aan voedseldiversiteit aan herziening toe was.
Elke crisis en ramp betekent onoverkomelijk verlies, maar biedt tegelijkertijd de mogelijkheid van groei. Dat geldt voor individuen na een persoonlijk trauma en ook voor groepen en samenlevingen. Door de focus te leggen op de winst die deze transformaties kunnen opleveren kunnen we angst vervangen door verlangen - een minstens zo krachtig politiek narratief, dat niet tot angstdromen maar tot actie aanzet.