Nell McCafferty 28 maart 1944 - 21 augustus 2024 Het einde

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
12 september 2024
Ze nam geen blad voor de mond, de Ierse journaliste Nell McCafferty. Ze maakte zich in de jaren zestig en zeventig sterk voor vrouwenrechten als voorbehoedsmiddelen en abortus.
Ierland is afgelopen jaren fundamenteel veranderd. Negen jaar geleden werd het homohuwelijk gelegaliseerd en drie jaar later abortus, de invloed van de rooms-katholieke kerk is verminderd. Aan deze ommezwaai heeft Nell McCafferty bijgedragen, de journaliste, feministe en mensenrechtenactiviste die onlangs op tachtigjarige leeftijd is overleden. Ze was in 1970 een van de twaalf oprichters van de Irish Women's Liberation Movement, de Ierse versie van de Dolle Mina-beweging. De Ierse premier Simon Harris noemde haar 'krachtig, vurig en onbevreesd'.
McCafferty was een van de bijzondere passagiers die op 22 mei 1971 de trein van Dublin naar Belfast nam. De trein was omgedoopt tot de 'Contraceptive Train'. Zo'n veertig Ierse vrouwen gingen naar de Noord-Ierse hoofdstad, die onder Brits bestuur staat, om voorbehoedsmiddelen in te slaan, wat in de Ierse republiek niet toegestaan was. Ze kwamen terug met condooms en zaaddodende middelen. Het aanschaffen van de pil bleek evenwel niet mogelijk te zijn zonder recept. In plaats daarvan kochten ze aspirines, wetende dat douane het verschil toch niet zouden zien.
Bij terugkeer in Dublin werden de vrouwen staande gehouden door douaneambtenaren, die de tassen van de vrouwen wilden inspecteren. Als daad van verzet namen enkelen van hen de 'pil'. In de stationshal riepen honderden supporters'Let them go!',wat zou gebeuren. Beelden gingen de wereld over. 'Ik geloof niet dat ik me in mijn leven ooit gelukkiger heb gevoeld', beweerde McCafferty jaren later op de bbc. Het zou nog acht jaar duren voor anticonceptie legaal werd, mits de huisarts het voorschreef.
Nell McCafferty werd op 28 maart 1944 geboren op de Bogside, het katholieke deel van Derry waar ook de bekende republikeinse politici John Hume en Martin McGuinness vandaan kwamen. Haar vader werkte bij de Britse admiraliteit, haar moeder, die ze diep bewonderde, zorgde voor de zes kinderen - een zevende was voor de geboorte overleden. Als meisje speelde Nell het liefst met de jongens. Op het staatsgymnasium vertrouwde ze een non toe dat ze lesbisch was. In haar autobiografie schrijft McCafferty dat ze hier niet voor werd terecht gewezen, maar een aanbod voor psychologische ondersteuning kreeg.
Tijdens haar studie in Belfast ontdekte ze een liefde voor schrijven en sloot ze zich aan bij de burgerrechtenbeweging. Na haar studie genoot ze van de Swinging Sixties in Londen, reisde ze door Frankrijk en Turkije. Zoals wel meer idealisten in die tijd werkte ze op een kibboets. Ze wilde leraar worden, maar slaagde er niet in een betrekking te vinden. Eenmaal terug in Derry maakte ze, in 1968, het begin van The Troubles mee, de burgeroorlog in Noord-Ierland. In 1972 was ze ooggetuige van Bloody Sunday, waarbij Britse paramilitairen veertien burgers doodschoten tijdens een pro-Ierse burgerrechtendemonstratie.
Journalistiek, niet onderwijs, bleek haar roeping te zijn. Het gevecht tegen het patriarchaat in Ierland had in die jaren haar voornaamste belangstelling. Vrouwen hadden daar amper rechten. Dat werd met name duidelijk bij de verbanning van jonge vrouwen die ongehuwd zwanger waren geraakt, een grote zonde in de ogen van kerk en staat. Zij liepen een goede kans om door nonnen te werk te worden gesteld, en zelfs te sterven, in de gevreesde wasserettes.
Door haar ervaringen in Derry en vriendschap met de bekende mensenrechtenactiviste (en politica) Bernadette Devlin had ze aandacht voor het lot van republikeinse vrouwen die door de Britse autoriteiten waren gevangen genomen, een onderwerp dat feministen uit Ierland plachten te vermijden. InThe Armagh Women,haar eerste boek, schreef ze begin jaren tachtig over de barre omstandigheden waarin republikeinse vrouwen vastzaten in het Noord-Ierse Armagh. 'Het menstruatiebloed op de muren van de Armagh-gevangenis is tot in de hemel te ruiken', zo luidde een vermaarde zin uit deze aanklacht.
Haar bekendste boek zouA Woman to Blame: The Kerry Babies Caseworden. Daarin schrijft ze over een moeder, Joanne Hayes, die er door de autoriteiten valselijk van was beticht twee baby's te hebben gedood die op het strand gevonden waren. Het relaas laat de misogynie zien van de Ierse autoriteiten. Pas in 2020, 36 jaar later, bood de Ierse staat verontschuldigingen aan. Als bekende journaliste was McCafferty vaak op de radio te horen, en karakteristiek waren haar woorden'goodnight sisters'waarmee ze haar optredens bij deWomen's Programmeafsloot.
Ze was een uitgesproken persoonlijkheid. Dat leidde soms tot problemen. In november 1987 zei ze tijdens een radio-uitzending volmondig 'Ja' op de vraag of ze de ira steunde. Een dag later kwamen in Enniskillen twaalf mensen om bij een ira-aanslag tijdens de oorlogsherdenking. Pas in 1990 was ze weer op de radio te horen, bij een serie reportages over het Ierse voetbalteam op het WK. In 2010 werd ze, met succes, voor laster aangeklaagd door een minister die ze op de radio had beticht van alcoholisme. De omroep besloot McCafferty niet meer uit te nodigen, althans niet voor live optredens.
Haar persoonlijke leven was deels publiek. In 1980 kreeg ze een relatie met de journaliste Nuala O'Faolain. Na vijftien jaar volgde er een scheiding, waarna ze elkaar in boeken aanvielen. Kampend met een zwakke gezondheid, het gevolg van enthousiast roken en drinken, verscheen McCafferty de laatste jaren niet veel meer in het openbaar. Maar ze deed in 2018 van zich spreken tijdens het abortusreferendum. Ze was voorstander van dit vrouwenrecht, maar voegde er kritisch aan toe dat een abortus een noodgreep moet zijn, en geen voorbehoedsmiddel.
Ze werd 'krachtig, vurig en onbevreesd' genoemd
BrianO'Neill / Wikipedi | 2014