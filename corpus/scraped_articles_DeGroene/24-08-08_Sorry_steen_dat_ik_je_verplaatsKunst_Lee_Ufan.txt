Sorry, steen, dat ik je verplaats Kunst Lee Ufan

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
8 augustus 2024
'Dingen die niet door woorden omhuld zijn, verschijnen als ongrijpbaar.' Dit idee van Foucault was het startpunt van de Japanse Mono-ha-beweging , waarin kunstenaar Lee Ufan een leidende rol speelde.
Stenen ziet kunstenaar Lee Ufanals symbolen van de eeuwigheid en van de connectie met het universum. 'Stenen zijn gevormd over een onvoorstelbare tijdspanne en werden in de oertijd vereerd als "het verhevene" dat verbonden was met het universum', zegt Lee. Zijn reeks sculpturen,Relatum,waarin stenen worden gecombineerd met ruwe industriële materialen zoals ijzer of staal, transformeert nu tijdelijk de sfeer van de tuin van het Rijksmuseum in Amsterdam.
Relatum Dialoog(2005-2023) is een werk waarin twee grote stenen worden gescheiden door twee roestige ijzeren platen van ruim twee meter hoog die tegen elkaar leunen. De platen, symbool voor de industrie, en de natuurstenen creëren een solide evenwicht. 'Het materiaal ijzer is geproduceerd door specifieke elementen uit steen te extraheren en te verfijnen. Met andere woorden, steen is de moeder van ijzer. Door ijzer, voortgebracht door de industrie, te combineren met stenen uit de natuur en hen met elkaar in dialoog te brengen, hoop ik de harmonie tussen deze twee werelden - de industriële maatschappij en de natuur - voor te stellen', vertelde Lee bij de opening van de tentoonstelling. 'Ik wil dat mensen door mijn kunstwerken hier in de tuin zullen ervaren dat het vertrouwde landschap plotseling schittert of dat ze andere verrassende momenten beleven, alsof er een deur opengaat naar een andere dimensie. Via die ervaring hoop ik dat ze zich bewust worden van niet-zichtbare en niet-hoorbare aanwezigheden. Ik maak mijn kunstwerken met het doel alle zintuigen te openen voor het buitengewone.'
Relatum Sky Walker(2000-2023) bestaat uit als spiegels afgewerkte roestvrijstalen platen van twintig meter lang die zich als een straatje van het museum naar de Hobbemakade uitstrekken, en twee stenen die aan weerszijden van het midden, als poortwachters, tegenover elkaar staan. Terwijl je een soort luchtwandeling maakt over het spiegelstraatje, verandert het beeld onder je voeten van het rode bakstenen gebouw naar de lucht van Amsterdam. Als je door de stenen poort gaat, krijg je het gevoel alsof je een andere dimensie binnenstapt, precies zoals Lee beschrijft.
Lee Ufan werd geboren in 1936in Zuid-Korea en is sinds 1956 woonachtig in Japan. Hij studeerde filosofie aan een Japanse universiteit en is actief als kunstenaar sinds de late jaren 1960, een tijd van massaproductie en massaconsumptie, én wereldwijde, roerige protestbewegingen. In deze turbulente wereldsfeer ontstonden diverse avant-garde kunstbewegingen.Arte poverain Italië bijvoorbeeld enland artin Amerika. Maar ook de Mono-ha-beweging in Japan, waarvan Lee deel uitmaakte en waarin hij een leidende rol als theoreticus speelde.
De letterlijke vertaling van Mono-ha is 'School van dingen'. De beweging kenmerkt zich door terughoudendheid in het 'maken' en bewustzijn van het 'niet maken' en onderzoekt expressie in de context van de relatie tussen objecten en hun omgeving. Om de woorden van Lee, filosoof, dichter en criticus, te lenen (uit een gesprek met een Japanse criticus): 'De Mono-ha-beweging werd geboren in een tijd waarin modernisering haar hoogtepunt bereikte en onvermijdelijk gedeconstrueerd moest worden. Het was een reactie op de idee van "maken" en beoogde een rem daarop te zetten. Michel Foucault (...) schreef in zijn boekDe woorden en de dingen:"Voorheen waren dingen omhuld door woorden. Maar wanneer die twee gescheiden worden, verliezen we het vermogen om dingen te begrijpen. Dingen die niet door woorden omhuld zijn, verschijnen als ongrijpbaar, vreemd en vaag." Dit was het startpunt van Mono-ha, dat zich richtte op het behandelen van dergelijke "dingen" die zich niet laten vatten in concepten en rechtstreeks in dialoog gaan met plaatsen en ruimtes.'
In zijn creatieve proces begon Lee steeds diepgaander verschillende 'dingen' te onderzoeken, vooral stenen. 'Door in aanraking te komen met deze ogenschijnlijk begrijpelijke maar toch ondoorgrondelijke objecten, heb ik mijn gedachten en zintuigen aangescherpt en verdiept', zegt hij.
Wanneer hij een steen vindt die bij zijn gevoel past, bijvoorbeeld bij een rivier of op het strand, verontschuldigt hij zich en zegt 'sorry' terwijl hij de steen verplaatst. Vervolgens bidt hij dat de steen goed zal kunnen opschieten met de nieuwe ruimte en de andere objecten waarin die terechtkomt als onderdeel van zijn kunstwerk. Hij behandelt ze zo omdat hij gelooft dat alles wat energie heeft ook leven heeft.
Lee's materialen, zoals steen en ijzer, stralen een onbeschrijfelijke aanwezigheid uit. Hij benadrukt: 'Mensen zouden in essentie iets moeten kunnen voelen wat niet met woorden kan worden uitgedrukt. Iets wat rondom dingen hangt of in de ruimte zweeft. Maar om dit voelbaar te maken in kunstwerken, moet een kunstenaar externe elementen niet hoogmoedig in zijn eigen concepten verpakken, maar juist nederig zijn.'
In het interview met een Japanse criticus formuleerde hij het zo: 'Naarmate abstracte begrippen zich ontwikkelen in de moderne samenleving, ontstaat de tendens waarbij een "superieur" ego alles bepaalt, wat doet denken aan kolonialisme en imperialisme.' Volgens Lee is het idee dat een kunstenaar het canvas als zijn 'eigen grondgebied' verovert of probeert materialen volledig ondergeschikt te maken aan zijn wil, van een vergelijkbare aard. Hij verzet zich tegen het idee dat kunstenaars hun eigen werken claimen als persoonlijk territorium. 'Het is belangrijk om het object zorgvuldig waar te nemen, naar zijn stem te luisteren en het zo veel mogelijk onaangeroerd te laten, in zijn eigen staat "zoals het is".'
Lee's kunst en filosofiehebben aanzienlijke invloed uitgeoefend, ook buiten de wereld van de beeldende kunst. Bijvoorbeeld op de in 2023 overleden musicus Ryuichi Sakamoto, die in zijn latere jaren Lee als zijn 'Meester' beschouwde. Sakamoto werd in de jaren zeventig wereldberoemd in de elektronische muziek. Tegen het einde van zijn carrière en leven wendde hij zich tot de ideeën van Mono-ha. In zijn essayHow Many More Times Will I Watch the Full Moon Rise?,dat vlak na zijn overlijden werd gepubliceerd, schreef hij: 'Tijdens mijn studententijd op het conservatorium was ik diep onder de indruk van de filosofie van Mono-ha, maar ik wist destijds niet hoe ik dit concept moest vertalen naar mijn muziek. Vijftig jaar later werd ik opnieuw geïnspireerd door Lee Ufans werk. Ik wilde de neiging van mijn brein om voortdurend in alle gebeurtenissen betekenis te zoeken loslaten.'
Zo creëerde hijAsync,zijn een-na-laatste album. Voor zijn laatste album12ontwierp Lee de hoes. 'Dat album ontroerde mij diep', zegt Lee. 'Tijdens zijn strijd met kanker en het dolen tussen leven en dood, leek hij een duidelijk doel te hebben gevonden, om net zoals bij Mono-ha direct in aanraking te komen met de geluiden om hem heen. Toen ik naar dat album luisterde, voelde het alsof er geluidsbundels uit een ver universum stroomden.'
Het atelier van Lee in Parijsbevindt zich in een historisch ateliergebouw waar ook Picasso en Braque werkten; de kamer van Lee werd ooit gebruikt door Picasso's eerste vrouw Olga. Het is een eenvoudige werkplaats. Tegen alle muren staan meerdere grote canvassen, in een hoek van de kamer liggen penselen van verschillende groottes en dozen vol verftubes. Er lijken voornamelijk schilderijen te worden gemaakt.
Dit tijdperk lijkt overeenkomsten te hebben met de periode waarin Mono-ha ontstond. Door de vooruitgang van AI-technologie zijn de fundamenten van de samenleving veranderd. In deze tijd, waarin het moeilijk is om woorden en informatie te vertrouwen en duidelijk is dat het bestaande systeem niet meer werkt, is een nieuwe kijk op de toekomst hard nodig, net zoals toen.
Wat zouden wij juist nu in de Mono-ha-werken kunnen vinden? 'Het antwoord is niet eenvoudig', zegt Lee. 'Ik geloof dat wat Mono-ha toen deed nu nog relevanter is geworden. Het grootste probleem met kunstmatige intelligentie is het streven naar een wereldbeeld waarin alleen antwoorden tellen. Maar vergeet niet, mensen worden vanaf het begin in een wereld gegooid waarin ze dagelijks moeten leven te midden van onbegrijpelijke nonsens. Het draait niet om antwoorden, maar om het navigeren door een wereld vol vragen. Ik geloof dat menselijke handelingen zoals creëren, observeren en nadenken bedoeld zijn om deze moeilijkheden enigszins te verlichten. Bovendien ontneemt kunstmatige intelligentie drie essentiële elementen van de expressie: ervaring, proces en tijd. Ook zorgt het voor een trend waarbij de ontmoeting en de rol van plaats worden ondergewaardeerd. In de huidige tijd is het daarom des te belangrijker om na te denken over expressievormen die teruggrijpen op ervaring, zoals Mono-ha dat probeerde.'
Tussen de grote doeken ontdek ik achter op een schilderij potloodkrabbels in het Japans. In een mooi handschrift staat er: 'De oorlog in Oekraïne. Oekraïne in mij.'
Als ik Lee in mei weer zie, vlak voor de opening van de tentoonstelling, vraag ik hem of er enige relatie is tussen die krabbels en het schilderij. 'Dat waren gewoon krabbels', zegt hij lachend. Maar hij gaat toch verder: 'Ik ben geboren in Korea onder de Japanse bezetting, die duurde tot de tweede klas van mijn lagere school. Later was ik opnieuw getuige van een oorlog, de Koreaanse oorlog. Hoewel ik er niet graag hardop over praat, zijn deze ervaringen diep verankerd in mijn onderbewustzijn en leven nog steeds duidelijk in mij voort.'
Hij zegt: 'Sinds de oertijd was overleven een uitdaging voor de mensheid, vaak geholpen door krachten die veel groter waren dan hun eigen bestaan, maar soms werden ze juist overmand door die krachten. Mensen zijn nooit alleen door hun eigen kracht tot stand gekomen, maar lijken dat tegenwoordig te zijn vergeten en hebben de neiging daarover nogal arrogant te worden. Als wezens die onder één zwaartekracht leven - hoe zouden mensen moeten leven in relaties die verder reiken dan levende en niet-levende entiteiten? Hoe kunnen we ons afstemmen op een kosmische harmonie of een groter organisch systeem? Dit is de ware zoektocht naar vrede in de diepste zin van het woord. Bidden is misschien niet helemaal meer van deze tijd, maar het verlangen naar zo'n harmonie is toch een vorm van gebed. Als kunstenaar streef ik ernaar om werken te creëren die resoneren op een niveau dat verbonden is met het universum, iets wat diepgeworteld is in de essentie van de mensheid.'
Tot en met 27 oktober te zien in de tuin van het Rijksmuseum in Amsterdam
'Een kunstenaar moet externe elementen niet hoogmoedig in zijn eigen concepten verpakken'