Het klimaat verandert de Chinese aardappel Extreem weer

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
5 december 2024
Beijing -Zinderende hitte die van geen wijken wil weten, eindeloze stortregens, woest wervelende tyfoons. Ook in China heeft het weer dit jaar nieuwe records gevestigd. De gevolgen waren extreem: zondvloed hier, modderlawine daar, bruggen ingestort, huizen massaal verwoest, honderden mensen omgekomen, honderdduizenden geëvacueerd. Onder het vee zijn slachtingen aangericht, en in veel gebieden is de oogst mislukt. Klimaatverandering zal de oogsten steeds verder aantasten. Agrarische experts proberen de gewassen aan te passen aan het nieuwe klimaat.
Historisch is China hét land van de hongersnood. De verschrikkelijkste hongerramp uit de geschiedenis werd echter niet veroorzaakt door de natuur, maar door een man. Mao Zedongs Grote Sprong Voorwaarts joeg zo'n 45 miljoen mensen de hongerdood in - onvoorstelbaar in het China van nu, waar obesitas een plaag is geworden. Sinds de Sprong is voedselzekerheid een politieke prioriteit. Maar de klimaatverloedering dreigt de klad in die zekerheid te brengen. De opbrengst van het land loopt terug, de kwaliteit van de gewassen en het inkomen van de boeren ook, en voor de consumenten gaat de prijs omhoog. Economische, sociale en politieke gevolgen kunnen moeilijk uitblijven. Hoe denkt China dat onheil af te wenden?
Er is een actieplan aangekondigd om de voedselverspilling beter aan te pakken. Maar dat lost het probleem niet op. Doet de bestrijding van de klimaatcrisis dat wel? Nergens rukt schone energie zo snel op als in China, maar het land is nog altijd de grootste uitstoter van broeikasgassen, en de kans dat de opwarming wereldwijd wordt gekeerd wordt met de dag kleiner. Is verplanting van de gewassen naar koelere en drogere gebieden een oplossing? Maar alle bebouwbare grond is al in gebruik, en het vruchtbaar maken van woestijnen en kaalgeslagen grond is onbetaalbaar.
Blijft over de planten klimaatbestendig te maken. Er wordt geëxperimenteerd met de basisvoedingsmiddelen rijst en aardappelen. Vooral deze laatste zijn bijzonder gevoelig: hoe warmer, des te kleiner de knollen, en hoe natter, des te meer ziektes en des te schraler de oogst. Biologen proberen de hitte- en waterbestendige aardappel van de toekomst te kweken. Of dat tijdig zal lukken, weet niemand. Voor China, de grootste aardappelproducent van de wereld, staat veel op het spel.
...