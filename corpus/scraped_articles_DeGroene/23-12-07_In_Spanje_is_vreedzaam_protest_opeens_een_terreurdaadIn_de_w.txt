In Spanje is vreedzaam protest opeens een terreurdaad In de wereld

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
7 december 2023
Barcelona- Tot nog toe was het niemand opgevallen, maar Pep Guardiola werkte in zijn vrije tijd voor een terreurorganisatie. Het gekke is dat de Catalaanse trainer van Manchester City dat niet eens in het geheim deed. Hij deed het gewoon open en bloot, in een video voor op tv en het internet. En toch had niemand het opgemerkt. Behalve dan nu de Spaanse politie, vier jaar na dato.
Het spotje is van oktober 2019, de dag dat het Spaanse hooggerechtshof negen Catalaanse leiders veroordeelde tot zware celstraffen om hun aandeel in het referendum van 2017 over onafhankelijkheid. Een vreedzame protestdemonstratie was de aanleiding tot hun veroordeling wegens opruiing. Dat misdrijf veronderstelt het gebruik van geweld dat er niet was.
Guardiola zegt in zijn videoboodschap dat het vonnis een aanval is op de mensenrechten: Spanje schendt het demonstratierecht, de vrije meningsuiting en het recht op een eerlijk proces. Daar kun je het mee eens zijn of niet, maar om er een oproep in te zien tot 'rebellie tegen de staat' vergt enige fantasie. De agenten van de Guardia Civil draaien er de hand niet voor om.
Het spotje werd verspreid door Democratische Tsunami, een raadselachtige club die via het internet opriep tot vreedzame acties uit protest tegen de vervolging van de Catalaanse leiders. Acties als de geweldloze blokkade van een snelweg en de luchthaven van Barcelona leverden het nodige ongemak op, maar nauwelijks meer dan een doorsnee-staking in het openbaar vervoer. Toch beschuldigt onderzoeksrechter García-Castellón Tsunami nu van terrorisme. Onzin, vindt het OM. Maar de ultra-conservatieve rechter zet door.
Het moment is interessant. Vier jaar lang wilde het onderzoek maar niet opschieten. Maar nu een wet in de maak is die, tot woede van rechts, amnestie verleent aan degenen die betrokken waren bij het Catalaanse referendum gaat het hard. Ineens ontdekt García-Castellón dat ook Carles Puigdemont betrokken was bij Tsunami, al weet hij niet wat de Catalaanse ex-premier daar precies deed. De Guardia Civil haalt de video van Guardiola uit de kast. En plotseling ziet de onderzoeksrechter, vier jaar later, dat een Franse toerist overleden is tijdens de luchthavenblokkade. De man was hartpatiënt. Artsen, politie en de Franse ambassade hadden nooit een verband gelegd met de protestactie. Maar García-Castellón heeft wat hij zocht: de amnestiewet geldt niet als er een dodelijk slachtoffer in het spel is.