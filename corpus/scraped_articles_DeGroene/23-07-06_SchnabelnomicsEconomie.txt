Schnabelnomics Economie

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
6 juli 2023
Afgelopen week trokken onze Europese centrale bankiers zich terug in het Portugese Sintra voor hun jaarlijkse retraite. Het thema was 'hoe de economie (lees: de prijzen) te stabiliseren in een onrustige omgeving'. De heidagen vonden plaats tegen de achtergrond van toenemende onrust over het centrale-bankbeleid. Wordt door de renteverhogingen niet het kind van de economie met het badwater van de inflatie weggegooid? Hoelang moet je doorgaan met een instrument dat de economie hard raakt, maar dat niet erg precies of effectief is als het gaat om het bedwingen van prijsstijgingen?
De ECB-rekenaars verwachten dat de kerninflatie (een index zonder energieprijzen erin) gaat dalen van 5,1 procent dit jaar naar 2,3 procent in 2025, dicht bij het ECB-doel. Maar die projecties zijn hoogst onzeker, volgens ECB-directielid Isabel Schnabel. Ze zei dit anderhalve week voor de retraite in Sintra in een speech in Luxemburg.
Van alle ECB-directieleden is de Duitse Isabel Schnabel inhoudelijk ongetwijfeld het meest interessante, wellicht samen met de Ier Philip Lane. Schnabel is altijd analytisch ento the pointen zegt regelmatig dingen die niet naadloos in het heersende paradigma over centraal bankieren passen. Misschien helpt het dat Schnabel en Lane het grootste deel van hun loopbaan academische onderzoekers geweest zijn.
Dat is vrij uitzonderlijk. Knot, Elderson, Panetta, Lagarde en de meeste andere directieleden hebben hun werkzame leven doorgebracht in de financiële sector, bij centrale banken, op ministeries en bij internationale organisaties als het IMF en de OESO. Je zegt er wat je zegt in de eerste plaats omdat je die organisatie vertegenwoordigt. Wellicht heeft Schnabel de academische vrijheid verinnerlijkt, zodat ze onafhankelijker denkt en vaker iets zegt omdat ze het denkt, even los van de ECB-lijn.
De New Yorkse hoogleraar Adam Tooze besprak in zijn briljanteChartbook-substackhoe Schnabel in haar Luxemburgse speech eigenlijk de groeiende twijfel over de inflatie-aanpak voedde. Want het is steeds meer de vraag waarom renteverhogingen eigenlijk de juiste reactie zijn. De inflatie werd eerst vooral door energieprijzen veroorzaakt. Daarna bleek ze voor de helft aan overwinsten te wijten. Beide liggen buiten de macht van de ECB.
Zo wist Schnabel er nog wel een paar, en ze somde ze ook op - hoogst ongebruikelijk voor een ECB-directielid. In de dienstensector, waar zeventig procent van alle banen ligt, wordt veel arbeid en weinig kapitaal gebruikt. Rentestijgingen die de kapitaalinvesteringen moeten afremmen hebben er weinig effect. Sinds corona is er tegenvallende groei in gewerkte uren en investeringen, aanbodfactoren die tot prijsdruk leiden. Hetzelfde effect heeft El Niño, het weerfenomeen waardoor het noordelijk halfrond periodiek warmer is, ook in 2023-24 weer. Historisch gezien zijn dan de voedselprijzen zo'n zes procent hoger. De ECB kan er allemaal niets aan doen.
Het is dan ook geen wonder, ging Schnabel verder, dat de ECB eigenlijk niet goed weet hoe effectief haar renteverhogingen sinds december 2021 zijn - de schattingen variëren enorm, van 0,9 tot 3,9 procent lagere inflatie. Over de kosten van het beleid - recessies en meer kans op financiële crises - had Schnabel het niet. Eigenlijk is er maar één conclusie en die is ontnuchterend. Als beleidsmaker zou je de kosten en baten van je acties moeten wegen, maar de ECB weet weinig over de baten en tast in het duister over de kosten. Het bijzondere is dat ze toch doorgaan met forse renteverhogingen.
Er zijn andere manieren om de prijzen te stabiliseren. Gerichte en strategische prijscontroles. Belasting op superwinsten die de prijzen opdrijven. Inperking van de loongroei van hogere inkomens, die de meeste loon-inflatiedruk oplevert. Daardoor ontstaat ruimte voor een inhaalslag van lagere lonen, die weinig inflatiedruk oplevert.
Geen van deze maatregelen werd afgelopen week in Sintra besproken, en ook Schnabel noemde ze niet. Zo ver gaat haar vrijheid ook weer niet; dit is niet aan centrale bankiers maar aan ministers. Pakken die zulk beleid op, dan kan centraal bankieren in de 21ste eeuw een stuk bescheidener worden, zonder de torenhoge verwachtingen die we nu van de ECB hebben. Ik denk dat Isabel Schnabel daar een groot voorstander van zou zijn. Misschien was dit het onuitgesproken sluitstuk van haar speech, voor de goede verstaander.
Hoe effectief haar renteverhogingen zijn weet de ECB niet goed
Reageren?Bezemer@groene.nl