Een onislamitische erfopvolging? Iran na de dood van president Raisi

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
30 mei 2024
Nu Ebrahim Raisi, de Iraanse president en mogelijke opvolger van ayatollah Khamenei, bij een helikopterongeluk is omgekomen, rijst de vraag: wie wordt straks de nieuwe geestelijk opperleider?
In het ruige, mistige berglandschapvan het noordwesten van Iran, waar wolven en beren voorkomen, maakt een 45 jaar oude Bell-helikopter een 'harde landing'. De helikopter, met aan boord de Iraanse president Ebrahim Raisi en de minister van Buitenlandse Zaken Hossein Amir-Abdollahian, raakt vermist nadat de piloot besluit hoger te vliegen om een wolk te ontwijken, melden Iraanse bronnen. De inzittenden zijn op de terugweg naar Teheran na de officiële ingebruikname van de derde dam in de Arasrivier, op de grens met Azerbeidzjan.
De twee andere helikopters uit het konvooi, die ministers, ambtenaren en bodyguards vervoeren, keren veilig terug. Tientallen reddingsteams uit Iran, Turkije en Rusland volgen gespannen de zoektocht. Ongeveer vijftien uur later, wanneer de mist eindelijk optrekt, komen de verminkte staart en wrakstukken van de helikopter tevoorschijn tussen de bomen. Raisi, de hardliner, sjiitische geestelijke en mogelijke opvolger van Irans hoogste leider ayatollah Ali Khamenei, komt met zijn minister en zeven andere inzittenden om het leven.
Het verlies van twee belangrijke leiders komt op een moment van grote spanning, zowel binnenlands als regionaal. Achter de schermen woedt al lange tijd een interne strijd over de opvolging van Khamenei, die 85 jaar oud is en met gezondheidsproblemen kampt, terwijl Iran verwikkeld is in een escalerend conflict met Israël. Wat zijn de implicaties van deze gebeurtenis voor de toekomst van Iran en de bredere regio?
De 65-jarige man met de zwarte tulband, een symbool van zijn afstamming van de profeet Mohammed, was een prominente figuur in het veiligheids- en rechtssysteem. Zijn dood markeert het einde van een korte maar ingrijpende periode in de Iraanse politiek, schrijftForeign Policy. In zijn bijna drie jaar aan de macht zette Ebrahim Raisi het land op een strengere koers. Hij versterkte, in contrast met zijn voorganger Hassan Rohani die een doorbraak naar het Westen nastreefde, Irans rol als uitgesproken tegenstander van het Westen en richtte het land meer op het Oosten, zoals China en Rusland. Zijn regering stemde ermee in om Iraanse olie tegen gereduceerde prijzen aan Beijing te verkopen, in ruil voor vierhonderd miljard dollar aan Chinese investeringen. Bovendien leverde Iran duizenden Shahed-drones aan Rusland, waarmee Rusland in staat werd gesteld om op afstand de Oekraïense infrastructuur te verwoesten.
Anders dan de voormalige buitenlandminister Zarif, die een sleutelrol speelde in het nucleaire akkoord van 2015, zocht de omgekomen Amir-Abdollahian toenadering tot Arabische landen. Hij sprak vloeiend Arabisch en kende de regio goed. Na de Iraans-Iraakse oorlog begon zijn eerste buitenlandse verantwoordelijkheid als deskundige op de Iraanse ambassade in Bagdad, waar hij werkte aan de vrijlating van gevangenen. In 2006 werd hij ambassadeur in Bahrein en later werd hij benoemd tot vice-minister van Buitenlandse Zaken voor Arabische en Afrikaanse landen.
Volgens het onafhankelijke Iraanse nieuwsplatform IranWire dankte Amir-Abdollahian zijn positie op het ministerie van Buitenlandse Zaken aan de Iraanse Revolutionaire Garde. Een aan het regime gelinkte Iraanse nieuwssite,Mashregh News,noemde hem een perfect voorbeeld van een 'revolutionaire diplomaat' waarvan de Islamitische Republiek er meer nodig heeft. Dit was precies wat de decennialange vijand Saoedi-Arabië wilde: een hardliner die bereid was te onderhandelen. Voorheen betekende een overeenkomst met Iran namelijk vaak een akkoord met de gematigde krachten binnen de regering, waarbij het onzeker bleef of de conservatieve generaals en ayatollahs zich eraan zouden houden. Met een minzame glimlach ondertekenden de onderhandelaars een door China bemiddelde deal. Of dat na Amir-Abdollahians dood zal standhouden is een open vraag, stellen
Saoedische experts in live interviews met de Saoedische televisiezender Al Arabiya.
In 2021 won Ebrahim Raisimet een overweldigende meerderheid de presidentsverkiezingen. De verkiezingen hadden de laagste opkomst sinds 1979. Veel kiezers bleven thuis, omdat ze Raisi zagen als een zorgvuldig geselecteerde kandidaat. De ultraconservatieven effenden al de weg voor zijn overwinning door de uitsluiting van de voormalige parlementsvoorzitter Ali Larijani, de voormalige president Mahmoud Ahmadinejad en Rohani's plaatsvervanger Eshaq Jahangiri door de Raad der Hoeders, een orgaan dat nominaties voor verkiezingen aanbeveelt en onder direct toezicht staat van ayatollah Khamenei.
Raisi klom geleidelijk op binnen de machtsstructuur. Op 28-jarige leeftijd was hij een van de vier leden van de zogenaamde 'doodscommissie' die in 1988, volgens Amnesty International, ten minste vijfduizend gevangenen buitengerechtelijk liet executeren. Hoewel hij zijn rol herhaaldelijk ontkende, rechtvaardigde hij deze executies met een fatwa van de toenmalige hoogste leider ayatollah Khomeini.
Als president was Raisi onderdanig aan Khamenei en volgde hij zijn aanwijzingen met ijver en discipline op, schrijft Ray Takeyh, een in Iran gespecialiseerde onderzoeker van de Amerikaanse denktank Council on Foreign Relations. Raisi zette zijn harde optreden voort. Met hand en tand bestreed hij de massale protesten na de dood van de 22-jarige Mahsa Jina Amini in september 2022. Hij speelde ook een belangrijke rol bij de onderdrukking van demonstranten in 2019, toen hij hoofd van de rechterlijke macht was. Het is dan ook geen verrassing dat veel Iraniërs blij zijn met zijn dood. De vreugde na de helikoptercrash was duidelijk zichtbaar in video's op X en Instagram, waarin juichende en dansende mensen in zowel Iran als de diaspora vuurwerk afstaken.
Op de vraag of de dood vanEbrahim Raisi een grote verschuiving in Irans beleid teweeg zal brengen, is het korte antwoord nee. Iran, al geruime tijd een regionale grootmacht, betrokken bij verschillende conflicten door steun aan radicale strijdgroepen, staat op het punt een kernwapen te ontwikkelen en beschikt over een arsenaal van raketten en drones. Na de begrafenis van Raisi benadrukte Khamenei in een ontmoeting met het hoofd van het politieke bureau van Hamas, Ismail Haniyeh, dat er geen verandering komt in de Iraanse benadering van de Palestijnse kwestie. 'Palestina zal terugkeren van de rivier tot aan de zee', zei hij in het Arabisch. De coördinator van de Nationale Veiligheidsraad van het Witte Huis, John Kirby, verwacht na de dood van Raisi geen verandering in het gedrag van Iran in de regio en de Iraniërs moeten, zo stelt hij, ook geen verandering in de Amerikaanse houding verwachten.
Intern verandert de dood van de hardliner eveneens weinig. De wanhopige Iraniërs, die recent maandenlang de straten opgingen, krijgen geen vrijheid. Mohammad Mokhber, de tijdelijke opvolger van Raisi, heeft al aangegeven Raisi's pad trouw te blijven volgen. Onder de gematigde Rohani bereikte Iran ook in 2015 het hoogste aantal executies in de laatste 25 jaar. De president heeft in het algemeen beperkte macht vanwege het gezag van de opperste leider, die toezicht houdt op alle nationale aangelegenheden. De opperste leider heeft het laatste woord, fungeert als opperbevelhebber van de strijdkrachten en bepaalt het buitenlands beleid.
In de 45 jaar van dit regimeis Raisi niet de eerste president die zijn ambtstermijn niet voltooide. Na een conflict met de toenmalige leider Khomeini beschuldigde het door de ayatollah gedomineerde parlement de eerste Iraanse president Abolhassan Bani Sadr van verraad en zette hem af. Bani Sadr ontvluchtte het land en leefde tot zijn dood in ballingschap in Frankrijk. Zijn opvolger, Mohammad Ali Rajai, werd een paar weken na zijn aantreden vermoord bij een bomaanslag die werd toegeschreven aan de oppositiepartij Mujahedin-e Khalq.
Volgens de Iraanse grondwet is het opvolgingsproces duidelijk. Bij het overlijden van een president wordt de vice-president de nieuwe president. Mohammad Mokhber, een voormalige officier van de Islamitische Revolutionaire Garde en eerder door Khamenei aangesteld om het miljardenfonds Setad te leiden, zal de functie vervullen tot er binnen vijftig dagen nieuwe verkiezingen worden gehouden.
Het besluit om een nieuwe president te kiezen, elf maanden voor de geplande presidentsverkiezingen, plaatst het regime echter in een ongewenste noodsituatie, stellen twee Iraanse schrijvers op de website van tv-zender Iran Internationaal. Raisi zou normaal gesproken nog vier jaar in het presidentiële paleis hebben verbleven, zoals gebruikelijk in Iran. Vijftig dagen is te kort om kiezers te overtuigen naar de stembus te gaan in een tijd waarin verkiezingen weinig aandacht trekken. Het regime moet echter laten zien dat de regering in de ogen van het volk nog steeds legitiem is, schrijft journalist Jamshid Barzegar.
De machtsstrijd tussen hardliners en hervormers en gematigden was vroeger een reden voor veel Iraniërs om naar de stembus te gaan. Maar nu is dit voor veel Iraniërs niet meer dan een wortel-en-stokspel. De macht ligt bijna volledig bij de leider. Zoals de voormalige president Rohani onlangs verwoordde heeft de Iraanse Raad der Hoeders 'bewezen dat de hoogste functionaris die rechtstreeks door het volk is gekozen, minder recht op vrijheid van meningsuiting heeft dan een gewone burger'. Dit was zijn reactie op de brief van de Raad waarin hij werd uitgesloten van deelname aan de verkiezingen voor de Raad van Experts in maart, een administratief orgaan met 88 leden dat toezicht houdt op de Iraanse leider en deze theoretisch kan ontslaan.
De dood van Ebrahim Raisieffent de weg voor een andere prominente kandidaat als opvolger van ayatollah Khamenei: de 55-jarige Mojtaba Khamenei, zijn tweede zoon. Hij is een schaduwfiguur in een land dat hem zelden ziet of hoort, schrijftThe New York Times.
Behalve dat hij lesgeeft aan het grootste seminarie in Qom, blijft hij voor de meeste Iraniërs een raadsel. Hij bekleedt geen publieke functie, verschijnt zelden in het openbaar en houdt geen toespraken. VolgensThe Wall Street Journalis Mojtaba Khamenei onder de regering van Raisi en met decennialange banden met sleutelfiguren in het Iraanse inlichtingen- en veiligheidsapparaat in de schaduw machtig geworden. Hij heeft veel macht binnen het kantoor van zijn vader en beheert een zakenimperium dat door de VS wordt geschat op tweehonderd miljard dollar. De VS legden hem in 2019 sancties op vanwege zijn nauwe samenwerking met de Revolutionaire Garde en de paramilitaire vrijwilligersmilitie Basij, bedoeld om 'de destabiliserende regionale ambities en onderdrukkende binnenlandse doelstellingen van zijn vader te bevorderen'.
Maar er zijn twijfels over zijn mogelijke kandidatuur. Mojtaba Khamenei heeft binnen de sjiitische geestelijke hiërarchie nooit een hoge rang bekleed, wat als essentieel wordt beschouwd voor de rol van hoogste leider. Zelfs onder de hardliners is er geen consensus over hem; Raisi's dood wakkert binnen hun kamp de rivaliteit aan, meldt Reuters. De Raad van Experts had Raisi zes maanden geleden van de lijst met potentiële opvolgers van de huidige ayatollah geschrapt vanwege zijn afnemende populariteit. Pro-Raisigeestelijken oefenden echter sterke druk uit om hem weer op die lijst te krijgen.
Voor een systeem dat de afgelopen 45 jaar tegen erfelijke monarchie heeft gevochten, zou Mojtaba Khamenei's kandidatuur zeer controversieel zijn. Sinds de revolutie van 1979, die sjah Mohammad Reza Pahlavi afzette, bestuurt een kleine groep sjiitische geestelijken Iran, met veel meer macht dan gekozen functionarissen. Een fundamenteel principe is echter het beëindigen van erfelijke heerschappij. Zowel de huidige hoogste leider als zijn voorganger, Khomeini, noemde dit 'onislamitisch'.
De erfopvolging van religieuze macht is nu risicovoller dan voorheen. Mojtaba Khamenei zal nu gepresenteerd worden als 'de beste en enige kandidaat'. De geschiedenis leert dat de selectie van de hoogste leider een mysterieuze mix is van politieke rivaliteit en strategische manoeuvres. Ali Khamenei was in 1989 geen duidelijke favoriet en kwam pas naar voren na achterkamertjespolitiek binnen de geestelijke elite. Of er straks een onverwachte naam opduikt, blijft afwachten.
Arash Khamooshi / Polaris / ANP | Het centrum van Teheran twee dagen na de helikoptercrash waarbij president Ebrahim Raisi omkwam. Iran, 21 mei