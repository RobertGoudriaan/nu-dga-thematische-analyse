Leonardo Bertulazzi zorgde voor het geld voor de Moro-ontvoering

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
5 september 2024
Rome -De foto's van de arrestatie van het 72-jarige lid van de Rode Brigades Leonardo Bertulazzi in Buenos Aires laten een man in topvorm zien die de marmeren hal van een chique appartementencomplex komt uitstappen. De Italiaanse en Argentijnse geheime diensten wisten altijd waar hij zat, maar Argentinië weigerde hem uit te leveren aan Italië en gaf hem in 2004 de vluchtelingenstatus. Pas met de in december vorig jaar gekozen rechtse president Milei kwam daar verandering in en werd hij vorige week opgepakt. Wanneer hij zal worden uitgeleverd aan Italië om de 27 jaar gevangenisstraf uit te zitten waartoe hij halverwege de jaren tachtig bij verstek werd veroordeeld is nog niet duidelijk.
Leonardo Bertulazzi was onder andere betrokken bij de beruchtste daad van de Rode Brigades, de ontvoering van en moord op de christendemocratische ex-premier Aldo Moro in 1978. Om het appartement in Rome waar Moro 55 dagen lang werd vastgehouden te kunnen bekostigen, werd in 1977 de zoon van de rijke Genuese scheepsreder Costa ontvoerd. Leider van deze operatie was Leonardo Bertulazzi, codenaam 'Stefano', hoofd van de Genuese 'colonne' van de Rode Brigades. Voor het teruggeven van Pietro Costa aan zijn familie streken de Rode Brigades anderhalf miljard lire op, gelijk aan zeven miljoen euro vandaag. Van dat geld werd onder andere het appartement in de Via Montalcini in Rome in 1977 gekocht.
Met 'verbouwingswerkzaamheden' werd een geheime ruimte aangelegd die alleen via een kast betreden kon worden. Op 16 maart 1978 werd Aldo Moro ontvoerd op weg naar het parlement. Op 9 mei 1978 werd Moro dood teruggevonden in de kofferbak van een Renault 4 die stond geparkeerd in de Via Caetani hartje Rome, exact halverwege het gebouw van de christendemocraten en dat van de communisten.
Het was symbolisch voor het 'historisch compromis' dat Moro bijna rond had met de leider van de communisten Enrico Berlinguer, en dat de reden was voor zijn ontvoering en dood. Veel krachten wilden dat compromis niet, zeker niet alleen de Rode Brigades, maar ze kwamen in dit geval goed van pas. De logistieke operatie van de ontvoering van Moro en het hem verbergen in het appartement is beklemmend treffend in beeld gebracht door regisseur Marco Bellocchio met zijn filmBuongiorno notteuit 2003. Zeer de moeite waard, vanwege al die mensen, al die levens, al die energie, die verloren zijn gegaan.