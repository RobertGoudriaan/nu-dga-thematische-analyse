Godfried Opheffer

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
6 maart 2025
Ik genoot van het lachen van mijn ouders. De hele zaal gierde het uit. En ik moest ook lachen. Ik was twaalf.
Was het een bijeenkomst van De Nederlandsche Bank of van een of andere vereniging waar mijn ouders lid van waren? Ik weet het niet meer. Maar de hele week was mij duidelijk gemaakt dat ik een Echte Schrijver zou zien. Een schrijver die erg komisch was. Ik moest goed opletten.
En daar zag ik hem.
Godfried Bomans.
Ik weet het verhaal nog dat hij voorlas:Concertleven te Soest.
En ik ken de zin nog uit mijn hoofd waar ik van genoot.
Bomans geeft in het verhaal een schets van alle concertleden en komt dan bij de harpiste: 'Om te beginnen zette zij het instrument totaal verkeerd aan haar mond. Vervolgens houdt zij de linkerpedaal neergedrukt met een volharding, die bij een autocoureur misschien te prijzen is, doch bij een harpiste hoogst verwonderlijk aandoet.'
Het zijn zinnen die me nog steeds in een goed humeur brengen.
Mijn liefde voor Bomans was geboren. En ook mijn interesse in de man. Het verbond mijn vader en mij. Maar toen ik achttien was vond ik Bomans een vervelende katholieke, misschien wel hypocriete meelbiet die misschien wel knappe archaïsche zinnen schreef, maar niets meer te maken had met mijn leven dat wel werd verwoord door: Reve, Campert, Elsschot.
Met Kerstmis bleef mijn vader, in plaats van bijbellezing, Bomans voorlezen, vooral de sprookjes. Ik werd linkser, mijn vader rechtser.
Ik lees nu met veel genoegenVleugelman,de biografie van Bomans door Gé Vaartjes. Het is als een kennismaking met een oude vriendin; we zijn uit elkaar gegroeid maar ik begrijp weer wat ik ooit in haar zag.Old loves never die.
InVleugelmanstaat een ontroerende, lange, voor mij alles verklarende brief van Godfried aan zijn vader, waarin hij hem gaat vertellen dat hij zich 'geroepen' voelt tot het priesterschap, wat niet doorgaat, zoals we achteraf weten. 'Lieve Vader. Dit is misschien de ernstigste brief die ik ooit geschreven heb.' We lezen over Godfrieds worsteling met God. 'Wat heeft God toch soms dwaze mensen geschapen! Wat ontzettend gek eigenlijk, om bang te zijn voor God, om bang te zijn om zich helemaal te geven aan de Oneindige Liefde zelve.'
Angst - daarvan is alles, maar ook werkelijk alles bij Godfried doordesemd. Angst voor God, zijn vader (die jaloers op hem is en hem wil overtreffen als auteur, wat niet lukt), angst voor vrouwen, angst voor de maatschappij. Hij vluchtte in zijn fantasie, in sprookjes, in archaïsche zinnen die afstand schepten, in het priesterschap, in eveneens afstand scheppende ironie; de zaken waren niet zoals ze waren, zijn gevoelens waren tegenstrijdig. Riep God hem, of hoorde Godfried juist niets? Misschien was hij wel het angstigst voor God die maar bleef zwijgen en van alles suggereerde.
In de brief beschrijft hij dat hij tegen een eventuele roeping na veel dubben 'ja' zegt.
'(...) van dat ogenblik af scheen de wereld van aanschijn voor mij veranderd. De angst, de twijfel, de vrees, de onrust, zij waren verdwenen als een nevel en ik barstte in luid snikken uit. Dat gevoel van verlossing en ontspanning, van volkomen bevrijding zal ik nooit vergeten.'
Een leugen. Bomans was iemand die soms gevoelens acteerde.
Enige tijd later was de roeping verdwenen. Bomans had 'angst voor volledige overgave', schrijft Vaartjes. En dat is ook wat je constant merkt. Hij wringt zich tussen de muren van angst en vrijheid, schuld en boete, vrouw en minnares, God en Duivel. Uiteindelijk zit hij, voor een radiouitzending, moederziel alleen op het eiland Rottumerplaat waar alles samenkomt en de meeuwen oordelend over hem mompelen; zijn angst groeit in de conversaties met zichzelf.
Kwam de ware verlossing toen hij, vijf maanden later, op 21 december 1971 benauwd thuiskwam, op de bank ging liggen, leek te beseffen dat zijn einde naderde? Wat hij toen 'riep en stamelde was zo afschuwelijk' dat zijn vrouw 'de kamer uit vluchtte om het niet te hoeven horen'.
Hij stierf even later.
Moederziel alleen op het eiland mompelen de meeuwen oordelend over hem