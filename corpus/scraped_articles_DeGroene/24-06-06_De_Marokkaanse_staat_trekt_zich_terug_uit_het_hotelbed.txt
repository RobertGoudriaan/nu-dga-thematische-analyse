De Marokkaanse staat trekt zich terug uit het hotelbed

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
6 juni 2024
Rabat- Tot voor kort dachten Marokkanen dat ze als stel, lees man en vrouw, alleen een gemeenschappelijke kamer mogen boeken in een hotel als ze een geldige trouwakte kunnen overhandigen bij het inchecken. Nu beweert hun minister van Justitie in het parlement dat hotelmedewerkers helemaal niet mogen informeren naar de burgerlijke staat van hun gasten.
Volgens bewindsman Abdellatif Ouahbi ontbreekt een juridische basis voor het vragen naar een huwelijksdocument door hotelpersoneel. Hij stelde in het parlement dat het strafbaar is. 'Mensen die vragen naar de burgerlijke staat van hun gasten zouden vervolgd moeten worden.' Nu heeft de minister niet beweerd dat seks tussen ongehuwde burgers toegestaan is. Een praktijk overigens die zich niet door strenge wetten noch door maatschappelijke mores laat tegenhouden. Maar het feit dat de hoogste politieke baas van het juridische apparaat dreigt met vervolging van receptionisten die dachten de decennia oude zedenwet netjes op te volgen, kan wel zo geïnterpreteerd worden. En dat gebeurde de afgelopen dagen ook veelvuldig op sociale media.
De nu veelbesproken minister vindt het vooral een privacyschending als door niet-bevoegde personen om bewijs van de huwelijkse status wordt gevraagd. Het zou daarom ook een uitnodiging aan volksvertegenwoordigers kunnen zijn om deze praktijk van uitbesteding van verkapte politiecontrole door commerciële partijen alsnog wettelijk in te kaderen. Maar het zou ook een tegemoetkoming kunnen zijn aan de progressieve krachten in het overwegend conservatieve land. Deze groep burgers hekelt de heersende seksuele moraal, lees: er mag eigenlijk niks, en willen meer individuele vrijheid. Het definitieve antwoord op deze vragen blijft vooralsnog uit.
Niemand in Marokko lijkt te twijfelen aan het eeuwenoude islamitische karakter van het land. Maar de roep om minder bemoeienis van de staat is in het koninkrijk ook luid hoorbaar. Waarom zou Rabat wat betreft seks buiten het huwelijk niet hetzelfde gedoogbeleid kunnen hanteren als bijvoorbeeld aangaande alcoholconsumptie, vragen critici van de strenge zedenwetten zich openlijk af. Alcoholische versnaperingen zijn officieel verboden en toch overal vrij verkrijgbaar. Onder andere in hotels die nu braaf vragen om bewijs van een echtverbintenis.
De discussie gaat formeel om juridische grondslagen, maar de doorsnee Marokkaan begrijpt de verborgen boodschap. Het nationale debat deze dagen is of de staat zich mag bemoeien met wat tussen de lakens van Marokkanen gebeurt.