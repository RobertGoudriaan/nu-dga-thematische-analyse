Geen geweten, geen gevoelens

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
31 oktober 2024
Rachel Kushners antiheld Sadie Smith, de vrouw zonder eigenschappen, is de klassieke onbetrouwbare verteller. Ze beweert dat ze door anderen heen kan kijken, maar zichzelf ziet ze niet scherp. Maar spionage kan heel sexy zijn.
'Spinoza met lippenstift',dat is waar Rachel Kushner van houdt, zei haar man Jason Smith inThe New Yorker,en zo zou je ook haar nieuwste roman kunnen omschrijven.Creation Lake,dat op de shortlist van de Booker Prize prijkt, is een sexy spionagethriller met filosofische inslag en een vleugjenoir.InCreation Lakeheeft de femme fatale geen sneue bijrol, maar is ze de protagonist. Hier verleidt ze niet de privé-detective, maar is ze zélf dehard boiledagent-provocateur.
Sadie Smith - niet haar echte naam, uiteraard - vertelt weinig over zichzelf, behalve dat ze uit Priest Valley, Californië komt. Aantal inwoners: nul. Ze heeft geen achtergrondverhaal, geen geweten, geen gevoelens. Deze bikkelharde ik-verteller geeft ons haar gedesillusioneerde blik op de wereld. Haar observatievermogen is een van haar grootste troeven, vindt ze zelf. \
Net als Kushner-protagonisten Reno(De vlammenwerpers)en Romy(Club Mars)komt Sadie in een extreem milieu terecht waar haar overlevingskansen afhangen van haar capaciteit om te observeren en op afstand te blijven. Sadie is scherp, onuitstaanbaar cynisch, maar ook grappig. In een van de eerste, erg korte, hoofdstukken zegt ze: 'Hoe hoger mensen zijn opgeleid, des te meer ironische aanhalingstekens ze gebruiken (...) Hoe lager de opleiding, hoe meer willekeurige aanhalingstekens: die zijn het tegenovergestelde van ironisch en duiden alleen maar aan dat iets wordt benoemd door iemand die niet hooggeletterd is: "Maismuffins", door een minimumloner in een bakkerij met de hand op een bordje geschreven.'
Niet alleen haar observatievermogen, ook haar conventioneel knappe uiterlijk - dat ze optimaliseerde met een borstvergroting - is een belangrijk werkinstrument. 'Mensen denken dat ze me ergens van kennen. Heb ik jou weleens eerder gezien? vragen ze. Maar ik ben gewoon zoals witte vrouwen eruit horen te zien. Symmetrisch gezicht, kleine rechte neus, bruine ogen, bruin haar, gave huid, en dat is geen duidelijk signalement.' Sadie verleidt mannen om te infiltreren in rebelse milieus van motorbendes of klimaatterroristen. Toen ze nog voor de fbi werkte, wist ze een naïeve dierenrechtenactivist ervan te overtuigen een bom te plaatsen met de belofte daarna zijn liefje te worden. Er hing hem twintig jaar boven het hoofd, maar zijn advocaten betichtten haar, terecht, van uitlokking. Hij werd vrijgesproken, zij ontslagen en ze ging de privésector in, waar nog minder regels en morele bezwaren zijn, en een pak meer geld.
Haar huidige missie brengt de Amerikaanse naar Frankrijk. In opdracht van anonieme schimmige figuren gaat ze undercover bij Le Moulin, een eco-commune in de streek Guyenne, waar bedrijven land opkochten voor de grootschalige teelt van mais, een initiatief van de overheid om de streek nieuw leven in te blazen. Voor die monocultuur is water nodig, dat verzameld zal worden in nieuwe 'megabassins', zeer tegen de zin van de lokale boeren en bewoners. Er is een aantal graafmachines in brand gestoken en de verdenking valt op Pascal Balmy, spilfiguur van Le Moulin.
Om zijn vertrouwen te winnen, verleidt Sadie in Parijs eerst diens jeugdvriend Lucien, een pretentieuze filmmaker. Ze komt hem 'toevallig' tegen in een bar bij Place des Vosges, bestelt een pastis en gooit haar lichaam in de strijd: 'Ik droeg een strakke spijkerbroek met bretels. Mijn witte T-shirt was versleten, dun en doorzichtig, de bretels omlijstten mijn grote borsten, die geen beha nodig hebben.'
Sadie heeft alles onder controle, alle touwtjes strak in handen. Doordat ze mensen snel kan lezen kan ze hen even vlot manipuleren. Het dedain voor haar slachtoffers is ongelooflijk. 'Geen van jullie bestaat echt voor me', denkt ze over de Moulinards terwijl ze haar exit al aan het plannen is. 'Niemand bestaat echt voor me.'
Sadie herinnert ons eraan dat de idealistische activisten die ze verraadt even onecht zijn als zij. Hun leider Pascal Balmy is bourgeois, want komt uit een rijke familie in Parijs. Ze mogen dan anarchistisch zijn, in Le Moulin doen mannen het denkwerk, en vrouwen de afwas. 'Wij zijn niet de eerste groep mensen die ontdekken dat er als vanzelf een zekere verdeling van arbeid tussen de genders ontstaat wanneer je in een gemeenschappelijke structuur leeft', zegt Balmy daarover. En wanneer Sadie helpt met de vertaling vanBurgerlijke ongehoorzaamheid,het boek dat ze collectief en anoniem schrijven, doen de intellectuelen van de groep in de bibliotheek 'wat Europese activisten urenlang doen: alleen maar praten'.
Natuurlijk krijg je als lezer al snel het gevoel dat er iets zal mislopen. Iemand die zó sterk vertrouwt op haar eigen kunnen, is gedoemd te falen. Sadie Smith, de vrouw zonder eigenschappen, is de klassieke onbetrouwbare verteller. Ze mag dan beweren door anderen heen te kunnen kijken, ze ziet zichzelf niet echt scherp. Zo hangt er een dreigende sfeer in de roman, maar echt veel gebeurt er niet. Oké, er is een Glock 43x met een speciaal vijftienpatroons magazijn, een Sig Sauer 365, een .22 minirevolver en een zakmes met vast lemmet, maar die worden allemaal niet gebruikt. De spanning is er vooral in het hoofd van de verteller. Het gaat over wat er zou kúnnen gebeuren.
Want eigenlijk brengt ze het grootste deel van haar tijd door met het drinken van sixpacks lauw bier en het lezen van de e-mails van Bruno Lacombe, mentor van de Moulinards en anti-civilisatie ('anti-civver' in het jargon).
Sadie bestudeert de mails - zijn account hacken was een eitje - op zoek naar strafbare plannen voor sabotage, maar het zijn eerder filosofische bespiegelingen over de geschiedenis en het lot van de mensheid.
Lacombe, in zijn jeugd een vriend van Guy Debord, heeft zich na de teleurstelling van mei '68 en een persoonlijk drama teruggetrokken in een grot. Af en toe komt hij bovengronds om te schrijven. Het uitsterven van de Neanderthaler is volgens hem het moment in de geschiedenis van de mensheid waarop alles fout liep, want de 'Thaler' is intelligenter, dapperder én artistieker dan Homo Sapiens. Proberen het kapitalisme te ontmantelen is volgens Lacombe bovendien een doodlopende weg, want 'de kloof tussen mens en natuur is veel dieper dan de kloof tussen fabriekseigenaren en fabrieksarbeiders die de omstandigheden van het leven in de twintigste eeuw heeft veroorzaakt'. Het probleem: 'We zien onszelf niet meer als deel van een groter systeem, een groots plan. We hebben het touw doorgesneden, mijn kinderen.'
Eerst ziet Sadie de mails als excentrieke ideeen van een man die het contact met de realiteit volledig is verloren. Maar hoe meer Lacombe de Moulinards van zich vervreemdt, hoe meer zij zich aangetrokken voelt tot zijn gedachtegoed. Het hele boek is een dialoog tussen Sadie Smith, de vrouw zonder eigenschappen, en Bruno Lacombe, de onzichtbare man. De geheim agent versus de oude activist. Ze ontmoeten elkaar nooit, maar het boek steunt op hun relatie, op hun dialoog, die enkel in haar hoofd plaatsvindt. Ze raakt geïntrigeerd door zijn afwijzing van het moderne leven en zijn beslissing om zich terug te trekken in een netwerk van grotten. 'Op dit moment, zei hij, koersen we af op onze uitroeiing in een glanzende auto zonder bestuurder, en de vraag is: hoe stappen we uit die auto?'
Eerst was Kushner van plan, zei ze in een interview, om aan het einde van het boek genadeloos af te rekenen met Sadie Smith. Maar dat leek haar toch te moralistisch, het idee dat verraad niet loont. Dus vindt Sadie een manier om uit de zelfrijdende auto te stappen. De gewetenloze vrouw wordt niet gestraft. Ze krijgt de kans om opnieuw te beginnen.
InCreation Lakeis werkelijk geen enkel personage echt sympathiek. Niet de vrouw die nergens in gelooft, niet de idealistische mensen die alles geloven wat hun charismatische leiders hun vertellen, en al zeker niet die leiders die zichzelf wat te graag horen praten. Over emoties gaat het nooit, waardoor het hele boek een tikje afstandelijk blijft en er niemand is met wie je echt meeleeft. Maar daarover gáát het misschien ook niet. Rachel Kushner (geboren in 1968) is de dochter van wetenschappers die vonden dat de hippiebeweging te conformistisch was. Misschien moeten we bij het lezen vanCreation Lakezelf in dialoog gaan met Bruno Lacombe, zelf een manier vinden om uit onze zelfrijdende auto te stappen, zelf nadenken waar we in de geschiedenis ergens de verkeerde afslag hebben genomen.
RACHEL KUSHNER Creation Lake Vertaald door Lidwien Biekmann, Atlas Contact, 380 blz.