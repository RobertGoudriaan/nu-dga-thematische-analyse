Tandeloos

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
12 september 2024
TONEEL KEIZER
Elk jaar wordt er in de derde week van september in de Airborne Region stilgestaan bij de verloren Slag om Arnhem. Zondagochtend 17 september 1944 werd de zondagsrust van de Gelderlanders verstoord door overvliegende geallieerden. Er werden manschappen gedropt ver van de strategische Rijnbrug naar Arnhem, die met hun Operation Market Garden de brug uit handen van de Duitsers moesten houden. Na vier dagen standhouden moesten de geallieerden hem toch weer opgeven. Uiteindelijk werd Arnhem geëvacueerd. De stad werd in mei 1945, toen de bewoners terugkeerden, geplunderd en leeg aangetroffen. Vandaag denk ik aan Gaza, een brandhaard terug te linken aan iedere slag op het Europese continent tijdens de Tweede Wereldoorlog. Hopelijk blijft er genoeg over in Gaza om over vijftig jaar met een cultuurprogramma te kunnen herdenken wat zich daar vandaag in de derde week van september voltrekt.
Het programma varieert van muziekevenementen en wandelingen tot hardloopwedstrijden, traditionele herdenkingen, luchtlandingen en theater. Door het Arnhemse muziektheatergezelschap Collectief Ludvik is voor de gelegenheid een opera van de plank gehaald, hij werd geschreven door librettist Peter Kien en componist Viktor Ullmann tijdens hun gevangenschap in Theresienstadt:Der Kaiser von Atlantis oder Die Tod-Verweigerung. Toen het stuk tot stand kwam mocht het niet gerepeteerd worden. De kampbewaarders lazen in de keizer uit de titel de beoogde satire op Hitler. Beide kunstenaars overleden later in Auschwitz. De wereldpremière vond in Amsterdam plaats in 1975 in Theater Bellevue. Ullmann liet bij leven optekenen dat hij zich door Theresienstadt geenszins liet tegenhouden, 'zijn wil tot cultuur was even sterk als zijn wil te leven.' Opmerkelijk detail: bij een heropvoering in Amerika later in de jaren zeventig werd een medium geraadpleegd dat doorgaf dat Ullmann graag enkele wijzingen zou willen aanbrengen, en zo geschiedde.
Collectief Ludvik katte de korte opera samen met toneelschrijver Jibbe Willems om inKEI-ZER,met nieuwe teksten en nieuwe composities, dat een contemporaine variant op een wagenspel heeft opgeleverd. Welke grondgedachte de bewerking voortstuwt wordt niet onthuld. Het is er niet grimmiger op geworden, juist de andere kant op: ludieker, koddiger. De werkweigering van de Dood krijgt geen gewicht, de toon is licht, helt over naar infantiel. In een onderschat publiek sterft een spanningsboog onder een laagje exposé en dedain. De politieke lading van de allegorische vertelling over een moordlustige keizer die te maken krijgt met een dienstweigerende Dood sneuvelt.
Als je een voorstelling maakt binnen een herdenking gebaseerd op dit werk dan is het opvallend dat het werk van elk bewustzijn hierover gespeend blijft, in woord of beeld of handeling. De keuze hiervoor is niet politiek gemaakt. Of valt het te lezen als een zegen die meekomt bij leven in een land zonder oorlog? Dat de parabel over een totalitaire keizer en de Dood een tandeloos sprookje wordt, met een roze geverfd pistooltje ter illustratie van het geweld?
Han van Wieringen
KEIZER
speelt tot en met 22 september in Musis Arnhem,https://collectiefludvik.com