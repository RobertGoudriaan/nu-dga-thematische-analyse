'Ik ga niet mijn ziel omkeren als dat niet in de spreekkamer blijft' Toenemende datahonger maakt de zorg onveilig

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
29 augustus 2024
De geestelijke gezondheidszorg is gebaseerd op het vertrouwen tussen patiënt en therapeut. Spreken met een therapeut is moeilijk genoeg, maar nu wil de overheid die privacy doorbreken. 'Ik vind dat bedreigend.'
De eerste keer dat ik Tillyzag, was tijdens een publieke bijeenkomst in Pakhuis de Zwijger in Amsterdam, een jaar geleden, over een dataverzameling binnen de ggz. Het eerste wat ik haar hoorde zeggen was dat haar vader dingen met haar deed die het daglicht niet konden verdragen. Hij handelde in het geniep, alles moest geheim blijven, hij dreigde dat hij haar moeder zou vermoorden wanneer ze iets zou doorvertellen, al was het maar een flard. Tilly was vijf. Ze geloofde hem, ze zweeg. En jaren later, toen het misbruik allang was opgehouden, zweeg ze nog steeds.
Tilly van Oosten is een vijftiger die in Ommen woont, een kleine stad in Overijssel. Wanneer ze me met de auto komt ophalen van het station, staat ze van een afstand al naar me te zwaaien. Ze roept iets, ik hoor niet wat ze zegt, het waait hard. In de auto praten we over Ommen. De omgeving is hier prachtig, vindt ze. Ze stelt voor om een stukje om te rijden. Dan kan ze me de stad laten zien. Vooral het historische centrum is bijzonder.
Een half uur later staan we voor haar woning. Een rijtjeshuis aan de rand van de stad, midden in een woonwijk. Ze zet koffie, praat veel, lacht veel. Ze vraagt of Cas, haar hond, van mijn schoot wil gaan, ploft op de bank neer en zegt: 'Mijn eerste herinneringen zijn herinneringen van misbruik. En dat is voortdurend doorgegaan.'
Op de middelbare school, toen de gevolgen ervan naar de oppervlakte kwamen in de vorm van kelderende cijfers en gedragsproblemen, ging ze naar een pleeggezin. Ze werd daar verantwoordelijk voor het huishouden, zorgde voor de kinderen. 'Dat vond ik zalig', zegt ze. 'Een jongetje van twee dat op je schoot kruipt, zijn handjes om je nek legt, naar je lacht,love youzegt, dat was voor mij de eerste kennismaking met liefde, met houden van. Ik had geen idee wat dat voorstelde.'
Op haar negentiende, net nadat ze op zichzelf ging wonen, liep ze vast en werd ze voor het eerst opgenomen. Sindsdien is ze ggz-patiënt. Pas de laatste jaren merkt ze dat ze eindelijk voorzichtig kan praten over hoe ze zich voelt, over wat er vroeger met haar is gebeurd, al blijft dat heel moeilijk. Ze heeft haar herinneringen al die tijd moeten vastzetten, moeten wegstoppen, en ineens mag het naar buiten, moet ze er een verhaal van maken. Welke woorden gebruik je dan?
Net toen ze het gevoel had dat ze de weg omhoog gevonden had, hoorde ze van de dataverzameling.
Vanaf de zomer van 2023,1 juli om precies te zijn, werden behandelaren in de geestelijke gezondheidszorg (ggz) verplicht om de zogenaamde Honos+-vragenlijst, die ze al een tijdje over hun patiënten moesten invullen, ook daadwerkelijk te delen met de Nederlandse Zorgautoriteit (NZa), de overheid, voor een periode van minstens één jaar. Dat betekende dat de intieme, medische gegevens van achthonderdduizend patiënten binnen de ggz - zonder hun toestemming - werden verzameld.
De dataverzameling is onderdeel van het zorgprestatiemodel, een nieuw bekostigingssysteem dat in 2022 in de ggz is ingevoerd, en draait om de manier waarop verzekeraars de behandelingen betalen. Het idee van de NZa is dat als ze zouden kunnen voorspellen hoeveel zorg patienten nodig hebben, dat zou leiden tot 'passende zorg': de juiste patiënt op de juiste plek, zodat er zo min mogelijk middelen worden verspild. Zo'n efficiëntieslag zou best welkom zijn (er staan inmiddels bijna honderdduizend mensen op de wachtlijst), en behoort in principe ook tot de belofte van 'Big Data': alles wordt gestroomlijnd, strakgetrokken, wrijvingsloos. Wie data bezit, beheerst, heeft alles onder controle, isin charge.
Dat verhaal is best te volgen. Althans, wanneer je er van een afstandje naar kijkt. Wanneer je dichterbij komt, zie je dat als je wil voorspellen hoeveel zorg een patiënt nodig gaat hebben, hoe duur hij gaat zijn, er gedetailleerde informatie beschikbaar moet zijn, en dat die gedetailleerde informatie binnen deze dataverzameling vergaard wordt via een nogal intieme vragenlijst, bestaande uit een verzameling sociale, mentale en historische onderdelen die behandelaren moeten becijferen op een vijfpuntsschaal. De cijfers die ze aanvinken, vormen tezamen een inschatting van iemands mentale functioneren.
Het zijn misschien wel de meest persoonlijke en gevoelige gegevens die je over iemand kunt delen, met vragen als: heeft de patiënt weleens last van suïcidale gedachten of depressieve stemmingen? Gebruikt hij te veel drugs of alcohol, heeft hij last van waanvoorstellingen? Seksuele of gedragsproblemen? Vertoont hij intimiderend gedrag, is hij een gevaar voor zijn omgeving, bijvoorbeeld voor zijn kinderen?
Op de vragenlijsten, waarin de persoonlijke gegevens van patiënten niet geanonimiseerd maar gepseudonimiseerd worden, dus in potentie herleidbaar zijn, wordt vervolgens een algoritme losgelaten. Daar rollen dan verschillende
'zorgtypes' uit. Voor zorgtype twaalf zou bijvoorbeeld een behandeling van ongeveer tienduizend euro kunnen staan. Zo hopen zorgverzekeraars te voorspellen hoeveel zorg deze patiënten ongeveer nodig hebben en hoe duur ze zullen zijn, wat een langgekoesterde droom is, aangezien ze de ggz, in tegenstelling tot de somatische zorg - gebroken benen, blaasontstekingen - als een black box zien die ze maar moeilijk kunnen beheersen. Ze weten vaak niet goed wat er precies gebeurt in de spreekkamer, zijn bang dat ze te veel betalen.
Het is soms ongemakkelijk om te zien hoe vertegenwoordigers van de NZa fundamenteel anders naar de wereld kijken dan veel behandelaren en patiënten. Het medisch beroepsgeheim, dat de patiënt de garantie biedt dat wat hij in vertrouwen tegen de behandelaar vertelt de spreekkamer niet verlaat, wordt niet langer gezien als het fundament waarop de geestelijke gezondheidszorg is gebouwd, maar als een kleinigheidje dat kan worden opgeofferd om de zorg efficiënter in te richten.
Privacy, het opbouwen van een vertrouwensrelatie, het vragen van toestemming voor het verzamelen van persoonlijke gegevens: het techno-optimisme walst het plat. Om de maatschappij te verbeteren, moet er nu eenmaal een databank worden opgetuigd, informatie worden uitgewisseld. Dus hup, iedereen meedoen, niet zo flauw de hele tijd, jullie willen toch ook dat de wachtlijsten krimpen en zoveel mogelijk mensen worden geholpen?
Tilly heeft altijd geleerd:wat er in de spreekkamer besproken wordt, blijft hier. Hoe dan ook. Het blijft hier. En plotseling gaat dat niet meer op, is dat niet meer waar. 'Dat voelde als een aardverschuiving, alsof mijn wereld instortte', zegt ze. 'Als het daar niet blijft, voel ik niet het vertrouwen om vrijuit mijn verhaal te doen, begin ik te twijfelen over of ik bepaalde details en gevoelens niet beter kan weglaten. Terwijl ik daar juist kom om dingen te bespreken die ik eigenlijk niet durf te zeggen.'
Het duurde voor Tilly lang om vertrouwen op te bouwen, zowel in zichzelf als met haar therapeuten. Behandelaren zijn dat gewend, ze weten dat hun patiënten moeite hebben om de ander hun verhaal toe te vertrouwen, dat zoiets tijd nodig heeft. Daarom hameren ze telkens op de vertrouwensrelatie waaraan gewerkt wordt, hoorde Tilly steeds maar weer dat 'niets deze ruimte verlaat' en dat het 'hier veilig is'. Dat is de mantra: maak je geen zorgen, hier is het veilig, maak je geen zorgen, in deze spreekkamer kun je vrijuit praten.
Ze verschuift wat op de bank, leunt naar achteren, komt dan weer naar voren, haar handen in elkaar gevouwen, de littekens op haar onderarmen goed zichtbaar. Ze zegt: 'Juist de plek die veilig zou moeten zijn, verliest die status. Ik weet niet zo goed... Ik heb daar eigenlijk helemaal geen woorden voor, merk ik. Het misbruik... Dat heeft effect gehad op een hoop dingen, maar in de kern gaat het over macht en vertrouwen. En dat komt precies terug in deze dataverzameling. De macht vanuit de overheid en de druk die ze daarbij, via de NZa en zorgverzekeraars, uitoefenen. En de vertrouwelijkheid die ik zou moeten voelen in de spreekkamer, maar die,poef,verdwenen is.'
Het voelt voor Tilly alsof er een blokkade is ontstaan in haar lijf, het beschadigde vertrouwen kruipt in haar hele zijn. Ze probeert uit alle macht om het niet toe te laten, om niet telkens wanneer ze in de spreekkamer is te fantaseren over waar haar verhaal naartoe gaat. Dat verzet vult haar hele therapie, wat betekent dat haar behandeling niet meer over herstel gaat, maar over proberen niet terug te vallen. Stilstand is ineens het doel, het hoogst haalbare, de weg omhoog is uit haar blikveld verdwenen. In plaats daarvan staart ze in een afgrond.
Ja, dacht ik toen ik op het station van Ommen op de trein wachtte, privacy is ook maar een hol begrip wanneer de context waarbinnen het zich afspeelt buiten beschouwing wordt gelaten. Voor Tilly draait privacy niet alleen om gegevensbescherming, om het niet willen achterlaten van een digitaal spoor, om controle over haar gegevens, maar in de eerste plaats om vertrouwelijkheid en veiligheid, om het behouden van een vrije ruimte waarbinnen ze haar gedachten, herinneringen en fantasieën zonder aarzeling kan bespreken met de persoon die tegenover haar zit.
Privacy, lees vertrouwelijkheid, is voor haar van groter belang dan voor anderen, omdat ze door haar levensgeschiedenis in haar basisvertrouwen is geschaad. Om te herstellen, heeft ze vertrouwelijkheid nodig, heeft ze veiligheid nodig, heeft ze privacy nodig. Wanneer aan die principes wordt getornd, voelt het alsof de laatste reddingsboei wordt teruggetrokken. Er is niets meer om aan vast te klampen. Ik kan me voorstellen dat je wereld dan instort.
Ja, zucht Cobie Groenendijk,de dataverzameling houdt mijn patiënten nog altijd behoorlijk bezig. Met de actiegroep 'Vertrouwen in de ggz' (met daarin patiënten, behandelaren en maatschappelijke organisaties) is Groenendijk een rechtszaak tegen de NZa begonnen. Ze vertelt dat vooral degenen met zwaardere klachten vaak precies hebben geleden onder het gebrek aan een vertrouwelijke omgeving, een gebrek aan bescherming. Een van de belangrijkste doelen van therapie is dan ook om dat vertrouwen weer op te bouwen, waardoor de patiënt gesterkt wordt in zijn overtuiging om de mensen in zijn omgeving weer toe te laten. Dat is een langzaam en delicaat proces.
'Ze zijn sowieso heel erg gefocust op wat er in de spreekkamer gebeurt', zegt ze. 'Wanneer ik naar de kapper ben geweest, hebben ze dat door, als de stoel een halve meter is verplaatst, vragen ze wat er is gebeurd met de stoel. Ze veren op als er iemand door de gang loopt. Een minimale verandering in de omgeving geeft een reactie. En dat is niet erg, want dat kun je weer gebruiken. Dan onderzoeken we wat zoiets betekent voor iemand, wat er dan gebeurt.'
Een andere psycholoog vertelde bijvoorbeeld over patiënten die alleen contant willen betalen, omdat ze bang zijn om in het systeem te belanden. Vaak hebben ze last van een obsessieve gedragsstoornis, bijvoorbeeld, of zijn ze paranoïde of psychotisch. Zij hebben weinig vertrouwen in hun omgeving en zouden nooit in behandeling gaan als er iets van hen wordt geregistreerd.
Het is typerend voor het basiswantrouwen waarmee veel patiënten de spreekkamer binnenkomen. Wanneer je als kind bepaalde trauma's hebt opgelopen, kunnen die zich op latere leeftijd uiten in het gevoel dat je in de gaten wordt gehouden. Ze horen iets op de radio en denken dat het over hen gaat. Dit is volgens therapeuten ook de groep die 's nachts wakker kan liggen van het idee dat de overheid gevoelige informatie over ze wil verzamelen, wat boven op het conflict wordt gestapeld waarin ze al zaten, namelijk wat ze wel en niet willen delen met hun behandelaar. De dataverzameling wordt dan een extra belasting, voelt als een zoveelste bewijs dat niemand te vertrouwen is. Zie je wel, denken ze, ik had hier nooit naartoe moeten komen.
Wat je ziet in therapie zijn de onaangepaste dingen, de criminele fantasieën, extreme angsten, ontboezemingen van gedragingen, gedachten of geheimen waarvan de therapeut soms niet eens aantekeningen mag maken. Je zou kunnen zeggen: alles wat in de samenleving niet geaccepteerd wordt, zie je terug in de spreekkamer. 'Therapie gaat over datgene wat het daglicht niet kan verdragen. En als dat op de een of andere manier toch in het daglicht terechtkomt, is het therapeutische vertrouwen al geschonden', zegt psycholoog en filosoof Arthur Eaton.
Beleidsmakers en bestuurders lijken weinig zicht te hebben op het fantasieleven dat zo belangrijk is voor therapie. In de gesprekken die ik met ze voerde, maar ook in de communicatie naar buiten toe, blijven ze benadrukken hoe veilig de gegevens zijn, dat ze ze heus niet zullen koppelen aan andere datastromen, hoe voorzichtig en integer ze ermee omgaan, hoe het wettelijk zelfs verboden is de data terug te brengen tot individuele personen. Maar het gaat er helemaal niet om of die data uiteindelijk wel of niet bij derde partijen terechtkomen, wel of niet gehackt worden of wel of niet gekoppeld worden aan andere bestanden. Het punt is dat het zou kunnen. En alleen al het idee dat er ook maar iets de spreekkamer verlaat, dat er een opening is gecreëerd, dat de spreekkamer lek is, is voor patiënten al voldoende om hun houding te veranderen, om dicht te klappen, om zich onveilig te voelen.
De deur van de spreekkamer mag gewoon niet op een kier staan. Of zoals een patiënt, Klara Fraval, het verwoordde: 'Het is een ontmoeting tussen twee personen, daar kan niks en niemand tussenkomen, want dan verlies je de intimiteit en het vertrouwen dat al zo moeilijk is om op te bouwen. Ik ga niet mijn binnenste, mijn ziel omkeren wanneer dat vervolgens niet in de spreekkamer blijft. Elk muizengat maakt de relatie kapot.'
Moet je nagaan hoe ingrijpend het is wanneer patiënten dan voor het eerst horen dat de Zorgautoriteit de gesprekken die ze in de spreekkamer voeren via vragenlijsten wil aftappen en mentale profielen van ze wil opstellen, zegt Cobie Groenendijk. 'Dat raakt ironisch genoeg juist de patiënten die de NZa wil helpen. Als je ernstige psychische klachten hebt, is dat gevoel van wantrouwen het diepst geworteld. Je maakt hun behandeling bijna onmogelijk.'
Wat me misschien welhet meest is bijgebleven van mijn bezoek aan Tilly is hoe ze het effect van deze dataverzameling niet alleen op zichzelf en andere patiënten betrok, maar ook breder bezag. Vertrouwelijkheid dient volgens haar ook een maatschappelijk belang. Ze vertelde over haar vader, die niet meer leeft, en hoe hij misschien aan het einde van zijn leven gedacht zou kunnen hebben: verdorie, dat heb ik niet goed gedaan, ik wil hulp. Tja, dan moet hij er natuurlijk óók vanuit kunnen gaan dat alles wat hij bespreekt, in de spreekkamer blijft. Anders zou hij nooit wat zeggen, toch?
Samen stuitten we op meer voorbeelden. Mensen met pedofiele gevoelens. Vrouwen die een hekel hebben aan hun kinderen. Mannen uit streng christelijke milieus die op mannen vallen. Mensen met moordfantasieën. Ook zij willen - moeten - hun verhaal ergens neer kunnen leggen. Je moet er toch niet aan denken dat zoiets zou worden ontmoedigd?
'Voor een samenleving die vrijheid van het individu hoog in het vaandel heeft staan, is het een verworvenheid om plekken te hebben waarin de onbelichte kanten, de verdrongen kanten, de kanten die de samenleving niet wil zien, compleet vrij uitgesproken mogen worden', zegt Arthur Eaton. 'De spreekkamer is een uniek ding in de geschiedenis. Dat mensen kunnen zeggen wat ze willen zeggen, dat er zoveel mogelijk, zonder oordeel, naar ze geluisterd wordt, dat in zichzelf heeft een heel genezende werking.'
Ook mensen die op een dag voor iets relatief lichts in de spreekkamer zitten, hebben baat bij die vertrouwelijkheid, bij die vrije ruimte. Ik probeer me voor te stellen hoe ik het zou vinden wanneer een behandelaar vragenlijsten over me invult die ze deelt met de overheid. Misschien heb ik net verteld dat ik de laatste tijd snel gefrustreerd ben, woedend word om dingen waar ik voorheen om lachte, dat ik niet had verwacht dat ik het in me had, maar bij vlagen zelfs agressief ben tegen mijn vrouw, naar haar heb geschreeuwd, haar een duw heb gegeven. Zou ik dan op mijn gemak zijn? Of misschien bepaalde delen van mijn verhaal weglaten? En wat zegt het dat ik daar überhaupt over zou nadenken?
In zijn boekHet leven: Een handleidingschrijft de Britse psychoanalyticus Stephen Grosz dat de ervaring hem heeft geleerd dat de verhalen uit onze jeugd in ons achterblijven - verhalen waarvoor we nooit een manier vinden om ze onder woorden te brengen, omdat niemand ons helpt om de woorden te vinden.
'Wanneer we geen manier kunnen vinden om ons verhaal te vertellen, vertelt ons verhaal ons - we dromen die verhalen, we ontwikkelen symptomen, of we handelen op een manier die we niet begrijpen.'
Daarom is de spreekkamer als vrije ruimte, waar fantasieën en gedachten zorgeloos kunnen rondzweven, zo van belang: het zorgt voor minder vervreemding, voor minder 'onbewust handelen' in de realiteit. Mensen zullen zich minder snel afreageren, hun gedachten minder snel omzetten in handelingen. Als die plekken worden ingeperkt, vormt dat een risico voor de maatschappij als geheel. Want wanneer mensen de dingen waar ze met niemand anders over zouden praten, zoals fantasieën over wraakgevoelens, agressie en seksuele handelingen, straks voor hun gevoel ook niet meer met een behandelaar in de spreekkamer kunnen bespreken, gaan ze dat binnenhouden, helemaal wanneer er schuld of schaamte bij komt kijken.
De therapeuten die ik heb gesproken, kunnen het daarom niet genoeg benadrukken: het is van essentieel belang om de patiënt ín de spreekkamer te hebben, te praten over hoe hij zich voelt, er eventueel op te hameren dat hij niet moet overgaan tot actie. Op het moment dat de connectie met de ander wordt teruggetrokken, belanden ze in een tunnel, of het nu gaat om mensen die suïcidaal zijn of agressief naar anderen, wat opgesloten zit, moet eruit. De ene keer richt het zich op henzelf, de andere keer op de ander. Maar het moet eruit.
Ik weet nog dat de tranen Groenendijk in de ogen stonden toen we het hierover hadden. Datahonger maakt van vertrouwelijkheid en privacy een soort luxegoederen, concludeerden we, iets wat alleen de elite zich kan veroorloven, aangezien zij, in tegenstelling tot mensen als Tilly, de mogelijkheid heeft om uit te wijken naar vrijgevestigde therapeuten die geen contracten afsluiten met zorgverzekeraars en dus ook geen gegevens hoeven delen. Maar waar je dus ook de volle mep betaalt, niets vergoed krijgt.
'Ik vind het bedreigend dat die vrije ruimtes zo worden ingeperkt', zei ze, 'dat het door deze dataverzameling echt werkelijkheid is geworden. God verhoede wat daar de gevolgen van zijn.'
Een deel van de ggz-patiëntenzal vanwege de toenemende datahonger de zorg gaan mijden, denkt Tilly, denkt Groenendijk, denken andere patiënten, psychiaters en psychologen, denkt patiëntenorganisatie Mind. Tegelijkertijd is dat nauwelijks meetbaar. We zullen nooit precies weten hoeveel mensen besluiten dat ze hun verhaal niet langer willen en kunnen vertellen.
Wat we wel weten, is dat alles waar mensen niet vrij op kunnen reflecteren, de onbegrepen delen van zichzelf, aan hun grip zal ontsnappen. Vanaf dat punt is alles mogelijk.
Tilly verschuift nog maar eens op de bank, wiebelt een beetje op en neer. 'Ik vind het lastig om te zeggen, maar ik kan geen zorg mijden. Ik heb dat gewoon nodig. Zonder therapie overleef ik het niet, mijn wereld zou vergaan, ik kan het niet, ik kan het niet, hou op! Ik zou in allemaal dingen terugvallen... Ik wil het eigenlijk ook wel gewoon zeggen: als ik stop met mijn behandeling, ga ik dood. Het klinkt heel vervelend, sorry, ik vind het echt heel erg om te zeggen, maar het is wel zo. Ik ga dan dood.'
Dit is een bewerkte voorpublicatie uit Tom Grosfelds boekDe spreekkamer is lek,dat begin september verschijnt bij Bot Uitgevers