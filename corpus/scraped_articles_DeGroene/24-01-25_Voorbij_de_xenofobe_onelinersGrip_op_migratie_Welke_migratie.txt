Voorbij de xenofobe oneliners Grip op migratie. Welke migratie?

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
25 januari 2024
Niet asiel maar arbeidsmigratie zou het onderwerp moeten zijn van de discussie over migratie. Dat is ook de conclusie van het recent verschenen rapport van staatscommissie-Van Zwol over bevolkingspolitiek. Een verademing om te lezen.
Op een dag in de zomervan 2023 hoort Marly van Leeuwen dat in een weiland aan de rand van haar buurtschap Vrilkhoven, onderdeel van de gemeente Boxtel, op de plek van een oude kippenboerderij, een wooncomplex voor vierhonderd arbeidsmigranten gepland staat. En dat terwijl er in het dorp zelf niet meer dan honderd mensen wonen. De gemeente heeft de vergunning dan al aan een commerciële partij verleend na een 'tenderproces'. Van Leeuwen maakt zich, evenals andere buurtbewoners, zorgen over overlast van dronken migranten, veelal alleenstaande mannen tussen de 20 en 35 jaar. 'In de supermarkt lopen mensen standaard met blikjes bier', zegt ze in een uitzending vanZembla.
Van Leeuwen richt een actiegroep op. Al gauw ontdekt ze dat op veel meer plaatsen in het land mensen tegen dezelfde problemen aanlopen. Zo kan het komen dat half september bij haar aan een grote tafel in de woonkamer actiegroepen zitten uit Riel, Bergen op Zoom, Veghel - 'Ze willen nu 7500 mensen in en rond Veghel gaan huisvesten' - Liempde en Horst aan de Maas - 'Ze schatten in dat in 2030 25 procent van de gemeente arbeidsmigrant is'. Samen willen ze de strijd aanbinden tegen gemeenten, vastgoedbazen en uitzendbureaus. 'Ik voel me bijna een klokkenluider', zei Van Leeuwen tegen Omroep Brabant. 'Ik heb al veel onderzoek gedaan en zie dat er bij alle initiatieven voor migrantenhotels parallellen zijn.'
De arbeidsmigranten uit Boxtel gaan iets verderop werken bij varkensslachterij Vion, de grootste varkens- en rundvleesproducent van Nederland. Voor dit werk zijn nauwelijks Nederlanders te vinden. Daarom huurt Vion, via uitzendbureaus, mensen in uit voornamelijk Midden- en Oost-Europa. Dit systeem alleen al is een bron van veel onvrede onder burgers. Werkgevers, uitzendbureaus en huisjesuitbaters verdienen goed aan arbeidsmigranten die vaak slecht worden betaald en in een afhankelijke woonpositie zitten. Het is een situatie waar uitbuiting op de loer ligt. De lasten liggen bij de samenleving. 'Het private verdienmodel van arbeidsmigratie -  gekenmerkt door private baten en publieke lasten - stuit op maatschappelijke grenzen', schrijft ook de staatscommissie-Van Zwol in haar rapportDemografische ontwikkelingen 2050dat afgelopen week verscheen. Op dit moment zijn er zo'n achthonderdduizend Europese arbeidsmigranten in Nederland, een verviervoudiging sinds 2006, zo blijkt uit onderzoek van SEO Economisch Onderzoek in opdracht van uitzendkoepel abu. De onderzoekers verwachten bij onveranderd beleid dat dat aantal in 2030 zal zijn opgelopen tot zo'n 1,2 miljoen arbeidsmigranten.
'Grip op migratie' is al een tijdje het toverwoord in de politiek. Vrijwel alle partijen - van links tot rechts - hadden het in hun laatste verkiezingsprogramma's staan. Maar op welke migratie wil je grip hebben en hoe? Wat voor een samenleving wil je zijn? Wat voor economie wil Nederland hebben? De staatscommissie onder voorzitterschap van Richard van Zwol schetst in het rapport een aantal mogelijke scenario's. Het advies: we hebben migranten nodig, maar 'met mate'.
Het rapport is een verademing om te lezen. Het biedt tal van handvatten om een rationeler en inhoudelijker gesprek over migratie te voeren. Zoals de staatscommissie het verwoordt: 'De afwegingen rond arbeid- en studiemigratie hebben betrekking op de gewenste (in)richting van de Nederlandse economie en samenleving. En afwegingen rond asiel- en gezinsmigratie zijn van humanitaire aard in relatie tot de draagkracht van de samenleving.'
Door de focus die rechtsepartijen op het tegenhouden en problematiseren van vluchtelingen hebben gelegd, is er geen gesprek over migratie meer mogelijk zonder in een soort 'cultuuroorlog' - 'ben je voor of tegen migranten?' - te belanden. Europese arbeidsmigranten, expats, studenten, vluchtelingen: alles wordt daarbij door elkaar geklutst. Of beter: migratie is gelijk komen te staan aan vluchtelingen en aan 'iets' wat voor problemen zorgt. Alles leek over hen te gaan. Zij 'overspoelen' ons, zij nemen alle woningen in beslag, zij zorgen voor overlast et cetera. Elk gesprek over migratie wordt erdoor vertroebeld.
Ook in de berichtgeving over het aannemen van de Spreidingswet door de Eerste Kamer was die verschuiving te zien. BijNieuwsuurwerd bijvoorbeeld gezegd dat hierdoor het 'asielbeleid in Nederland minder streng is geworden'. Terwijl deze wet alleen over het bestuurlijk beter regelen van de asielopvang in Nederland gaat. Aan het asielbeleidis niets veranderd. Tenzij je vindt dat het enigszins efficiënt (en humaan) regelen van opvang mild is.
De huidige organisatorische chaos in zowel de opvang als in de asielprocedure, met lange wachttijden en talloze verhuizingen tot gevolg, is ellendig voor asielzoekers en niet goed voor de samenleving. Het leidt tot 'inactivatie' van nieuwkomers 'en uiteindelijk tot een minder goede uitgangspositie en participatie van asielzoekers', zoals de staatscommissie schrijft. Bovendien zorgt diezelfde chaos voor overlast voor bewoners rondom azc's en noodopvangen.
Van alle migranten die jaarlijks naar Nederland komen, maken vluchtelingen gemiddeld slechts elf procent uit. Soms neemt het aantal toe, als er ergens oorlog is. Zoals in 2021 toen Rusland Oekraïne binnenviel of in 2015 toen de oorlog in Syrië miljoenen mensen het land uit joeg. Daarna neemt het weer af. Volgens de staatscommissie is het dan ook moeilijk om aan de knop van 'asiel' te draaien. Niet alleen heeft Nederland zich gebonden aan internationale verdragen, het hangt ook sterk af van de omstandigheden op het wereldtoneel. Oorlogen en vervolgingen elders hebben Haagse politici niet in de hand. Net zomin als de steeds hogere hekken aan onze buitengrenzen mensen op de vlucht tegenhouden.
De knop waar wél aan gedraaid kan worden, is arbeidsmigratie. De omvang daarvan blijkt ook nog eens vele malen groter dan die van asiel. In 2019 betrof het al dertig procent van alle immigratie. Maar effectief beleid begint niet (zoals Geert Wilders wil) met het opwerpen van barrières voor Europese arbeidsmigranten aan onze nationale grens. Dat is symptoombestrijding. Het probleem moet bij de wortels worden aangepakt.
Er is namelijk een direct en indirect verband tussen migratie en de economische activiteiten die Nederland stimuleert. Zoals hoogleraar sociologie Hein de Haas, auteur vanHoe migratie echt werkt, onlangs zei in debatcentrum De Balie in Amsterdam: 'Migratie is geen kraan die je open of dicht draait, zoals politici graag willen doen voorkomen. Migratieniveaus worden voornamelijk gestuurd door onze economie.' Al eerder wees De Haas erop dat de voornaamste reden dat immigratie de laatste jaren recordhoogtes bereikte de groei is van het aantal openstaande vacatures. Die stegen tot boven de vierhonderdduizend in 2023.
Dit nu is een van de raadselsvan de Nederlandse economie. Met de ene hand hebben opeenvolgende regeringen getracht een kennisland te creëren. De uitspraak van de staatscommissie dat 'economische sectoren die enkel bestaan vanwege een groot aanbod van laagbetaalde arbeid onder slechte arbeidsomstandigheden (...) niet in de beoogde ontwikkeling van Nederland richting 2050' passen, lijkt zo bezien een open deur.
Des te opmerkelijker dat de politiek, met de andere hand, decennialang diezelfde op lage lonen drijvende bulkeconomie heeft gestimuleerd. Dat gebeurde met gulle fossiele subsidies, bijvoorbeeld voor de glastuinbouw. Maar ook loonmatiging speelt een grote rol, net als flexibilisering, die veel verder is doorgeslagen dan in buurlanden. Het verklaart mede waarom distributiecentra en slachterijen zo massaal aan de Nederlandse kant van de grens zijn gaan zitten.
Op de korte termijn levert dat banen en economische groei op. Maar op de lange termijn snijdt Nederland zichzelf hiermee in de vingers. Economen als Alfred Kleinknecht (TU Delft) hebben er tot in den treure op gewezen dat karige lonen de innovatie afremmen. Het ontneemt bedrijven de prikkel om te investeren in arbeidsbesparende technologie. Waarom een geavanceerde robot ontwikkelen als je hetzelfde werk ook door een goedkope Oost-Europeaan kunt laten doen?
Illustratief is het 'topsectorenbeleid'. Om in de mondiale top-5 van slimste economieën te komen, vloeien sinds 2010 miljarden aan belastinggeld naar een select gezelschap van economische activiteiten. Tot de uitverkorenen behoren vanzelfsprekend de 'hightech' en 'life sciencesenhealth'. Maar ook de logistiek, 'Agri & Food' en tuinbouw zijn van de partij. Inderdaad: onder die sectoren vallen ook weer diezelfde distributiecentra, kassen en vleesverwerkende industrie.
De staatscommissie roept de politiek op eindelijk harde keuzes te maken. Dat dat geen vanzelfsprekendheid is, bleek uit de reactie van werkgeversorganisatie vno-ncw. Die is blij dat het rapport erkent dat arbeidsmigratie een positieve bijdrage kan leveren aan de Nederlandse economie. Tegelijkertijd weigert zij afscheid te nemen van bestaande bedrijvigheid. 'Slachterijen en distributiecentra zijn gewoon nodig', citeerdeTrouwvoorzitter Ingrid Thijssen. 'Wat schiet je ermee op als die niet in Nederland staan, maar net over de grens in Duitsland?' Ze zou er goed aan doen het rapport van de staatscommissie nog eens te lezen.
Ook hoogleraar arbeidsmigratie Tesseltje de Lange zei eerder dat het uiteindelijk gaat om ingrijpende beleidskeuzes waar Nederland nu nog omheen draait. Als voorbeeld noemde ze de aardbeienteelt. 'In de aardbeienkassen waarin het hele jaar door wordt geproduceerd, werken veel Europese arbeidskrachten, die ook ergens moeten wonen. Je kunt er ook voor kiezen alleen aardbeien in het seizoen te telen. Als die kassen verdwijnen, komt er woonruimte vrij, bijvoorbeeld voor verpleegkundigen, en ook land waar weer gebouwd kan worden. Dat zijn keuzes. Ikzelf vind zorg belangrijker dan het hele jaar door aardbeien.'
Een goed debat over migratie gaat daarmee niet over gesloten of open grenzen, of 'voor' of 'tegen' vluchtelingen zijn. Het gaat over de vraag: in wat voor samenleving wil je leven? Over migratie praten betekent immers dat je ook praat over onderwijs, arbeidsmarkt, economische welvaart, ruimtelijke ordening, industrie en de toekomst van de zorg. Dat gesprek belooft heel wat ingewikkelder te worden dan het huidige spervuur van simplistische, xenofobe oneliners. Maar het toont wel eerlijk wat er op het spel staat.
'Het zijn keuzes. Ikzelf vind zorg belangrijker dan het hele jaar door aardbeien'