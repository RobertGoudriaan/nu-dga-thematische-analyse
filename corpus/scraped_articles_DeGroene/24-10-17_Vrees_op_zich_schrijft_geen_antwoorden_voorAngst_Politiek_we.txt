'Vrees op zich schrijft geen antwoorden voor' Angst Politiek wetenschapper Corey Robin

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
17 oktober 2024
Corey Robin tekende de geschiedenis op van vrees als politiek verschijnsel. Hij ziet dat ook bij de komende Amerikaanse verkiezingen: 'Wie zich laat leiden door angst, verliest al snel de kunst van het beargumenteren.'
Donald Trump,over de Democraten: 'De derde wereldoorlog breekt uit, we krijgen een nucleaire holocaust als we niet oppassen, deze mensen hebben geen idee.' Ook Trump, over migranten: 'Ze lopen je keuken in en snijden je keel door, jullie steden en dorpen, jullie worden vernietigd.' J.D. Vance, toen nog geen politicus, in 2016 over Donald Trump: 'Hij maakte de mensen waar ik om geef bang. Daarom vind ik hem verwerpelijk.' J.D. Vance, inmiddels Republikeins vicepresidentskandidaat, opnieuw over Trump: 'Hij zorgde voor stabiliteit in de wereld omdat hij doorhad dat je mensen bang moet maken voor de Verenigde Staten.' Tim Walz, vicepresidentskandidaat namens de Democraten: 'Heel veel Amerikanen zijn bang voor Trump. Maar zoals Roosevelt zei: "Het enige wat we moeten vrezen is de angst zelf."' DeMilwaukee Independent,een liberale krant uit Walz' thuisstaat Minnesota, over Walz: 'Hij is het tegengif voor angst.'
Angsten - ingebeeld, aangewakkerd, overwonnen - zijn, kortom, volop stof voor campagnemateriaal in de huidige Amerikaanse presidentsverkiezingen.
Of misschien is angst als politiek thema nooit echt weggeweest. In 2004 verscheenFear: The History of a Political Idea,geschreven door Corey Robin, een politiek wetenschapper verbonden aan Brooklyn College in New York en een prominente stem in het debat tussenliberalAmerika en een meer progressieve stroming ter linkerzijde daarvan. Robin wilde de lange geschiedenis van angst als politiek verschijnsel ophangen aan de strijd tussen arbeid en kapitaal, waarbij die tweede macht de eerste onder de duim hield door angst in te boezemen. In de periode dat hij aan het boek werkte, boorden de gekaapte vliegtuigen zich in de Twin Towers. Angst - voor terreur, voor de moslim - werd van een subthema een hoofdthema in het Amerikaanse debat en zou een heel tijdvak in de Amerikaanse geschiedenis definiëren.
Angst kent naast een private variant (voor hoogtes of spinnen, bijvoorbeeld) ook een publieke dimensie, die weer uiteenvalt in twee delen, betoogt Robin. 'De vrees voor bedreiging van een gezamenlijk welzijn, zoals terrorisme of moreel verval' en 'de intimidatie van mensen door overheden of groepen'. Deze vormen van 'politieke angst' komen voort uit 'botsingen binnen een samenleving of tussen samenlevingen'.
Vaak zijn al deze verschijningsvormen van politieke angst met elkaar verknoopt. InFearanalyseert Robin uitvoerig de anticommunistische paniek in Amerika ten tijde van de Koude Oorlog. Die fase, zo betoogt hij, vormde het originele script voor 'Angst, in Amerikaanse stijl'. Robin doelt hiermee op een constant zinderende publieke paranoia over vijanden die het op de welvaart en vrijheid van de Verenigde Staten voorzien hebben. Ook gaat hij in op de lange geschiedenis van segregatie, gevormd door 'witte angst voor zwarte overheersing en witte angst voor zwarte opstand'.
Angst als politiek leidmotief is een rode draad door de geschiedenis van de VS. Hooguit leek het even weg, in de periode tussen de val van de Muur en 11 september 2001. Dat was een kort intermezzo, maar lang genoeg voor het Amerikaanse commentariaat om te klagen over gezapigheid en decadentie. 9/11 werd daarmee in zekere zin ook onthaald, tegelijk met het betreuren van de slachtoffers. Robin citeert journalist George Packer, die de aanslagen omschreef als een moment waarop de VS terugkeerde naar een 'normale staat' met 'publieke herdenkingen in plaats van private consumptie' en 'rijen om bloed te doneren, in plaats van rijen voor restaurants'. Deze gedachten haken aan bij een lange intellectuele traditie waarin angst, en het trotseren daarvan, fungeert als maatschappelijk pep- en bindmiddel. Op het private niveau heeft angst soms een louterende werking, stelt Robin, in de politiek is de omarming ervan echter heel wat minder productief. Op een verborgen manier wordt angst dan ingezet als 'instrument om te overheersen of om politiek vooruit te komen in de wereld'.
Het voelt inmiddels als 'oude geschiedenis', bespiegelt Robin via een Zoom-verbinding tussen Amsterdam en New York. 'Voor de studenten die ik nu lesgeef had 9/11 net zo goed in de negentiende eeuw kunnen plaatsvinden. Veel van hen waren nog niet eens geboren in 2001. En hoewel die gebeurtenissen nog wel uit te leggen zijn als een geschiedkundig verhaal, is het moeilijk om terug te halen hoe angstig Amerikanen waren in de nasleep van 9/11 en dewar on terror.
Angst kon worden ingezet voor repressie en intimidatie. Bepaalde groepen werden de mond gesnoerd. Dat merkten niet alleen moslims of mensen met een Arabische achtergrond, maar ook linkse stromingen die kritiek hadden op de oorlogen die de VS begonnen in reactie op de aanslagen.'
Wat is de les die we kunnen trekken uit dat tijdvak?
'Ten eerste dat er een enorm mobiliserende kracht uitgaat van angst en ten tweede dat angst als organiserend politiek principe het politieke debat juist doodslaat. Zodra er een absoluut kwaad wordt aangewezen dat we moeten vrezen, verdwijnt de ruimte om te wegen en te beoordelen welk beleid het beste is om dat kwaad te bestrijden en in hoeverre die vrees proportioneel is. Daarom houden machthebbers van angst, het is een manier om democratisch overleg te kunnen omzeilen en een gemakkelijk antwoord te kunnen geven op lastige vragen. Alle antwoorden komen immers neer op hetzelfde: we doen dit om te voorkomen dat onze vrees werkelijkheid wordt.'
De angst voor terreur overschreed de politieke grenzen. Nu lijkt het of links en rechts vooral hun eigen angsten koesteren.
'Dat klopt. Klimaatopwarming en het einde van de democratie zijn twee van de prominentste politieke angsten van nu, maar ze behoren vrijwel uitsluitend aan één deel van het politieke spectrum toe. Deze angsten worden wat mij betreft niet ingezet voor het type repressie dat we zagen in voorgaande periodes van politieke angst, maar de basiskenmerken zijn ook hier aanwezig: angst als mobiliserende factor en het uitgangspunt dat die vrees allesbepalend moet zijn.
Ik begrijp het gevoel heel goed dat we elke dag steeds dichter bij een catastrofe komen. Ik denk ook niet dat alle angst per definitie slecht is en dat angst koste wat het kost vermeden moet worden. De wereld is een gevaarlijke plek en angst maakt dat we op onze hoede zijn voor gevaar. Maar mijn fundamentele kritiek is dat angst niet als het ultieme beginsel van politiek genomen moet worden, omdat die angst zelf geen antwoorden voorschrijft.
Bovendien zijn er altijd meerdere gevaren in een samenleving en lopen belangen altijd uiteen. Wat we moeten vrezen, waarom en wat daaraan gedaan moet worden, moet daarom altijd onderwerp van democratisch debat zijn. Wie zich politiek laat leiden door angst, verliest al snel de kunst van argumenten bedenken die iemand anders kunnen overtuigen.'
Hoe zit het met de politieke angsten van rechts?
'De conservatieve vrees is eigenlijk al sinds de Franse Revolutie dezelfde. Rechts vreest emancipatie en opstand van onderaf waardoor traditionele sociale hiërarchieën opgeschud kunnen worden. Je ziet dit patroon terug in de strijd voor de afschaffing van slavernij, bij de arbeidersbewegingen in de negentiende eeuw en nu bij de strijd tegen ongelijkheid. Of het nu gaat om de dominantie van mannen over vrouwen, van wit over zwart, van oorspronkelijke inwoners over immigranten; het conservatisme beoogt deze verhoudingen in stand te houden. Dit is gekoppeld aan de overtuiging dat een stabiele samenleving vereist dat iedereen zijn of haar plaats weet. Men vreest het uiteenvallen van de maatschappij of het einde van de beschaving. Dat is een sterke morele visie. Het is onaantrekkelijk voor sommigen, maar zo moeten we het wel beschouwen: als een traditionele morele overtuiging, niet als het doelbewuste kwaad.'
Paranoïde rechts dat overal tekenen van verval ziet. Het lijkt een strijd tegen windmolens.
'Ja, het gaat nu bijvoorbeeld om de strijd tegen woke of tegen diversiteit op de werkvloer. Maar dat zijn heel wat minder concrete verschijnselen dan bijvoorbeeld de vrouwenbeweging in de jaren zeventig die expliciet gericht was tegen de machtspositie van mannen in de politiek, het werk en in de familie. Het is ook anders dan het abolitionisme in de negentiende eeuw. Dat vormde een directe bedreiging voor de thuissituatie van een bepaalde klasse. Inmiddels ontbreken dit soort sterk georganiseerde, duidelijk aanwijsbare bewegingen en dus krijg je een meer losgezongen serie angsten. Mensen zeggen bang te zijn voor migranten, ook als ze daar nooit mee in aanraking komen. Ze vrezen verschuivingen op het gebied van sekse en gender, terwijl niets ze in de weg staat om een traditioneel heteroseksueel gezinsleven, ingericht naar eigen voorkeuren, te leven. Conservatieven moeten steeds meer hun best doen om een angstbeeld op te roepen.'
Als we kijken naar de verkiezingsuitslagen lukt dat vrij aardig.
'Conservatieven lijken misschien electoraal sterk, maar van binnen is het allemaal behoorlijk broos. Dat komt doordat rechtse politiek in toenemende mate gebaseerd is op ervaringen die niet aansluiten bij de directe materiële omstandigheden in de levens van de mensen die rechtse politici proberen te overtuigen. Vroeger kon rechts wijzen op wat er in de straten gebeurde, nu moet men zich verhouden tot het feit dat criminaliteit in de VS in werkelijkheid daalt. Dit verklaart de soms bizarre retoriek, vaak gebaseerd op wat er online rondgaat. Denk aan Trump die begint over migranten die huisdieren eten. Kamala Harris en Tim Walz hebben deze zwakte, bewust of niet, blootgelegd, door erover te beginnen hoeweirdsommige uitspraken zijn. Ik krijg veel kritiek op deze stelling, ook uit progressieve hoek, maar ik vind rechts in Amerika helemaal niet zo sterk.'
Maar of dat genoeg is om Trump te verslaan...
'Dat is inderdaad absoluut geen gegeven. Maar het succes van Trump is daarmee nog niet toe te schrijven aan een verzameling dynamische ideeën die een brede groep kiezers aanspreekt. Trumps retoriek werkt vooral goed om een fanatieke minderheid op de been te brengen. Wat steeds duidelijker wordt is hoezeer het Amerikaanse systeem buitenproportioneel veel macht kan toekennen aan kleine groepen mensen. De manier waarop de Senaat wordt gekozen, de president wordt aangewezen en het Hooggerechtshof wordt samengesteld, betekent inmiddels dat er een sterke institutionele stroming tegen opvattingen van de meerderheid ingaat. Rechts beseft dit en heeft zijn strategie dan ook verlegd naar invloed uitoefenen via die institutionele kanalen. Als dat je tactiek is, hoef je je ook minder af te vragen in hoeverre je boodschap nog aansluit bij de geleefde werkelijkheid van de Amerikanen.'
Conservatief Amerika vreest het eigen verval?
'Zeker. Neem alleen al het feit dat Trump veel meer oudere dan jongere kiezers trekt. Waar we nu tegenaan kijken is eerder een overblijfsel van wat rechts de afgelopen vijftig jaar was in Amerika dan een beweging die met een volle benzinetank doorstoot. Dat idee van een vitaal rechts wordt voor een belangrijk deel veroorzaakt door het onvermogen van links om een nieuwe, aansprekende orde voor te stellen die massale electorale verschuivingen teweegbrengt, zoals dat gebeurde in de jaren dertig met Roosevelts New Deal of in de jaren zeventig. Hier wreekt zich de aarzeling om af te wijken van de economische status quo en de zorg dat er kiezers zijn die zullen opstappen. Dus wordt er weinig baanbrekends voorgesteld door links. Trump als gevaar voor de democratie bestempelen is niet genoeg. En daarmee kom ik weer bij mijn kritiek op politiek die gebaseerd is op vrees in plaats van op een positieve visie. Uiteindelijk werkt dat verlammend.'
Hoe moet de positieve boodschap van de Democraten eruitzien?
'Het begint voor mij met werk. Wat nu ontbreekt is een positieve voorstelling van hoe een werkend leven eruit kan zien, vrij van angst en overheersing. De progressieve bewegingen van de negentiende en begin twintigste eeuw hadden deze visie wel. En je hoefde geen communist of socialist te zijn om daarin te geloven. Doorsnee vakbondslieden hadden de sterke overtuiging dat werk veilig en lonend moet zijn. Het is duidelijk dat de huidige Democratische Partij doorheeft dat werkenden in Amerika in de verdrukking zitten, ook wat betreft gezondheidszorg en huisvesting. Maar wat ik nog niet zie is de toewijding om deze groep de middelen in handen te geven om voor zichzelf te kunnen opkomen.
Kamala Harris zegt dat ze bereid is om procedures in het Congres aan te passen om het recht op abortus veilig te stellen, maar ik hoor haar niet hetzelfde zeggen over het recht van werknemers om zich te organiseren. Het contrast met Trump is hier groot: die stelt zichzelf voor als een succesvol entrepeneur - maar volgens mij heeft dat ideaal van ondernemerschap veel glans verloren. Mensen hebben door dat hun daarmee lang een rad voor ogen is gedraaid. Nu trekt de discussie weer richting de vraag waarom een baan niet voldoende is om basisbehoeften te kunnen betalen.'
Zit hier een gedeeld belang? Ook Trump heeft het over de Amerikaanse industrie nieuw leven in blazen.
'Wat betreft retoriek klopt dat, maar de manier waarop dat doel wordt nagestreefd maakt veel uit. Behalve importtarieven wil Trump vooral regels en wetten schrappen en belastingen verlagen. De achterliggende hoop is dat het aantrekkelijk wordt voor buitenlandse bedrijven om hier te investeren. Trump oogstte eerder de onvrede over de verplaatsing van werkgelegenheid naar plekken met lage lonen en weinig regels. Zijn voorstel is nu om Amerika te transformeren tot precies dat type economie.'
Daar zouden de Democraten meer op kunnen wijzen.
'Harris en Walz hebben een positieve noot tegenover de grimmige Trump-campagne kunnen zetten en daarmee de broosheid van rechts aangewezen. Maar hier ligt een kans om een fundamenteel verschil duidelijk te maken tussen twee heel uiteenlopende opvattingen over waar werkend Amerika bij gebaat is: protectionisme en deregulering of steun en vakbondsvorming? Het is ook een manier om uit de huidige groef te komen, waarbij de strijd vooral wordt gedreven door het schrikbeeld dat de ander zal winnen. Amerika is zo gewend geraakt aan politiek gedreven door angst dat we vergeten dat verkiezingen ook kunnen gaan over hoe we het leven kunnen verbeteren.'
Adam Wiseman | Mensen op West Broadway zien de eerste toren van het World Trade Center instorten. 11 september 2001