Wie ben je? Rooksignalen Marian Donner

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
2 mei 2024
Iedereen heeft een waardige tegenstander nodig, zoals de tennisster Federer zijn tegenpool Nadal. Alleen zo kun je jezelf goed duiden.
Als ik een zelfhulpboek zou schrijven, zo'n echte, over hoe je de beste versie van jezelf wordt, productief, positief en doelgericht, dan zou ik adviseren om op zoek te gaan naar een aartsvijand. Niet een gewone concurrent of rivaal, dat is te klein, te neoliberaal. Binnen het neoliberalisme draait alles om competitie, met zijn allen de apenrots bestormen, maar dat heeft toch vooral geleid tot een wereld waar je strijdt tegen je klasgenoot, Bert van financiÃ«n of, natuurlijk, jezelf. Het rust te veel op targets, beloningen en straf. Voedt zich te veel met onzekerheid en de angst om buiten de boot te vallen. Waar ik echter toe oproep, in mijn zelfhulpboek dus, is het vinden van je ultieme antagonist.
Het moet je tegenpool zijn, de totale oppositie van alles waar je voor staat, de yin bij je yang, of andersom. Zoals Rafael Nadal bijvoorbeeld voor Roger Federer was. Federer:the golden boy,afkomstig uit de hoogste klasse (de familie Federer heeft zelfs een eigen Wiki-lemma), een natuurtalent dat met fluwelen slagen en haren die altijd in model blijven iedereen van de tennisbaan slaat. Alles lijkt hem even gemakkelijk af te gaan. In interviews zegt hij dingen als: 'Er is geen geheim, ik ben gewoon een enorm getalenteerde speler.' En: 'Ik heb altijd al geweten dat ik iets bijzonders had.' Hij laat zijn monogram in gouddraad op zijn jasjes borduren, maakt reclame voor Rolex, leest graag kranten, zegt hij, om te weten wat er over hem geschreven wordt. En dan is daar op een dag Nadal, een gewone jongen uit Mallorca die kanonskogels mept. Geen natuurtalent zoals Federer, maar iemand die zich met veel doorzettingsvermogen en krachttraining een baan omhoog werkt.
Wie is beter? Het genie of de harde werker? De danser of de vechter? Messi of Ronaldo, Kasparov of Karpov, Achilles of Hector? Op papier wint Nadal, zowel in het onderlinge resultaat met Federer, als in gewonnen grand slams. Maar Federer wordt vaker genoemd als beste tennisspeler aller tijden. Dat generatiegenoot Djokovic nog meer won, en officieel de beste aller tijden is, doet daar niets aan af. Djokovic was niet verwikkeld in een persoonlijk gevecht (behalve met de autoriteiten omdat hij zich niet tegen corona wilde laten vaccineren), groeide daarom niet uit tot epische proporties en zal dan ook, denk ik, redelijk snel weer vergeten zijn.
Maar mijn punt is dus: Federer zou nooit zo goed zijn geworden zonder Nadal. Dat gaf hij zelf ook toe.'He made me rework my game', zei hij ooit in een interview. Door Nadal moest Federer zich 'herbronnen', terug naar de oefenbaan. Het maakte Federer niet alleen beter, maar ook minder arrogant.
Zoals de Romeinse keizer Marcus Aurelius zich volgens de overlevering geregeld door een bediende in zijn oor liet fluisteren: 'Je bent maar een gewoon man... een gewoon man', zo houdt een aartsvijand, of angstgegner, het ego in toom.
Nog een voorbeeld, uit mijn zelfhulpboek: de filmUnbreakable, uit 2000 en gewoon op YouTube te zien. Daarin gaat de antagonist Elijah Prince (gespeeld door Samuel L. Jackson) juist op zoek naar zijn protagonist. Want, zegt hij: 'Weet je wat het allerergste is? Om niet te weten wat je plaats in deze wereld is. Niet te weten waarom je hier bent.'
Vanwege een zeldzame genetische aandoening kan Elijah zich nauwelijks bewegen zonder een bot te breken, Mr. Glass noemden ze hem op school. Maar als er iemand zoals hij rondloopt, meent Elijah, dan moet het tegenovergestelde ook bestaan: iemand die onbreekbaar is, een superheld. Uiteindelijk vindt Elijah zijn tegenpool in de vorm van de beveiliger David Dunn (Bruce Willis) die op een dag als enige, zonder ook maar een schrammetje, een treinongeluk overleeft. Het is Elijah die David vervolgens de juiste richting op duwt, hem zijn onvervulde potentieel toont en doet uitgroeien tot de superheld die hij inderdaad is (zij het een met een regenponcho in plaats van een cape).
Behalve aartsvijanden zijn Federer en Nadal ook vrienden. David en Elijah horen bij elkaar: ze zijn aan elkaar verbonden als verstrengelde deeltjes uit de kwantummechanica waarbij, als het ene deeltje rechtsom draait, de ander linksom gaat. Ze houden elkaar in balans. 'Omdat we nu weten wie jij bent', zegt Elijah, 'weet ik wie ik ben.'
Tegenwoordig wordt vaak verkondigd dat het individualisme doorgeslagen is, onderlinge banden zijn verbroken. Dankzij het neoliberale ieder-voorzich weten mensen bovendien niet meer wat hun plaats nog is in deze wereld, waarvoor en waartoe het allemaal dient. We moeten relaties weer herstellen, klinkt het dan. Overheidscampagnes roepen op om eens wat vaker te vragen hoe het met een ander gaat, om met elkaar te praten, we zitten immers allemaal samen op die apenrots.
Maar ik zeg, in mijn zelfhulpboek dus: wat mensen nodig hebben is een waardige tegenstander. Zoek iemand die in alles je tegenpool vormt, een andere achtergrond heeft, anders denkt, anders in het leven staat, laat het je antithese zijn, je yin, of yang, en stuw elkaar op tot de grootst mogelijke hoogten. Haal het beste uit elkaar en maak het episch.
Het moet je tegenpool zijn, de totale oppositie van alles waar je voor staat, de yin bij je yang