De verwarring van Huck Dichters&Denkers

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
31 oktober 2024
Veranderde Mark Twain metAdventures of Huckleberry Finnde Amerikaanse literatuur voorgoed? In ieder geval probeert Percival Everett met zijn hervertellingJamesdie verandering nog eens te veranderen.
Mark Twain liet de uitgavevanAdventures of Huckleberry Finn(1884) voorafgaan door een vrolijke 'kennisgeving, in opdracht van de schrijver' (ik citeer de vertaling van Eugène Dabekaussen en Tilly Maters, 2019): 'Personen die proberen een motief te ontdekken in dit verhaal, zullen worden vervolgd; personen die proberen er een moraal in te ontdekken, zullen worden verbannen; personen die er een intrige in proberen te ontdekken, zullen worden doodgeschoten.'
Daarna liet hij nog een 'verklaring' volgen waarin hij de verschillende 'negerdialecten' (volgens hem zeven) die erin gesproken worden opsomt. Hij eindigt, uiterst geestig: 'Ik geef deze verklaring omdat veel lezers anders misschien veronderstellen dat al deze personages proberen dezelfde taal te spreken zonder daarin te slagen.'
Als je die 'kennisgeving' serieus zou nemen, dan zijn er in de loop van de jaren vele honderden beschouwers, wetenschappers, literatuurkenners vervolgd, verbannen en doodgeschoten. Twain is dankzij dit boek zowel tot held, voorvechter van de emancipatie van de zwarte bevolking in de VS, geniaal schrijver, grapjas, progressief boegbeeld, huichelaar en racist uitgeroepen. De discussie gaat door, er was recent veel ophef over een nieuwe uitgave vanHuckleberry Finnwaarin de racistische begrippen zijn vervangen, het 'n-woord' werd bijvoorbeeld'slave',en'injun'werd'indian'.In sommige zuidelijke Amerikaanse staten is het boek op scholen nog steeds verboden, vooral wegens de antichristelijke tendens.
Twain wist ongetwijfeld dat zijn boek veel discussie zou opleveren, het speelde zich af in de tijd vlak voor de Burgeroorlog. De reacties van de in hoofdzaak witte literaire pers waren unaniem vernietigend. Het was schandelijk, het was ongeschikt voor de jeugd, het gaf een onjuist beeld van de maatschappij, het gaf een verkeerd beeld van slavernij, het was antichristelijk, het boek zou direct verboden moeten worden (wat in sommige zuidelijke staten gebeurde). In de zwarte gemeenschap waren de reacties later genuanceerd. Ralph Ellison prees Twain omdat hij de taal van de zwarte bevolking voor het eerst in fictie een plaats gaf en liet zien hoe die taal ook tot de witte personages (Huck) was doorgedrongen. Ellison noemde 'de zwarte man een mede-schepper van de taal die Twain optilde naar het niveau van literaire welbespraaktheid'.
Elders schreef Ellison dat Twain 'elementen van de regionale volkstaal verplaatste naar een medium van een uniek Amerikaanse literaire expressie en ons aldus leerde wat essentieel Amerikaans is in onze volkse manieren en gebruiken. Juist in het volkse taalgebruik ontdekken we onze nationale identiteit'. Shelley Fisher Fishkin gebruikte in haar studieWas Huck Black?(1993) dezelfde soort argumenten. Bovendien haalt ze veel gegevens boven water over Twains inzet van stemmen uit de zwarte bevolking, hij schoor die stemmen niet over een kam. Vooral een tienjarige zwarte jongen, Jimmy, inspireerde hem langdurig. In een brief aan zijn vrouw schrijft Twain enthousiast over een ontmoeting (in 1871) 'met een heldere, geestige, onschuldige, ongekunstelde, sociale zwarte jongen, die uitputtend sprak over allerlei onderwerpen, maar op zo'n manier dat ik ernaar luisterde alsof het grootscheepse openbaringen waren'. Voorloper van Huck!
Tegenwoordig maken sommige besprekers uit de zwarte gemeenschap bezwaar tegen Twains weergave van het personage Jim, de weggelopen slaaf, hij zou te negatief zijn neergezet als een bijgelovig, dom en talig primitief type. Maar er zijn ook besprekers die laten zien dat Jim Huck, de witte jeugdige kletsmajoor, steeds te slim af is, altijd gelijk heeft, veel wijzer is dan Huck en veel meer tot empathie in staat is dan Huck. Uit de literaire hoek krijgt Twain nog steeds van alle partijen veel lof toegezwaaid. Veel schrijvers (bijvoorbeeld Faulkner) vonden en vinden datHuckleberry Finnde Amerikaanse literatuur voorgoed veranderde. De manier waarop Twain een gewone jongen in gewone volkstaal zijn eigen geschiedenis in zijn eigen woorden laat vertellen kende zijn weerga niet en is later vaak en meestal zwakker nagedaan. Hucks stem plus Twains sterke gevoel voor maatschappelijke satire vloeiden samen tot een geweldig meesterwerk.
Het blijft een merkwaardig boek, ik herlas het weer. De vertelstem van Huck is adembenemend treffend. Het hele boek staat vol kleine en grote grappen en flauwekul, Twain schuwt de melige mop niet. Zo vraagt een van de personages aan Huck 'waar Mozes was toen de kaarsen uitgingen'. Huck weet het niet.
'In het donker natuurlijk.' Twain debatteert alleen zijdelings over het 'slavernij-probleem', maar laat wel glashelder zien hoe het werkte en uitwerkte. Dat je als witte man/vrouw slaven aan elkaar kon doorverkopen, dat dit de gewone gang van zaken was. Morele opvattingen zitten bij Twain in de beschrijvingen van deze gruwelijke werkwijze. Hij laat zien hoe het er allemaal in de praktijk aan toeging. Hij laat stemmen klinken, handelingen zien, zonder censuur, zonder prekerij. Dit greep mij opnieuw bij de keel. Dit is een geëngageerde schrijver in topvorm. Twain gaat barbaarsheid niet uit de weg. Moordpartijen aan de lopende band, dit is geen jeugdboek. De beschrijving van een uit de hand lopende vete tussen twee witte families is afgrijselijk. De tienjarige Huck ziet het allemaal, hij beschrijft het en wij kijken mee.
Niet alles is even sterk. De belevenissen rond twee oplichters duren te lang en het einde van de roman heeft veel weg van een flauwe farce. De tocht en de belevenissen van Jim en Huck op het vlot over de Mississippi zijn voor niets geweest. Jim blijkt, zonder dat hij het wist, al veel eerder te zijn vrijgelaten, ze hadden net zo goed thuis kunnen blijven. Maar goed, alle literatuur is in de grond een farce, misschien wilde Twain ons dat nog maar eens inpeperen.
Je moet sterk in je schoenen staan om TwainsHuckleberry Finnop een nieuwe manier na te vertellen. Percival Everett probeerde het inJames,dat op de shortlist staat van de Booker Prize (én op die van de National Book Award). In grote lijn volgt hij de verhaallijn van Twain met dezelfde avonturen erin. Nu is niet Huck de verteller, maar Jim, in de roman heet hij James. Huck en James zijn net als bij Twain op de vlucht en proberen via een vlot op de Mississippi te ontkomen. Na allerlei belevenissen slagen ze erin te ontsnappen en in Everetts boek bevrijdt James op het einde zijn vrouw en kind uit handen van slavenhandelaren. Everett bedacht een paar nieuwe avonturen. James belandt bijvoorbeeld als zanger in een wit gezelschap (The Virginia Minstrels) dat rondtrekt om viablack face-voorstellingen de witte bevolking te vermaken. Everett maakt hier een mooie, zowel pijnlijke als geestige toestand van. James moet zijn gezicht zwart maken, anders kan hij niet overtuigend als een parodie op 'zwarten' overkomen. Met deze scènes zou Twain vast en zeker gelukkig zijn geweest.
Geestig is ook dat Everett alle zwarte mensen in de roman wanneer ze met hun witte meesters praten ineens uit zelfbescherming op een dialect overgaan. Ongeveer hetzelfde dialect dat Jim in Twains boek spreekt. Maar onderling praten ze keurig correct Engels. Everett discussieert hiermee op twainiaanse wijze met het idee dat dialectsprekers 'dom' en 'primitief' zouden zijn. En witten proberen dit idee in stand te houden. Nederlandse cabaretiers werken nog steeds graag met dit soort vooroordelen. Succes verzekerd. Vaak beginnen ze Twents of Gronings of Vlaams te praten om te 'bewijzen' dat bewoners daar 'dom', 'primitief' of juist zo 'gezellig en gewoon' zijn.
Ik miste in Everetts boek een vertelstem als die van Huck. Onschuld, doortrapte naïviteit, wijsneuzerigheid, brutaliteit, scheefpraat, ongegeneerdheid. Ik miste de hilarische debatten tussen Jim en Huck over allerlei al of niet serieuze onderwerpen, over god en bijgeloof, over sterren en planeten, over rijkdom en armoede, de voordelen van lenen, over het verschil tussen man en vrouw, over economie et cetera. James-stem is geen Huck-stem, helaas. Hij is het tegendeel: James is een goed belezen, welopgevoede man, die Huck regelmatig de les leest over allerlei zaken. Hij probeert tijdens de reis op het vlot een boek over zijn belevenissen te schrijven. Hij heeft zichzelf leren schrijven, pronkt met zijn kennis over Locke, Rousseau en Voltaire en spreekt in rustige, beschaafde volzinnen. Hij is een geschoold denker. Ik heb hier veel begrip voor, Everett had geen zin Twain letterlijk over te doen. Hij wilde op een andere manier dan Twain zijn verontwaardiging over de gevolgen van slavernij onder woorden brengen. Niet dubbelzinnig en half satirisch, maar zo duidelijk mogelijk om mij alsnog van de verschrikkingen te overtuigen. Zijn verontwaardiging is groot.
Deze roman is dus een aanklacht, en dat heeft ook nadelen. Er is geen moreel debat in dit boek, geen dilemma over te maken keuzes. James heeft het gelijk van begin tot einde aan zijn kant, maar Everett slaagde er niet in, op een paar scènes na, dit gelijk van een interessante, wat mij betreft rare, overdreven, onzinnige stem te voorzien. Er grote literatuur van te maken, bedoel ik.
Bij Twain is er wél een dilemma. Huck komt vooral in het begin van Twains roman voor de vraag te staan of hij de weggelopen slaaf Jim moet aangeven bij een stel slavenjagers. Als witte bewoner van het gebied rond de Mississippi heeft hij de plicht dat te doen, maar het dringt tot hem door dat hij als mens slecht zou zijn. Twain maakte hier fraaie scènes van; hij laat Huck, bepaald niet een geschoold denker, hier vertwijfeld over peinzen. Uiteindelijk kiest hij ervoor Jim niet aan te geven.
Tegen het einde van de Everett-roman(spoiler alert!)komt James erachter dat Huck zijn zoon is. Mooi idee, waarom ook niet, alles mag en kan in een hervertelling als deze. Liet Everett zich inspireren door Fisher Fishkins studieWas Huck Black?De roman krijgt vanaf hier een andere draai, de genegenheid tussen James en Huck blijkt te berusten op een familieverhouding. Bij Twain berust ze op wederzijdse humane empathie. Everett beschrijft overigens met veel overtuiging Hucks verwarring (is hij de zoon van een zwarte man?) maar tegelijk werkt de roman nu met een typisch Noord-Amerikaanse literatuuropvatting over de verbintenis die er (altijd) zou bestaan tussen leden van een familie. Zie het werk van bijvoorbeeld Jonathan Franzen, de vele Netﬂix-series en Hollywood-ﬁlms.Family comes ﬁrst. Het einde van de roman heeft gelukkig veel weg van eenshootoutin de wat mindere western. De goeien winnen, ik ben er altijd weer blij mee. Ik weet zeker dat Twain me, als hij deze bespreking gelezen had, zou hebben laten vervolgen, verbannen en doodschieten.
De manier waarop Twain een gewone jongen in gewone volkstaal zijn eigen verhaal laat doen kende zijn weerga niet
PERCIVAL EVERETT James Mantle, 303 blz.