Antisemitisme moet je bestrijden, niet politiseren In het nieuws

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
4 april 2024
Een optreden van een joodse zangeres in Waalwijk dat bruut werd verstoord door pro-Palestina-activisten omdat ze familie heeft in Israël en haar kleinkinderen daar in het leger vechten. Een rabbijn die klappen kreeg in een Utrechts winkelcentrum. Een joodse vrouw in Amstelveen bij wie de activisten voor de deur stonden omdat haar dochter dient in het Israëlische leger - haar naam en adres waren gedeeld op sociale media. Het zijn een paar pijnlijke incidenten die staan voor een patroon: in het protest tegen de oorlog in Gaza worden steeds vaker individuele joodse Nederlanders belaagd en geïntimideerd.
Goed dus dat vrijwel alle politieke partijen in de Tweede Kamer - alleen Forum voor Democratie en Denk ondertekenden niet - vorige week dinsdag een verklaring uitbrachten tegen jodenhaat, waarin ze de burger oproepen pal te staan voor de joodse gemeenschap. 'Niet stil blijven zitten, maar je keihard uitspreken tegen antisemitisme. Want als joodse Nederlanders in ons land onveilig zijn, dan hebben we allemaal op te staan.' Afgelopen donderdag schreef ook demissionair premier Mark Rutte dat er 'een keiharde grens wordt overschreden als joodse Nederlanders op hun identiteit, dus om wie ze zijn, worden uitgescholden'.
Vier jaar geleden publiceerdeDe Groeneeen groot onderzoek naar online antisemitisme, waaruit bleek dat in heel Europa het antisemitisme virulent was. Complotdenkers, rechts-nationalisten, voetbalsupporters, linkse activisten - al die groepen deelden, deels in reactie op de coronapandemie, haatberichten en antisemitische stereotypen. Een onderzoek van de Universiteit van Oxford stelde dat in coronatijd elke 83 seconden antisemitische inhoud op de socials werd gepubliceerd.
Er was kortom al sprake van een groot probleem en dat is na de oorlog in Gaza nog veel groter geworden. In de begrijpelijke protesten tegen het nietsontziende optreden van het Israëlische leger is er een onontwarbare kluwen van begrippen ontstaan: verzet tegen de politiek van Netanyahu, kritiek op het zionisme, en het ter verantwoording roepen van individuele Israëliërs en joden lijken soms op een hoop te worden gegooid. Daarbij worden ook evenementen verstoord louter omdat ze Israëlisch zijn - een Israëlisch filmfestival in De Balie; de vertoning van een Israëlische film in Maastricht; optredens van het Jerusalem Quartet in Amsterdam en Den Haag.
Rutte heeft volkomen gelijk dat er een grens wordt overschreden als joodse Nederlanders en Israëliërs worden lastiggevallen vanwege hun identiteit. Net als de Kamer in haar verklaring benadrukte Rutte dat het niet zozeer de politiek is die hier iets aan kan doen, maar dat het iets is wat het 'collectief met elkaar (moet) oppakken'. 'Dit is niet een zaak waarbij je kan zeggen: wat doet Den Haag?'
Dat is toch te eenvoudig - 'Den Haag' zou voorop moeten lopen in het bestrijden van antisemitisme en dat doe je, paradoxaal genoeg, niet als je bij alles met veel misbaar 'antisemitisme' roept. Of het nu Wilders, Van der Plas of Yesilgöz is, ze blinken na incidenten uit in grote woorden, terwijl juist 'Den Haag' goed op haar woorden zou moeten letten en niet zou moeten meegaan in de onontwarbare kluwen van begrippen. En het bestrijden van antisemitisme niet zou moeten gebruiken voor het uitventen voor eigen politiek gewin - door het in een adem te noemen met anti-migratiepolitiek (Wilders: 'Sluit de grenzen voor nog meer terreur en antisemitisme') of het om te zetten in racisme (Van der Plas: 'We zien dat de groepen die hier het meest asiel aanvragen, mensen zijn uit landen als Syrië, Eritrea en Jemen. Dat zijn landen die een jodenhaat hebben die tot diep in hun ziel zit') of het aan te wenden om heel links te diskwalificeren.
In zijn essayDe shoah na Gaza(zie pagina 34) wijst de IndiaasBritse schrijver Pankaj Mishra erop dat Israël de holocaust al decennia instrumentaliseert en gebruikt om de eigen wreedheid tegenover de Palestijnen te legitimeren. De holocaust is daarbij geen universalistisch referentiepunt waarop de mensenrechten zijn gebaseerd, maar een rechtvaardiging om koste wat het kost de eigen staat te verdedigen. In dat denkraam staat kritiek op Israël gelijk aan antisemitisme.
Radicaal-rechts neemt al tijden een houding aan ten aanzien van antisemitisme die even instrumenteel is. Het begreep al lang dat het weg moet blijven van jodenhaat om niet marginaal te zijn. Na 9/11 liet radicaal-rechts antisemitisme en islamofobie steeds meer met elkaar overlappen. Politicoloog Cas Mudde wees er op X op dat radicaal-rechts naast 'homonationalisme' ook 'judeonationalisme' omhelst, waarin joden bij 'ons' horen en moeten worden verdedigd tegen moslims. Dat 'anti-antisemitisme' is alleen maar feller geworden, ook om in te wrijven dat de antiracisten de echte racisten zijn.
Bij de normalisering van zo veel radicaal-rechts gedachtegoed moet 'Den Haag' ervoor waken dit 'judeonationalisme' niet over te nemen. Antisemitisme moet bestreden worden maar niet worden gepolitiseerd. En empathie zou er niet alleen voor de slachtoffers van antisemitisme moeten zijn, maar ook voor de slachtoffers in Gaza.
Antisemitisme bestrijd je niet als je bij alles met veel misbaar 'antisemitisme' roept