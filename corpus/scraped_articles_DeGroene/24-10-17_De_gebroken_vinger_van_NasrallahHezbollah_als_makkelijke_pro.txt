De gebroken vinger van Nasrallah Hezbollah als makkelijke prooi

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
17 oktober 2024
Dat Israël Hezbollah in korte tijd zo kon verwoesten, betekent dat het veel geheime informatie had. Het lek lijkt te zitten bij Hezbollah zelf, dat door haar bemoeienissen met Syrië te zichtbaar was geworden, en makkelijk te infiltreren.
Hassan Nasrallah,de voormalige secretarisgeneraal van Hezbollah, stond bekend om de opgestoken wijsvinger in zijn toespraken. Hiermee bedreigde hij Israël, IS, de Syrische gewapende oppositie en de Libanese politieke partijen die tegen hem waren. De opgestoken vinger werd bekend als de 'heilige vinger'. In de Arabische wereld heerste het idee dat Israël zich alleen durfde te richten op Hamas, wier slagkracht beperkt bleef tot de kleine Gazastrook. Hezbollah daarentegen zou een geduchte tegenstander zijn, een reus waar Israël liever niet tegen streed. Dit beeld werd bevestigd door de uitspraken van president Benjamin Netanyahu na 7 oktober, waarin hij zei geen oorlog met Hezbollah te willen.
In zijn laatste toespraak beloofde Nasrallah Israël 'verrassingen die Hezbollah verborgen houdt en die het verloop van de oorlog zullen veranderen'. Maar de echte verrassingen kwamen binnen enkele dagen van Israël. Van het opblazen van piepers en het elimineren van leiders van het eerste, tweede en derde echelon, tot de moord op Hassan Nasrallah zelf. De leider die volgens veel van zijn bewonderaars onsterfelijk was. De schok was groot. Niet alleen bij de aanhangers van de partij, maar bij iedereen die de situatie in het Midden-Oosten volgt. Hoe was dit mogelijk?
Hezbollahs invloed nam sterk toe nadat de beweging in 2000 Zuid-Libanon van Israël had bevrijd. Sindsdien was de strijdgroep zelfs groter dan het reguliere Libanese leger. De laatste oorlog die Israël tegen Hezbollah voerde, in 2006, duurde 34 dagen. Ondanks het hoge aantal slachtoffers en de verwoestingen in Libanon, slaagden het Israëlische leger en de inlichtingendiensten er niet in de overwinning te behalen. 'Het reguliere leger verliest als het niet wint. De bendes winnen als ze niet verliezen', zei de voormalige Amerikaanse minister van Buitenlandse Zaken Henry Kissinger tijdens de oorlog in Vietnam. Destijds vergeleken de Israëliërs de oorlog van 2006 met de oorlog in Vietnam; ze noemden het zelfs 'Israëls Vietnam'. Hezbollah was na deze oorlog sterker dan ooit. Nasrallah sprak zelfs van een 'goddelijke overwinning'. Israël probeerde hem driemaal te vermoorden, maar tevergeefs.
In 2005 trad Hezbollah voor het eerst toe tot de Libanese regering en kon zo regeringsbesluiten belemmeren die in strijd waren met haar belangen. Door de zoetheid van overwinning en macht verloor ze echter de grootste vijand, Israël, uit het oog.
De Israëlische veiligheids- en inlichtingendiensten stortten zich daarentegen op het versterken van hun inspanningen op het gebied van informatievergaring, wat hen in staat stelde de situatie nauwkeuriger te analyseren. Volgens deFinancial Timesontwikkelden de diensten een alomvattende kijk op Hezbollah als een militaire en politieke macht, waarbij extra aandacht uitging naar de groeiende banden met de Iraanse Revolutionaire Garde en de relatie tussen Nasrallah en de Syrische president Bashar Al Assad.
In 2011 bereikte de Arabische LenteSyrië en dat mondde al snel uit in een burgeroorlog. Hezbollah steunde alle revoluties en opstanden in Arabische landen, maar dat stokte toen de Syrische revolutie begon.
In een toespraak in 2013 zei Nasrallah dat hij de Syrische president Assad had gevraagd voorzichtig te zijn en dat hij geen regionale oorlog wilde laten ontstaan. Hezbollah koos niet meteen voor de militaire optie in Syrië, maar probeerde eerst een politieke oplossing te vinden met hulp van de Palestijnse beweging Hamas, blijkt uit een studie van het Carnegie Middle East Center uit 2018. Deze bemiddeling mislukte echter toen het Syrische regime eiste dat de oppositie eerst haar wapens zou neerleggen.
De oppositie weigerde en de militaire operaties namen toe in intensiteit. Hamas koos ervoor om de oppositie te steunen, terwijl Hezbollah het Syrische regime ook militair ging steunen. Toen de strijders van de oppositie aan de poorten van de hoofdstad Damascus stonden, hielpen de goed uitgeruste en getrainde Hezbollah-strijders de ineenstorting van het regime-Assad te voorkomen. De interventie verliep geleidelijk en werd gedicteerd door het veranderende militaire evenwicht ter plaatse. Hoe zwakker het regime en hoe groter het risico op zijn val, hoe meer Hezbollah bij de strijd betrokken raakte.
'We leden onder een gebrek aan soldaten en munitie, de desertie van officieren en verraad in de veldslagen. We zouden niet hebben gewonnen als er niet de steun was geweest van Hezbollah-strijders', vertelt Hatem, een pseudoniem, telefonisch vanuit Syrië. Hij was een leider van een strijdgroep in het Syrische leger en vocht later altijd aan de zijde van Hezbollah. 'Het waren stoere en ervaren strijders, en velen van hen vielen als martelaren.'
De oorlog in Syrië vormt een grote, zelfs existentiële bedreiging voor de strategische alliantie tussen krachten die vijandig staan tegenover Israël. De As van het Verzet bestaat uit Syrië, Iran, Hezbollah en de Iraakse sjiitische facties. Wanneer je levens- en doodservaringen en oorlog deelt, ontstaat er een hechte band.
De oorlog in Syrië is een keerpunt in de geschiedenis van Hezbollah. De organisatie verandert van een lokale strijdmacht, waarvan de militaire operaties beperkt waren tot een smalle grensstrook met Israël, in een regionale strijdmacht. De militaire interventie in Syrië heeft de militaire kracht van Hezbollah enorm versterkt en dichter bij het traditionele legermodel gebracht. Hezbollah heeft ook geprofiteerd van haar samenwerking met het Russische leger in Syrië, waardoor de militaire strategieën en technologieën verbeterden en haar capaciteiten voor offensieve acties toenamen, vertelt Alexander Corbeil, voormalig hoofdanalist bij SecDev Group aan Carnegie Endowment for International Peace. Door Hezbollahs militaire deelname in Syrië breidden haar activiteiten zich ook uit naar Jemen en Irak.
De Israëlische journalist Ronen Bergman stelt echter in de Israëlische krantYedioth Ahronothdat Israël niet had kunnen hopen op 'een groter wonder dan dit'. De strijd van Hezbollah in Syrië 'verzwakte niet alleen het sterkste leger dat tegenover Israël stond, maar ondermijnde ook het imago van Nasrallah'.
Net zoals Hezbollahde Syrische oorlog veranderde, veranderde de Syrische oorlog Hezbollah.
De beweging nam in feite afscheid van guerrillatactieken en 'eenzame-wolf'-operaties en ging steeds meer lijken op een georganiseerd leger. Zowel de Hezbollah-leiders als de -leden werden hierdoor beter zichtbaar voor de Israëlische veiligheidsdiensten.
In eerste instantie vonden de meeste Israëlische aanvallen op leiders en faciliteiten, zoals wapendepots, van Hezbollah en Iran dan ook plaats in Syrië, en niet in Iran of Libanon. Israël kreeg toegang tot een'fountain of data'nadat Hezbollah betrokken raakte bij de strijd in Syrië, schreef deFinancial Times. 'De inmenging van Hezbollah in Syrië verzwakte de interne controlemechanismen, waardoor de deur werd geopend voor grootschalige infiltratie van inlichtingen', zegt Randa Slim, programmadirecteur bij het Middle East Institute in Washington tegen de krant.
'Hezbollah wist voor de Syrische oorlog haar organisatorische samenhang te behouden, maar dat ging gedeeltelijk verloren toen ze haar Libanese steunbasis en de vertrouwde omgeving van haar strijders verliet', zegt Ziad Majed, schrijver en universitair docent Midden-Oosterse zaken aan de Amerikaanse Universiteit in Parijs. Hij stelt dat de veiligheidslekken ontstonden doordat de strijders vochten in voor hen onbekende gebieden. Ook nam de onvrede onder de achterban toe door de voortdurende stroom doodskisten met gesneuvelde strijders uit Syrië.
Hezbollah ging er zelfs toe over om nieuwe Libanese en Syrische huurlingen te rekruteren. 'Tegelijkertijd richtte Iran ook milities op uit landen als Pakistan, Afghanistan en Irak', zegt Majed. 'De leden daarvan zijn op veiligheidsgebied minder gedisciplineerd en in hun omgang met Hezbollah kan dat leiden tot veiligheidsrisico's.'
Hezbollah ging naar Syrië omdat zij geloofde dat Israël niet langer een onmiddellijke dreiging vormde voor Zuid-Libanon. Ze verwaarloosde Israël, terwijl Israël zich juist op Hezbollah concentreerde, zegt Hanin Ghaddar, senior fellow bij het Washington Institute. 'Israël gaf de prioriteit aan Hezbollah, terwijl Hezbollah zich bezighield met Syrië.' De oorlog tegen IS en gewapende oppositiegroepen was op zijn hoogtepunt. Door de dreigende ineenstorting van het Syrische leger werd de rol van Hezbollah-strijders en andere sjiitische organisaties steeds groter.
Sinds het begin van het conflict in 2011 treft de Israëlische luchtmacht militaire doelen van Iran en Hezbollah in Syrië. Israël stuurde zelfs gevechtseenheden naar een wetenschappelijk onderzoekscentrum in Masyaf in NoordwestSyrië en blies een Hezbollah-fabriek voor precisieraketten op.
Hoe komt Israël aan de informatieover de locaties van wapenopslagplaatsen, geheime militaire faciliteiten en de bewegingen van Iraanse leiders en hun bondgenoten?
Er zijn spionnen en verraders, zegt de Syrische commandant Hatem stellig. 'Ze zijn overal aanwezig en de Libanese Hezbollah-leden weten dit. Ze gaan ervan uit dat de spionnen geen ervaren Hezbollah-strijders zijn, en wijzen met de beschuldigende vinger naar Syrische troepen, omdat die alleen voor het geld vechten en dus gemakkelijker te koop zijn.'
Syrië is volgens rapporten een van de corruptste landen ter wereld en met een inflatie van 238 procent kunnen veel mensen niet eens de basisbehoeften betalen. 'Het salaris van een officier in het Syrische leger bedraagt minder dan vijftig dollar. Als hij met de Iraniërs samenwerkt, is zijn salaris driehonderd dollar', zegt Rami Abdel Rahman, directeur van het Syrische Observatorium voor de Mensenrechten. 'Tegen betaling krijgen wij van alle kanten nieuws over mensenrechtenschendingen. Zou Israël, dat tientallen tot honderdduizenden dollars kan betalen, daar geen collaborateurs voor kunnen rekruteren?'
Israël profiteert van de zwakheden in het Syrische veiligheids- en militaire systeem, dat lijdt onder een gebrek aan training, uitrusting, coördinatie en toezicht. 'Inbreken in de Syrische inlichtingendiensten is eenvoudig, wat heeft bijgedragen aan het uitlekken van kwesties met betrekking tot de prestaties, de interne organisatie en het functioneren van Hezbollah', zegt Majed. 'Hezbollah-strijders zijn door hun al tien jaar durende aanwezigheid in Syrië minder gedisciplineerd geworden en daardoor kwetsbaar voor veiligheidslekken.'
Een bron binnen het Syrische leger onthulde aan mediaplatform Hal Press dat Israël er inderdaad in is geslaagd om de Syrische veiligheidsdiensten te infiltreren en geheime informatie te verkrijgen over de bewegingen en verblijfplaatsen van Iraanse adviseurs en geallieerde milities, vooral in de kuststeden. Volgens de bron maakt Israël gebruik van een netwerk van spionnen en informanten, die op het hoogste veiligheids- of militaire niveau in het Syrische leger werken en geïnformeerd worden over Iraanse activiteiten in Syrië.
'Israël kent zelfs de bewegingen van de auto's van Iraanse officieren en Hezbollah-leiders. Ze weten waar ze wonen en waar ze elkaar ontmoeten. Deze informatie komt allemaal van lokale spionnen', zegt Rami Abdel Rahman.
Luna Al Shibl overleed aan de gevolgen van verwondingen die ze opliep bij een auto-ongeluk begin juli nabij Damascus. Al Shibl leidde jarenlang het politieke en mediabureau van het Syrische presidentschap, voordat zij speciaal adviseur werd van president Assad. Vóór het ongeval was ze van plan om permanent naar Moskou te verhuizen. Ooggetuigen zeiden dat haar auto werd aangereden door een gepantserde auto. De Syrische autoriteiten wezen het verzoek van haar man om haar voor behandeling naar Beiroet over te brengen af. Een paar dagen eerder werd haar broer, brigadegeneraal Molham Al Shibl, commandant bij het Militair Wetenschappelijk Onderzoekscentrum, gearresteerd. De aanklacht behelsde het overmaken van grote sommen geld naar het buitenland en 'het communiceren namens partijen die vijandig staan tegenover Syrië'.
Dit gebeurde meteen nadat Israël in april het Iraanse consulaat in Damascus had aangevallen. Het bombardement op het consulaat leidde tot de dood van Mohammad Reza Zahedi, een commandant van de Iraanse Revolutionaire Garde, samen met vijf officieren. Dagen later vuurde de Revolutionaire Garde meer dan driehonderd raketten af op Israël, als vergelding voor Zahedi's dood.
'Molham wordt beschuldigd van het lekken van informatie over de consulaatbijeenkomst naar Israël', bevestigt Rami Abdel Rahman, 'en Luna had sterke banden met Rusland en Europese inlichtingendiensten. Zij coördineerde alle bijeenkomsten van Iraanse commandanten en Hezbollah in het presidentiële paleis in Damascus en ze werkte nauw samen met haar broer.'
Een bron in de IraanseHoge Nationale Veiligheidsraad onthulde aan de Koeweitse krantAl-Jaridadat de Iraanse veiligheidsdiensten een rapport bij de raad hadden ingediend over de mogelijke betrokkenheid van de Syrische autoriteiten bij de moorden op hoge leiders van de Revolutionaire Garde in Syrië. Volgens de bron besloten Teheran en Damascus na de moord op Reza Mousawi, een van die hoge leiders, een gezamenlijk onderzoek te openen naar de inlichtingendiensten. Luna werd beschuldigd van medewerking aan de door Israël gepleegde moordaanslag.
Toen duidelijk werd dat de Syrische inlichtingendienst het onderzoek hinderde, besloot Teheran een onafhankelijk onderzoek te openen met de hulp van Hezbollah. De resultaten toonden aan dat de veiligheidslekken die tot de moord op de Iraanse commandanten leidden, dekking op hoog politiek niveau hadden. Het werd zelfs niet onwaarschijnlijk geacht dat de Syrische president Assad op de hoogte was.
Ook werd niet uitgesloten dat het lek plaatsvond op het niveau van het Russische leiderschap in Syrië en de Syrische veiligheids- en militaire groepen die daarmee samenwerken. Ook in dit geval is het waarschijnlijk dat Assad hiervan op de hoogte was. De meerderheid van de Hezbollahleiders en -strijders die sinds 7 oktober 2023 in Libanon of Syrië zijn gedood, was op de een of andere manier verbonden met de Syrische en Russische veiligheidsdiensten. De versleutelde Russische telefoons die de strijders gebruikten werden waarschijnlijk afgeluisterd.
President Assad wil geen oorlog met Israël. Zijn leger en land zijn verwoest, en zijn prioriteit is nu het consolideren van zijn macht en het terugdringen van de Iraanse invloed. Hij wil de betrekkingen met Arabische landen normaliseren, vooral met Saoedi-Arabië en de Verenigde Arabische Emiraten, vijanden van Iran. Het lijkt er zelfs op dat hij Hezbollah hiervoor opoffert.
De oorlog in Syrië is een keerpunt in de geschiedenis van Hezbollah