Een andere wereld is mogelijk Kunst Emma Talbot

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
12 oktober 2023
In het werk van Emma Talbot is de tijd van elastiek gemaakt. Verleden, heden en toekomst komen samen, alledaags en mythisch tegelijk.
Emma Talbots werkenogen licht en sierlijk, maar verkennen de onderstromen van het menselijk bestaan. Haar tekeningen, animaties, installaties en textielsculpturen bewegen soepel tussen figuratief en abstract, droom en werkelijkheid, binnen- en buitenwereld. Het vrouwelijk perspectief en (onze omgang met) de natuur zijn daarin leidende motieven. Tekenen beschouwt Talbot als de basis van haar veelzijdige praktijk, een manier van hardop denken die het onderbewuste naar boven haalt. De poëtische teksten in haar werk, die soms de vorm aannemen van een opdracht of vraag('what would you do if you knew your lightness?'),zijn intiem en episch tegelijk, ergens tussen dagboek en manifest. Vaak staat een vrouwfiguur centraal: een archetypische gedaante met zilvergrijze lokken (net als Talbot zelf) en blanco gezicht, tuimelend door overweldigende natuurlijke of stedelijke omgevingen.
In het Dordrechts Museum zijn meerdere werken van Talbot te zien. Het grootste isBound, Buried Deep(2018), bestaande uit vier lange stroken beschilderd zijde. De vrij hangende doeken ogen spectaculair: caleidoscopische kleuren en patronen, schaduwen en sterren, een zon die daalt en weer opkomt. In haar zwierige handschrift mijmert Talbot over voorouders, begraven herinneringen en de neiging te 'verstenen' onder het gewicht van de naderende ondergang. Daarin hebben we een keuze, stelt Talbot: 'We make our own black holes.You're not dead yet. Shift your weight.'Een vergelijkbaar geluid klinkt in het actuele discours over klimaatverandering, met een denker als Mary Annaïse Heglar die onze zienswijze wil bevrijden van de statische tweedeling tussen hoop (alles komt goed) of wanhoop (alles gaat naar de haaien). Het gaat er niet om wat de wereld doet, zegt zij. Het gaat erom watwijdoen.
De sculptuurMirrored Landscape(2020), onlangs met bijbehorende tekening aangekocht door het museum, toont een vrouw tegenover een boom. Ze leunt naar voren en bekijkt haar handpalm, haar kromme rug vormt een spiegelbeeld van de andersom gebogen takken. Het is onduidelijk of ze eerbiedig knielt of zich opmaakt voor strijd - zoals het ook de vraag is of de takken haar beschermen of langzaam maar zeker omklemmen. OpWinter Trees(2020) buigen twee bomen mee met een onzichtbare wind, tegen een golvende hemel die elk moment kan openbarsten. Is het toeval dat de linkerboom lijkt op een stemvork? In eerder werk beschreef Talbot 'dieptepeilers', het oude nautische gebruik om met een loodlijn te testen hoe diep het water is en of er rotsen zijn waarop het schip te pletter kan slaan. Een metafoor voor het aftasten van het heden om de verdere koers te bepalen. Hettunenvan energie.
In een titelloze tekening uit 2019 zijn de ledematen - minstens acht - van een vrouw verstrengeld met de tentakels van een octopus. Associaties met Medusa (de mythologische belichaming van de ongetemde natuur) komen op bij deze sensuele worsteling, waarin opnieuw de grens tussen overgave en verzet is vervaagd. De sculptuurDreaming Woman(2020) doet dan weer denken aan Sisyphus: een vrouw ligt achterovergebogen op een kei van textiel, in haar rechterhand een voorwerp dat zowel spiegel als dromenvanger kan zijn. Een kosmisch landschap strekt zich onder haar uit. Voor haar tentoonstelling in Den Haag in 2019 maakte Talbot een vrouwfiguur in vergelijkbare lethargische houding, maar dan gewapend met een selfiestick. Lange draden wol verbonden haar lijf met dat van een barende vrouw en een baby met placenta, het tafereel omringd door raadselachtige artefacten.
Dit vervlechten van oudheid,heden en toekomst is iets wat Talbot omschrijft als 'elastieken tijd'. Net als sciencefictionschrijver Ursula LeGuin in haar beroemdecarrier bag theory(waarin ze de gebrekkige 'speer' van het patriarchale, neoliberale narratief vervangt door een baarmoederachtige 'draagtas' waarin alles past) ziet de kunstenaar tijd niet als rechte lijn, maar als netwerk van associaties en gevoelens. Ondanks hedendaagse fenomenen als smartphones, algoritmen en het laatkapitalisme verschillen wij niet wezenlijk van onze voorouders, laat Talbot zien. Haar werk zit dicht op de huid en zoomt tegelijkertijd uit tot heelalachtige proporties; het alledaagse gaat samen met het mythische. Waar de speer alleen toepasbaar is op een star en versimpeld wereldbeeld, biedt de draagtas ruimte voor kleur en complexiteit.'It is a strange realism, but it is a strange reality', schreef LeGuin.
Talbots werken inKISS MY SOULonthullen de ruimte tussen individu en collectief, tussen rêverie en fatalisme. Ze reikt eeuwen terug om alternatieve toekomstige werelden voor te stellen, vrij van onderdrukkende systemen. 'Another world is possible',luidt een frase uit vroeger werk die weerklinkt in Talbots gehele oeuvre. Ook Mary Annaïse Heglar ziet een uitweg in'world-building',iets wat vooral wordt geassocieerd met sciencefiction maar waartoe ieder mens in staat is. In plaats van bij de pakken neerzitten of hopen op het beste, pleit zij ervoor het midden te bezetten - bij uitstek het speelveld van de kunst - en voorbij het doel van een 'leefbare planeet' te streven naar een mooie wereld. Om een mooie wereld te bouwen, moet je je die eerst verbeelden, aldus Heglar. Dat is precies wat Emma Talbot de museumbezoeker op het hart drukt:'Balance this nightmare with your dream.'
Ondanks smartphones en algoritmen verschillen wij niet wezenlijk van onze voorouders
Dordrechts Museum, Foto Peter Cox | Emma Talbot, Mirrored Landscape, 2020. Gemengde techniek