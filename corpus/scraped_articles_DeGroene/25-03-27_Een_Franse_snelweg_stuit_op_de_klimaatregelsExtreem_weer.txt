Een Franse snelweg stuit op de klimaatregels Extreem weer

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
27 maart 2025
De verklaring tot nut van het algemeen voor de aanleg van de A69 dateert van zeven jaar geleden. De 53 kilometer lange autosnelweg tussen Castres en Toulouse is voor meer dan de helft voltooid, twee derde van de begroting à 450 miljoen euro is al besteed, het asfalt ligt klaar om te worden uitgerold.
Toch verordonneerde de rechtbank van Toulouse eind februari de werkzaamheden aan de snelweg te staken. Het project zou niet voldoen aan alle criteria voor een 'dwingende reden van groot algemeen belang'. Een unicum, niet eerder werd een snelwegproject om klimaat- en milieuredenen stopgezet. Het is dan ook de verklaring waarom de juridische procedure niet is afgewacht en de weg in een vergevorderd stadium verkeert.
De juridische uitspraak heeft een felle discussie over de interpretatie van het 'algemeen belang' veroorzaakt. Milieuactivisten zien in het besluit het resultaat van hun jarenlange gevecht voor verbetering van de bestaande weg of een sneltrein door het natuurgebied van de Tarn, conform de beleidsplannen voor klimaat en milieu. Maar er gingen begin maart ook enkele duizenden voorstanders van de weg de straat op om in het belang van de werkgelegenheid hervatting van de werkzaamheden te eisen.
De Franse overheid steunt deze laatste groep en gaat ter voorkoming van 'een economische ramp' zelfs in beroep om uitstel van de uitvoering van het besluit te bewerkstellingen. Nog voor dit hoger beroep zal dienen, besloot een aantal parlementariërs en senatoren afkomstig uit de Tarn, een voorstel te doen voor een Kamerdebat om het gerechtelijk besluit ongedaan te maken. Ze willen op grond van de eerdere goedkeuring de werkzaamheden weer in gang zetten.
De juridische wereld heeft woedend gereageerd. 'Als dit lukt, heeft de staat voortaan het recht om gerechtelijke uitspraken over het milieu goed dan wel af te keuren', verklaarde Arnaud Gossement, advocaat milieurecht tegenoverLe Monde.'Hervatting van de aanleg van de snelweg zou een ontkenning van de rechterlijke macht betekenen.'
Vooralsnog is het stil in en om de snelweg. Omwonenden betreuren het desolate, door de bouwwerkzaamheden al zwaar verwoeste landschap. Het debat in het parlement over de voortzetting van de werkzaamheden zal mogelijk in mei plaatsvinden.
...