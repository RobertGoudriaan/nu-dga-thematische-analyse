'We zijn erin gelokt' Onderzoek De invloed van big tech en AI op de journalistiek

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
3 oktober 2024
De onafhankelijke informatievoorziening is in het gedrang nu techbedrijven als Google in de online journalistiek de dienst uitmaken. Hoe kwam het zover? 'Dit schudt ons wel wakker, we moeten als journalistiek gaan innoveren.'
Madhav Chinnappawas enthousiast over het internet toen hij in de vroege jaren 2000 begon bij de bbc. Bij de digitale tak begon hij daar met de vraag: hoe kun je journalistiek verspreiden op dat ding dat ze het internet noemen? 'Ik genoot ervan', vertelt hij. 'Het was nieuw, het was anders, en ik besefte: dit is de toekomst'. Het internet was 'een kans' om informatie te verspreiden. Het was een 'naïef optimistische tijd'.
Hij had wel bedenkingen toen Google hem in 2010 een baan aanbood. Want was Google niet het bedrijf dat het hele verdienmodel van de journalistiek als een tapijt onder grote en kleine media vandaan had getrokken? Binnen een paar gesprekken zag hij in dat het bedrijf niet het grote gevaar was, maar een plek van waaruit hij juist kon helpen met de digitale innovatie van de journalistiek.
Chinnappa was de tweede werknemer die zich bij Google fulltime met nieuws bezighield, de eerste die zich op Europa richtte. Vanaf het begin was hij een bruggenbouwer, hij maakte tours langs Europese redacties om uit te leggen hoe ze konden samenwerken met Google News. Hij zag veel wederzijds onbegrip. Maar het lukte hem de techneuten in Silicon Valley ervan te overtuigen dat nieuws belangrijk is voor de samenleving en de democratie, zegt hij.
De kroon op zijn werk was het Digital News Initiative: vanaf 2016 steunde Google met honderdvijftig miljoen euro de Europese nieuwsindustrie, waardoor het bedrijf zich in één klap kon rekenen tot de grootste filantropen in de sector. Chinnappa leidde het programma. Zijn analyse was dat de media in de twintigste eeuw een perfect businessmodel hadden: kranten en televisie bepaalden welke informatie de moeite waard was en waren verantwoordelijk voor het verspreiden daarvan. Ze vormden bovendien de poort naar het publiek en waren daarmee de belangrijkste spelers in de advertentiemarkt. Het internet schopte die positie onderuit. Met zijn hand op zijn hart zegt Chinnappa nu: zijn werk was oprecht bedoeld om dat probleem op te lossen.
Het is hem niet gelukt. Op het podium van het door Google gefinancierde internationale journalistiekfestival in Perugia in 2024, kan hij niet anders dan concluderen dat de relatie vijandig is geworden. Inmiddels is hij weg bij het techbedrijf. Hij zit quasi-nonchalant, met twee verschillende sokken aan, op een rode leunstoel in het middeleeuwse stadhuis van het Italiaanse stadje, naast een oud-vertegenwoordiger van Meta.
'Terwijl u hier prosecco serveerde, hielpen de bedrijven die u vertegenwoordigde bij genocides en autoritaire regimes bij het onderdrukken van de journalistiek.' Uit het publiek van
journalisten komen woedende vragen over de betrokkenheid van de techbedrijven bij de genocide in Myanmar, het censureren van informatie uit Gaza en de rol in de onderdrukking van de Russische oppositie. 'We zijn vrienden en ik hoop dat we vrienden kunnen blijven', zegt Chinnappa tegen een van de journalisten. 'Facebook in Myanmar was nalatigheid. Maar techbedrijven opereren in dit soort landen, in China heeft Google zich teruggetrokken. Zou je dan willen dat ze dat ook in Rusland doen?'
Er was een klein half uur uitgetrokken voor een gesprek tussen de twee oud-techmedewerkers, maar een uur later is alleen de eerste vraag (wat ging er mis?) ruim beantwoord, voor de tweede (ging er iets wel goed?) is geen tijd. 'We zijn na de sessie bij de bar te vinden om verder te praten, als ik nog vrienden over heb.'
Het wederzijds onbegrip dat de relatie tussen tech en journalistiek kenmerkte in de begintijden van het internet, is inmiddels omgeslagen naar een diep wederzijds wantrouwen. De journalistiek raakt afhankelijk van de techbedrijven, die zich op hun beurt van de media afkeren. Inmiddels is het een vicieuze cirkel. Techbedrijven komen met innovaties die de manier waarop media werken fundamenteel verstoren, om te overleven moet de journalistiek zich aanpassen aan de nieuwe realiteit en daarmee een stuk autonomie inleveren. Techbedrijven verliezen hun interesse, innoveren verder en putten uit de kennis en het archief van mediabedrijven om nieuwe technologie te bouwen die wéér het proces aantast. En het circus begint van voor af aan: een maalstroom waarin de journalistiek al twintig jaar langzaam verdrinkt.
Economisch gaat het iets beter met de digitale journalistiek, media verkopen meer digitale abonnementen, maar dat succes wankelt nu door de opkomst van een nieuwe verstoring: kunstmatige intelligentie. Met de opkomst van internet hebben media hun zelfstandigheid bij online distributie en reclame aan de grote techbedrijven uitgeleverd. Dat dreigt zich nu te herhalen, met één groot verschil: deze keer is er nauwelijks autonomie meer in te leveren, want big tech maakt online al de dienst uit.
Even had tech-optimismeook de journalistiek in zijn greep. Toen Casper Sikkema in 2014 aantrad als hoofdredacteur van de Nederlandse tak vanVice,was het journalistieke medium op het hoogtepunt van zijn succes: tien verschillende titels met een eigen insteek zoals feminisme, eten, muziek en nieuws. Jonge mensen met tatoeages en hippe kleding vertelden verhalen overedgyonderwerpen als drugs en seks, maar maakten ook diepgravende documentaires over de oorlog in Syrië.
Het verdienmodel was Facebook, waaropVicealle artikelen deelde. Sociale media zorgden voor leescijfers, groei en relevantie. Elke deelredactie had een eigen budget en hoofdredactie, jonge journalisten konden de verhalen maken die ze wilden. Met online journalistiek kon je op het wilde westen van het geplatformiseerde internet goed geld verdienen. Volgens de Amerikaanse hoofdredacteur Shane Smith zouVicehet nieuwe cnn worden. 'En we geloofden dat echt', zegt Sikkema. 'We dachten: wij zijn de toekomst.' NaastViceontstonden andere Amerikaanse media zoalsBuzzFeedenVoxdie leefden van verspreiding via sociale media. 'Bizar en vet eigenlijk', zegt Sikkema, 'dat er een verdienmodel in online journalistiek zat waardoor je een internationaal supersuccesvol mediabedrijf uit de grond kon stampen.'
Die gouden periode van de internetjournalistiek duurde ongeveer een decennium: grofweg tussen 2005 en 2015. Kranten waren ten dode opgeschreven: ze werden de 'dode bomen' genoemd. Na enige terughoudendheid begonnen zij hun artikelen online te publiceren, eerst op hun eigen websites en toen op sociale media. Was de traditionele journalistiek in eerste instantie nog onwennig over het al dan niet gratis delen van teksten, door betaalmuren en advertentiemodellen werd het online publiceren ook voor haar lucratief.
Platforms Google en Facebook wierpen zich op als tussenpersonen: ze schakelden zowel tussen de journalist en de lezer, als tussen de uitgever en de adverteerder. De deal leek kraakhelder: journalisten zorgden dat er interessante artikelen op Facebook en Google te vinden waren, en deze bedrijven zorgden dat die artikelen meer mensen bereikten.Vicewas een van de eerste Nederlandse media met redacteuren die zich speciaal voor sociale media inzetten, metbest practicesuit Amerika.
Ondertussen bood Facebook handige tools om het bereik via het platform te meten, en cursussen om het te vergroten.Vicemaakte daar dankbaar gebruik van. 'De redactionele beslissingen gingen om geloofwaardig en edgy zijn', zegt Sikkema. 'Strategisch keken we wel naar de data-inzichten die we via Facebook kregen. De mentaliteit was: we gaan iets maken dat het daar goed doet.'
De journalistiek werd steeds afhankelijker van de platforms voor verspreiding, naamsbekendheid en inkomsten. Facebook was in 2017 'de grootste en invloedrijkste entiteit in de nieuwsbusiness', schreefThe New York Timesdat jaar. Maar na een reeks schandalen rond beïnvloeding van de Amerikaanse verkiezingen waarin Donald Trump won, de genocide op de Rohingya in Myanmar en de bestorming van het Capitool in Washington, trok het bedrijf zich terug.
'We zijn erin gelokt', zegt Sikkema nu. Het was naïef om op Facebook te vertrouwen, vindt hij. Het platform kwam tot de conclusie dat het de journalistiek liever kwijt dan rijk was en besloot van de ene op de andere dag om meer prioriteit te geven aan berichten die veel emotie opriepen:'meaningful social interactions'.Moederbedrijf Meta wilde mensen dichter bij elkaar brengen, zei het. In werkelijkheid ging minder aandacht naar journalistiek, terwijl haat kon oplaaien en desinformatie toenam, een effect waarvan het bedrijf op de hoogte was.
Rond die tijd stelde Facebook het dwingende algoritme zo in dat het prioriteit gaf aan video boven tekst - online redacties zagen hun leescijfers kelderen en moesten zich razendsnel aanpassen of gingen kopje-onder. Met name die verandering viel zo dramatisch uit voor de online journalistiek dat een'pivot to video',zoals die omstreden maatregel heet, nu een eufemisme is voor iemand vermoorden, het meedoen eraan voor zelfmoord.Viceging grotendeels ten onder, de ten dode opgeschreven traditionele uitgeverijen van grote kranten bleven overeind.
Facebook heeft geen woordvoerders in Nederland die journalisten kunnen benaderen met vragen. Een bericht voor dit verhaal naar een algemeen e-mailadres voor de pers, blijft onbeantwoord.
De relatie tussen Facebooken de journalistiek is zo dood als een pier, zegt oud-Meta-medewerker Jesper Doub op het podium naast oud-Googleman Madhav Chinnappa op het festival in Perugia. De twee spreken op persoonlijke titel, verzekeren ze. Doub werkte bij het Duitse tijdschriftDer Spiegel,daarna ging hij in 2018 aan de slag op de nieuwsdivisie van
Meta, waar hij vorig jaar weer stopte. Jaren geleden financierde het bedrijf het grootste journalistieke congres van Europa nog, nu is het daarmee gestopt. 'Facebookhas left the building',zegt Doub. 'Er valt niets te repareren.'
Doub is er helder over: de kans om samen te werken is gemist. De veranderingen van het algoritme stuitten media tegen de borst, terwijl de techreuzen zich verbeten om de grote financiële vergoedingen die uitgevers van hen eisten. Google en Facebook hadden in de ogen van de uitgevers 'hun' inkomsten 'gestolen' en moesten de media daarvoor compenseren. De grote uitgevers lobbyden voor wettelijke betalingen, beleidsmakers in Europa voelden daar wel wat voor en begonnen aan aanpassingen aan het auteursrecht.
Maar de tientallen of honderden miljoen euro's die de uitgevers eisten als vergoeding waren 'crazy money'in de ogen van Facebook, zegt Doub. De uitgevers waren er zeker van: Google en Facebook verdienden veel geld aan hun artikelen en moesten dus aanzienlijke compensaties betalen. 'Maar de waarde van nieuws is nul vanuit het perspectief van Facebook', zegt Doub. 'Het is eigenlijk negatief. Het is een kostenpost.'
Om dat punt kracht bij te zetten pakte Facebook het als volgt aan, vertelt Doub: wil je de waarde weten van een product, dan neem je het weg en zie je wat er gebeurt. Dat deed het bedrijf in Canada, het haalde al het nieuws van het Canadese Facebook. 'Er gebeurde niets', zegt Doub. 'Sommigen zeggen zelfs dat de bedrijfsstatistieken stegen.'
'Het doet pijn om dat te zeggen als je in de journalistiek werkt en je leven eraan wijdt', zegt Doub. 'Maar het is bijna een religieuze discussie. Als je in het nieuws werkt, dan heb je het gevoel dat journalistiek van levensbelang is. We hebben journalistiek nodig voor de democratie. En voor een open en geïnformeerde wereld. Dat is ook waarde. Maar als je dan een bedrag eist dat in de ogen van Facebook-bestuurders gestoord is, dan heb je helemaal niet de kans om het gesprek te voeren over de verantwoordelijkheid die platforms hebben in toegang tot informatie.'
Waar de roep omfinanciële compensatie deel van de reden was voor Facebook om de journalistiek de rug toe te keren, probeerde Google gedwongen betalingen af te wenden door zelf uit te delen. Het techbedrijf besloot tot een enorm donatieprogramma: het Digital News Innovation Fund. Honderdvijftig miljoen euro werd in drie jaar tijd uitgedeeld aan de grootste Europese media. Tussen 2015 en 2019 ontvingen 31 Nederlandse media-organisaties 5,5 miljoen euro. Grote kranten zoals hetFinancieele Dagblad,deNRCende Volkskrant;individuele freelance journalisten; lokale nieuwe media zoals duic; persbureau anp; digitale platforms alsNU.nlenFollow the Money;podcastmakers Dag en Nacht Media; commerciële en publieke omroepen als bnr, rtl en de vpro; stichtingen als Free Press Unlimited en Open State Foundation; en het media-archief Beeld & Geluid.
De Nederlandse uitgevers en deelnemers zagen de lancering van het programma als klip-en-klare pr en onderdeel van een Brusselse lobbycampagne om strengere techregelgeving te voorkomen. Hoewel projectleider Chinnappa bezweert dat de motivatie om te helpen oprecht was, blijkt uit notulen van de Europese Commissie dat het bedrijf het initiatief inzette voor zijn lobbydoelen.
Dat was voor de media geen belemmering om het geld aan te nemen. 'Google verdient veel geld aan onze content, dus het is redelijk dat het bedrijf iets terugbetaalt, was de redenering', zegt Pieter Klok, hoofdredacteur vande Volkskrant,dat een half miljoen euro ontving voor de ontwikkeling van online katernDe Gids. Dat moest antwoorden geven op 'grote en kleine levensvragen' van lezers over hoe te leven en wat te kopen. De krant zette het geld in om het archief beter doorzoekbaar te maken. Omdat het techbedrijf 'op geen enkele manier' invloed op de inhoud uitoefende en de onafhankelijkheid van de krant daarmee niet in het geding was, was er bij Klok geen bezwaar om mee te doen.
Alle media die geld ontvingen van de techbedrijven dieDe Groene Amsterdammersprak, ontkennen telkens dat er sprake was van enige invloed op de onafhankelijke journalistiek. Maar ook als directe invloed op wat een journalist schrijft uitblijft, betekent dat nog niet dat er geen invloed was op het weefsel van de journalistiek.
Media konden door het Google-geld innoveren in een tijd dat er weinig middelen beschikbaar waren. Dat droeg bij aan een cultuurverandering waar tech en journalistiek dichter bij elkaar kwamen. En Google zou er een positiever imago door krijgen. Het hielp wat bij innovatie en het overleven op het internet, maar stopte weer met doneren zodra de prioriteiten elders kwamen te liggen.
Een platform als Google sterft geleidelijk, stelt de Amerikaanse journalist en techdenker Cory Doctorow, die de term'enshittification'of 'platformverval' muntte. Eerst werpt het zich op als onmisbare tussenpersoon in een systeem dat eigenlijk al werkte. In het geval van Google: als manier voor de krant om lezers te bereiken, of tussen de uitgever van de krant en adverteerders.
Als het techbedrijf eenmaal écht onmisbaar is, begint het eerst de klanten uit te buiten. Dat zijn in dit geval de lezers, van wie de gegevens door het platform zijn verzameld en worden verhandeld om toegespitste reclame te maken en zelf te verkopen. Ten slotte, schrijft Doctorow, misbruikt het platform ook de zakelijke klanten om leeg te trekken, ten koste van de goede relaties. Dat zijn media-uitgevers in dit verhaal. Zo'n cynisch proces contrasteert met het optimisme over de journalistieke innovatie dat Google tentoonspreidde. Wanneer het oude systeem is uitgeput laten techbedrijven het als een slangenhuid achter, en beginnen vers met een nieuwe verstorende technologie.
'Can't live with or withoutthem', zegt DPG Media-CEO Erik Roddenhof, vrij naar U2, over de techbedrijven. In zijn gloednieuwe kantoor, met een Goldband-poster aan de muur, beschrijft Roddenhof de verhouding tussen zijn bedrijf en big tech als een haatliefderelatie. 'Het zijn zeer dominante partijen die stiekem toch wel heel veel invloed hebben op hoe je je media uitbrengt.'
Afgelopen lente is dpg verhuisd naar het pand Mediavaert aan de rand van Amsterdam, waar nu onder meerde Volkskrant, Het ParoolenTrouwhuizen. Het bedrijf kocht de afgelopen jaren een groot deel van de journalistieke markt op en bezit ook hetAD,een flink aantal regiokranten, tijdschriften en consumentenwebsites als Independer.
Als begin van 'het spel' om de media van het Google-infuus te halen en een 'alternatief advertentieplatform' te bouwen, nam dpg in 2020 de succesvolle nieuwswebsiteNU.nlover. Met het bereik dat het daarmee kreeg, biedt het adverteerders de mogelijkheid om de lezers, opgedeeld in doelgroepen, gericht te targeten.
Als het aan Roddenhof ligt, komt ook televisiebedrijf rtl in het portfolio om concurrentie te kunnen bieden aan streamingdiensten zoals Disney en Netflix: dpg bood 1,1 miljard euro voor een overname, die de marktautoriteit nog niet goedkeurde vanwege gevaren voor de kwaliteit en toegankelijkheid van de nieuwsvoorziening.
Met streamingsdienst Videoland erbij zou dpg ook verder aan bereik en data winnen - iets wat volgens Roddenhof expliciet niets met de overname te maken heeft. Maar zorgen zijn er wel degelijk. ReclamebladAdformatieschetst het perspectief van een gebruiker die op rtl-streamingdienst Videoland kijkt naar de serieMaskers afover eetstoornissen en vervolgens op dpg-websites vanLibelle, ADofde Volkskrantreclame krijgt voor vermageringsproducten.
Daar klopt niets van, zegt Roddenhof. 'Een fantasierijk voorbeeld dat klinkklare onzin is en ver weg staat van de realiteit.' De overname draait niet om de strijd tegen Google, zegt hij, bovendien komt de dataverzameling niet in de buurt van die van Google. dpg verzamelt wel gegevens van bezoekers, om 'de gebruikservaring te verbeteren' en bijvoorbeeld mensen die van sport houden andere advertenties voor te schotelen dan mensen die meer financieel nieuws lezen, maar heeft niet zoals Google ook nog toegang tot bijvoorbeeld Maps of smart speakers bij mensen thuis.
De vraag wat de journalistiekzélf nu eigenlijk waard is voor de techbedrijven, is inmiddels deels beantwoord. De wetgeving om techbedrijven tot betalingen te dwingen, kwam er. Maar voor Facebook is het antwoord: niets. Moederbedrijf Meta keerde zich af van de media en weigert over vergoedingen te onderhandelen. Google ging minder doneren, verschijnt wel aan de onderhandelingstafel, maar intussen neemt het verkeer van de zoekmachine naar journalistieke websites af.
Het grote breekpunt in de onderhandelingen gaat over kleine stukjes tekst,'snippets',die Google gebruikt om door te linken naar nieuwswebsites. Volgens de wet mag het heel korte fragmenten laten zien zonder daarvoor te betalen, maar er staat niet hoe kort 'heel kort' is. Media vinden dat Google moet betalen. Die discussie over een detail binnen de vraag 'wat mogen techbedrijven gratis gebruiken, en wanneer moeten ze de portemonnee trekken' voeren ze op een ironisch moment. Uit eerder onderzoek vanDe Groene Amsterdammerblijkt namelijk dat techbedrijven inmiddels hele krantenarchieven hebben leeggetrokken om AI op te trainen. Zonder een cent af te rekenen.
En net nu de meeste kranten hebben uitgevogeld hoe ze online inkomsten kunnen genereren, dient zich een doemscenario aan: straks kunnen lezers via AI-gegenereerde tekst alle informatie tot zich nemen die ze willen, zonder abonnement op een journalistiek medium.
'Dit schudt ons wel wakker: we moeten als journalistiek gaan innoveren', zegt JanWillem Sanders, uitgever van het online platform onderzoeksjournalistiekFollow the Money.Sinds zijn aantreden richtFTMzich op betaalde lidmaatschappen. 'Als we de slimste van de klas zijn, dan kan dit ook een kans zijn. Door je te onderscheiden met hoge kwaliteit journalistiek. En door de lezer direct aan je te binden, zodat je abonnees blijven groeien zonder afhankelijk te zijn van de grote techbedrijven. Wat als het opeens wegvalt? Daar moet je de koers op uitstippelen. Je moet zonder kunnen.'
Sanders is al langer bezig omFTMlos te maken van big tech: toen hij in 2017 begon, was het platform nog afhankelijk van de cijfers van Google om lezers te volgen. Daar zijn ze nu van afgestapt, vanwege eigen zorgen, maar ook de lezers waren kritisch: een samenwerking met Google vonden zij niet passen bij een onafhankelijk medium.
Lezers kunnen moeilijker te bereiken zijn door veranderingen in zoekmachines en algoritmes, dat probleem oplossen staat op nummer één van zijn zorgenlijstje. 'Waar komt in het komende half jaar, jaar, het online verkeer vandaan? Als Google verandert van een zoekmachine naar een antwoordmachine, dan gaan we minder bezoekers daarvandaan krijgen. Dat vind ik echt een groot risico. Het hele ecosysteem voor hoe mensen informatie tot zich krijgen, gaat op de schop. Dat vormt een grote bedreiging voor de nieuwsmedia. En het gaat sneller dan we denken.'
De zoekmachine van Google geeft als antwoord op een vraag veelal linkjes naar relevante websites, maar in mei 2024 lanceerde Google de nieuwste versie van haar zoekmachine, die nog niet beschikbaar is in Nederland. In plaats van via een webpagina, geeft die een direct antwoord op vragen van de gebruiker. En die antwoorden weet Google, net als andere chatbots van bijvoorbeeld OpenAI, omdat het zich baseert op de gestolen inhoud van talloze media. Onder meer het hele archief vande Volkskrantzit in de database waarop Google AI traint, blijkt uit onderzoek vanDe Groene Amsterdammer.
Niet alleen hebben deze bedrijven niks afgerekend voor het gebruik van die artikelen, maar zoals het er nu uitziet lijkt het erop dat ze lezers niet eens meer aanmoedigen om nieuwswebsites te bezoeken. Wie het antwoord al krijgt binnen de muren van Google of ChatGPT, zal immers minder snel doorklikken naar het hele artikel. Dat vormt een risico voor het online verkeer van journalistieke websites.
In een reactie laat Google weten dat het verkeer van Google naar websites door AI overviews niet afneemt en dat het bedrijf internationale auteursrechtwetten respecteert. De nieuwste generatie chatbots is echter aan het transformeren om 'live' informatie zoals nieuws van het internet te halen en aan de consument te voeden. Wie ChatGPT vraagt wat het nieuws van de dag is, krijgt een samenraapsel van informatie dat vaak niet helemaal klopt, maar wel deels op journalistieke bronnen is gebaseerd. Elke week werkt het weer anders, het systeem is duidelijk volop in ontwikkeling, terwijl nieuwssites de barricades opwerpen voor de'webcrawlers'.
Maar dat is niet altijd genoeg - zeker niet nu de eerste nieuwsmedia al deals sluiten met AI-bedrijven. Een voorbeeld: ChatGPT trekt informatie uit artikelen op Upday, een samenwerking tussen telefoonfabrikant Samsung en het Duitse uitgeefbedrijf Axel Springer, dat een deal sloot met Open AI voor het gebruik van de content. Maar die artikelen schrijft de redactie van Upday niet zelf, die worden ingekocht van persbureau anp, dat geen toestemming heeft gegeven voor het gebruik door chatbots. De zakelijk directeur laat weten dat anp niet van plan is om actie te ondernemen, omdat het niet om een structurele overdracht gaat. Hij zegt wel intensief bezig te zijn met de vragen die deze veranderingen opwerpen, maar nog geen antwoord te hebben.
Stappen we in de AI-boot of niet?Dat is de vraag waarmee nieuwsmedia worstelen. Want het risico is zeker aanwezig dat de sector zich opnieuw uitlevert aan big tech, terwijl het gevaar niet op tijd mee te gaan met technologische innovatie ook niet denkbeeldig is.The New York Timeskoos voor de tegenaanval en klaagde Open AI, het bedrijf achter ChatGPT, aan voor het kopiëren van het archief, terwijl onder meer het conservatieve media-imperium News Corp juist een deal sloot.
Chinnappa is na zijn ontslag bij Google en een sabbatical begonnen bij het kleinere bedrijf Human Native, dat zich in de markt zet met 'ethische AI' die auteursrechten respecteert. Ook hij ziet de ontwikkelingen als een grote bedreiging voor het verdienmodel van de media. 'Uitgevers zouden er goed aan doen om samen een alliantie te vormen en vervolgens deals te sluiten met kleinere spelers om eigen AI-technologie te ontwikkelen', zegt hij. 'Dat zou een manier kunnen zijn om de hegemonie van de grote techspelers te doorbreken.'
In Nederland speelt die vraag ook. dpg-topman Roddenhof is er nog niet over uit, hij wil eerst kijken wat 'de grote jongens' in Amerika doen voor hij een beslissing neemt. Een rechtszaak is ingewikkeld, denkt hij, maar tegenover een deal sluiten met Open AI staat hij niet onwelwillend. 'Waarom niet?' zegt hij. 'Als je dat goed kunt regelen met bronvermelding.'
Maar willen we überhaupt dat partijen als Open AI, met bedenkelijke ethische normen en waarden over auteursrechten en de waarheid, zo'n machtige rol in de informatievoorziening krijgen? Geeft de journalistiek daarmee niet opnieuw de teugels uit handen aan een bedrijf dat aast op alleenheerschappij over het informatiesysteem? Het risico bestaat dat de grote uitgevers zulke vragen uit het oog verliezen terwijl ze zich blindstaren op online verkeer en financiële compensaties.
Terwijl de journalistiek worstelt,zetten Meta, Google en Open AI de wedloop voort over wie het snelst het meest geavanceerde model kan bouwen op de grootste hoeveelheden data. Auteursrechten schuiven ze daarbij aan de kant. Ze nemen voor lief dat de prut die ze produceren het informatiesysteem laat dichtslibben. Kort nadat door Google gegenereerde antwoorden gebruikers aanraadden om lijm op hun pizza te doen voor een pittigere smaak, zei Google-topman Sundar Pichai dat de 'hallucinaties' van de machine een inherente eigenschap zijn van generatieve AI.
Jan-Willem Sanders vanFollow the Moneyheeft zin in de uitdaging. Onafhankelijkheid betekent voor hem: inzetten op een directe relatie met lezers, zonder tussenkomst door big tech. Dat kan door nieuwsbrieven te schrijven en de eigen app. Als techbedrijven besluiten de journalistiek te laten vallen, dan moeten media zelf zorgen dat ze niet breken. Zover zal het bij Google niet komen, denkt hij. 'Maar ze zullen zoeken naar de pijngrens en die aftasten.'
Sanders vindt het veelzeggend dat er de afgelopen jaren geen grote nieuwswebsites zijn ontstaan. 'SindsNU.nlis er niets bij gekomen', zegt hij. 'En die zijn 25 jaar oud. Het is heel moeilijk om een mediabedrijf te starten.' Twintig jaar geleden vormde het een vruchtbare bodem voor nieuwe kleine media, die grond is nu verdord. Internationaal zijn nieuwe sites alsViceenBuzzFeedten onder gegaan. 'En wat er wel is, consolideert.'
Een lichtpuntje is dat de generatieve AI niets 'nieuws' kan maken, maar zich enkel kan baseren op informatie van anderen. Voor media en journalisten die zelf nieuwe informatie naar boven halen, blijft er een rol. De vraag is alleen hoeveel geld er overblijft voor die rol. De goedgeïnformeerde lezer hecht waarde aan betrouwbare informatie. Maar de bereidwilligheid tot een abonnement is al niet hoog en ligt vooral bij de hoger opgeleide, kapitaalkrachtige burger - zelfs grote uitgevers wankelen. Met de aangekondigde btw-verhogingen op boeken en kranten wordt de journalistiek onvermijdelijk nóg duurder. En groeit de kans dat die volledig instort.