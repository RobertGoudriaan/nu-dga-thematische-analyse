Tegen de wind in Analyticus Arthur Eaton

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
19 december 2024
Psycholoog en filosoof Arthur Eaton beantwoordt levensvragen van lezers. Deze week: Wat kunnen we doen om de verharding in de samenleving tegen te gaan?
Beste J.,
In de kerk waar ik als kind regelmatig kwam, stond achterin een eeuwige vlam. Dat vond ik natuurlijk fascinerend. Hoe kon een kaars nu altijd blijven branden? Op een dag werd mijn illusie doorgeprikt: zodra de kaars bijna op was, werd de bovenkant afgesneden en op een nieuwe kaars gezet. 'Dat is valsspelen', zei ik destijds verontwaardigd.
Ik begrijp je zorgen, J. Er waait een gure wind. De democratie is kwetsbaar; solidariteit en redelijkheid brokkelen zienderogen af. De samenleving verhardt, zoals jij het zegt. Op sociale media, in de politiek, in het dagelijks leven. Ruimte voor nuance en begrip slinkt, en hoewel niemand kan voorspellen wat er zal komen, is de waarschuwing er wel degelijk: een verharding die begint met woorden kan zomaar uitmonden in iets veel donkerders. Ik schrijf dit terwijl de secretaris-generaal van de Navo, ene Mark Rutte, waarschuwt dat we ons moeten voorbereiden op oorlog.
Waarom dit allemaal gebeurt weet ik niet; niemand denk ik. En ik denk ook niet dat we de verharding tegen kunnen gaan. De waarheid is dat we het tij niet kunnen keren. De uitdaging zit volgens mij in hoe je in duistere tijden je menselijkheid kunt bewaren. Hoe doe je dat? Waardig en veerkrachtig blijven, zonder jezelf te verliezen? Een belangrijk inzicht uit de psychologie is dat mentale toestanden besmettelijk zijn. Angst en polarisatie verspreiden zich heel snel. Het enige wat je daartegen kunt doen is je steeds blijven afvragen, bij alles wat je denkt en voelt: zijn dit mijn éigen gedachten; zijn dit mijn eigen overtuigingen, of is dit een reactie op wat er om me heen gebeurt? En dan op basis daarvan blijven nadenken en handelen. En belangrijk om te onthouden is: geduld, warmte en inlevingsvermogen verspreiden zich ook, maar vereisen meer inspanning.
Je klinkt als iemand met een diepe betrokkenheid, J. Iemand die echt om de wereld geeft. Laat me dit zeggen: mentaal gezond blijven is van essentieel belang, vooral in moeilijke tijden. Dat kan alleen door ons te omringen met mensen van wie we houden, door ons te richten op wat echt belangrijk voor ons is en, cruciaal, door onze routines zo normaal mogelijk voort te zetten. Dat laatste klinkt simpel, maar in werkelijkheid is het een van de grootste uitdagingen. Het vraagt veel kracht om overeind te blijven als luchtalarmen loeien of als geliefden naar het front worden gestuurd. Toch vertellen mensen in door oorlog verscheurde gebieden steeds weer dat vasthouden aan zo veel mogelijk normaliteit hen het meest helpt om door te gaan.
Het is bijna onmogelijk om dit te schrijven zonder dat het klinkt als een cliché, maar we moeten dus menselijk blijven; de warmte opzoeken bij elkaar. Tegelijk moeten we ook realistisch zijn. Zachte krachten winnen niet vanzelf. We kunnen de hardheid in de samenleving niet omkeren, maar we kunnen wel meebewegen, zonder onszelf te verliezen. Kort gezegd: deze tijden vragen dus om een splitsing van de geest. Een dubbele blik. Eén oog gericht op onze gedeelde menselijkheid - dingen als liefde, groei, verbondenheid - en één oog naar buiten, waakzaam en sterk.
Inmiddels begrijp ik dat het bijzondere niet de eeuwige vlam is, maar het feit dat er mensen zijn die steeds weer de moeite nemen om die vlam af te knippen en op een nieuwe kaars te zetten. Dit brengt me bij de gedachte: mensen die niks geven om zaken als democratie en solidariteit hebben het makkelijker. Hun handen zijn allebei tot vuisten gebald. Mensen die dat wel doen, lopen - bij wijze van spreken - tegen de wind in, met één hand om een kaars geklemd, hopend dat het vuur blijft branden.
Met vriendelijke groet, Arthur
Heb je ook een brandende levensvraag?
Mail dan een korte brief naaranalyticus@groene.nl