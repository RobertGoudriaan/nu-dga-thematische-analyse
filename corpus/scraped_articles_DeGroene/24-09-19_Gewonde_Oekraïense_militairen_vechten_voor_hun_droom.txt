Gewonde Oekraïense militairen vechten voor hun droom

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
19 september 2024
Vynnyky- Ze zijn verminkt voor het leven. Een man mist een been. Een andere man moet het doen zonder beide benen. Hij heeft alleen zijn bovenlichaam nog. Een derde heeft zijn rechteronderbeen verloren. Zijn bovenbeen zit aan de achterkant onder de littekens.
In het revalidatiecentrum met de toepasselijke naam Superhumans in Vynnyky, even buiten de West-Oekraïense stad Lviv, oefenen de drie om weer te kunnen lopen. De man met één been schuifelt op een prothese vooruit met een extra zware bal in zijn handen. De man met alleen een bovenlichaam houdt zich op twee protheses wankelend staande door zich vast te houden aan twee balken. De derde houdt liggend een blauwe bal vast met zijn bovenbenen.
De soldaten hebben gevochten aan het Oekraïense front, waar Russische artillerie, raketten, mijnen en drones hen voorgoed verminkten. Volgens onofficiële cijfers, vertelt Andri Isjtsjyk van Superhumans, zijn er als gevolg van de oorlog ongeveer honderdduizend mensen met een amputatie. Het Oekraïense straatbeeld zal erdoor veranderen.
In het centrum revalideerden sinds de opening in april vorig jaar 578 patiënten die dankzij protheses weer kunnen dromen van een nieuw leven. Een van de soldaten, Oleksandr Korzjoek (43), rookt in zijn rolstoel op het plein voor het revalidatiecentrum een sigaret. Zijn zwarte broekspijp hangt slap over het zitje van zijn rolstoel. Hij mist zijn linkerhand en rechterbeen. Korzjoek raakte gewond bij Bachmoet en weet nog steeds niet precies wat er gebeurde. Van de acht militairen overleefden drie het gevecht. Het doel waar hij nu voor vecht, vertelt hij, is leren lopen, terugkeren bij zijn gezin en gaan werken. Hij oefent met protheses. 'Het is leuk om weer het gevoel te hebben dat je kunt lopen.' Korzjoek zag op tegen de eerste ontmoeting in het revalidatiecentrum met zijn twee kinderen. Zouden ze hem accepteren zonder hand en been? 'Ik dacht dat ze bang zouden zijn voor hun vader, maar ze accepteerden me. Ze leven erg met me mee.'
Het revalidatiecentrum nodigt bewust kinderen uit voor kennismaking met gewonde soldaten, vertelt Isjtsjyk, om ze te laten wennen aan oud-militairen met protheses op straat. Doel is om te voorkomen dat ze worden nagewezen of dat kinderen van hen schrikken.
Hij beschouwt zichzelf niet als gehandicapt, besluit Korzjoek opgewekt. 'Ik zal dingen veel langzamer doen, zoals lopen. Maar ik zie mijzelf als onderdeel van de samenleving.'