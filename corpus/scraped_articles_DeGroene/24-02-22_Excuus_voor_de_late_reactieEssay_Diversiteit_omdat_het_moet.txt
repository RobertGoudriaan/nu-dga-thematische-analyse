Excuus voor de late reactie Essay Diversiteit omdat het moet

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
22 februari 2024
Mooi streven, de wereld diverser en eerlijker maken. De weg ernaartoe is alleen glibberig en geplaveid met dubieuze bedoelingen. Jij, in een bestuur of raad van toezicht?
'Goedenavond', hoor je jezelf zeggen.Je weet wie het is, het telefoontje is aangekondigd en je schrikt er niet van, ook al is de persoon aan de andere kant van de lijn iemand die je alleen kent van de televisie en uit kranten, waar hij altijd in de kopgroep zit van lijstjes met de meest invloedrijke Nederlanders.
Hij zegt dat hij belt als voorzitter van het bestuur van een belangrijke culturele organisatie, dat ze graag willen dat jij daar ook zitting in neemt. Of je daar interesse in hebt? Je hoort jezelf 'zeker, wat een eer' zeggen, dat vind je ook en jullie maken een afspraak om koffie te drinken - ze willen altijd koffie drinken - en de boel verder te bespreken. 'Dan kun je er ook nog even over nadenken.'
Jij in een bestuur of raad van toezicht? (Voor de mensen die jou kennen, je vond dit zelf ook grappig.) Objectief gezien een slecht idee, tenzij ze het oké vinden dat je soms niet komt opdagen, dingen kwijtraakt of afspraken vergeet. En ze het prima vinden dat je soms tijdens vergaderingen weinig tot niks zegt, omdat je met je gedachten totaal ergens anders bent.
Als je hebt opgehangen doe je je sportkleding aan en ga je met een vriend hardlopen. Je vertelt dat je net bent gevraagd om bestuurslid te worden van een belangrijke organisatie. En dat je twijfelt. 'Maar bro', zegt de vriend, die zelf een baan heeft in een sector waar diversiteit en inclusie geen issues zijn, 'is toch juist gruwelijk? Je wordt voor alles gevraagd. Waarom zou je het niet doen?'
Ja, denk je, waarom niet? Misschien omdat je nogal veel verzoeken krijgt en je dat wantrouwt? Van een aantal van die verzoeken kun je zeggen dat ze direct te maken hebben met het werk dat je doet of dat ze in het verlengde daarvan liggen, al kun je je niet aan de indruk onttrekken dat ook daar vaak dubbele motieven aan ten grondslag liggen. Maar net zo vaak komen de verzoeken van mensen die jou niet kennen, en die dus alleen afgaan op jouw naam.
De afgelopen jaren, en zeker nade Black Lives Matter-protesten in 2020, is er een groter bewustzijn in de samenleving rond maatschappelijke ongelijkheid, iets wat uitdrukking vindt in eufemistische buzzwoorden als diversiteit en inclusie. Dat het belangrijk is om iedereen dezelfde kansen te geven en niet alleen de mensen die op jou lijken. Ook omdat het verschillende perspectieven biedt. Bepaalde groepen zijn (bewust en onbewust) achtergesteld en het is nu tijd om dat een beetje recht te trekken. En dat onderschrijf je volledig.
Maar helaas zijn daar regels, voorschriften en quota voor nodig, want anders gebeurt het niet; iedereen is toch geneigd iemand aan te nemen die op hem of haar lijkt of in elk geval dezelfde soorten kwaliteiten en interesses heeft.
Dus, het einddoel is helder en daar kunnen weinig weldenkende mensen iets tegen hebben, alleen is de weg ernaartoe vaak zo glibberig.
Van rijksoverheid.nl: 'Bedrijven en organisaties presteren beter als hun personeel een gemengde culturele en etnische achtergrond heeft. Dat blijkt uit onderzoek. Voorwaarde is wel dat de leidinggevenden goed kunnen omgaan met de mix van achtergronden.'
Om dat bewustzijn te creëren, daar ook iets mee te doen en personeel te leren om te kunnen gaan met 'andere' mensen is een eindeloze stroom experts opgestaan. Het geven van trainingen over diversiteit en inclusie is inmiddels een bloeiende bedrijfstak geworden. Een kleine online zoektocht - klein omdat je weken kunt blijven lezen op alle sites die diversiteitscursussen aanbieden - levert naast wat goedkeurend geknik een hoop frustratie op. Een tweedaagse cursus voor slechts 1630 euro, georganiseerd door een universiteit.'Educate yourself!'Of: 'In deze vierdaagse diversiteitstraining leer je hoe je diversiteit voor je kunt laten werken. Een steeds belangrijker thema in de huidige maatschappij, is inclusie en diversiteit.' Een hoop open deuren, een hoop mensen ook die aan hun foto en naam te zien niet per se vanuit eigen ervaring vertellen, en een hoop mensen die doordraven.
Je begrijpt deels (niet bij de mensen die vanwege hun xenofobie tegen diversiteit zijn) waar de weerstand vandaan komt. Diversiteit is nu voor veel mensen toch een verplichte cursus.
Het kan verleidelijk zijn om oppervlakkige oplossingen aan te brengen om de schijn van inclusie te bereiken - een primaire zorg van critici - zoals het reserveren van posities voor specifieke demografische groepen, aldus een aantal hoogleraren aan Harvard in een opiniestuk inThe New York Times. 'Behalve dat het vaak onwettig is en zelden nuttig, levert het in elk geval een punt op waarover brede overeenstemming bestaat in dit gepolariseerde debat: een afkeer van wervings- en promotieregelingen die gebaseerd zijn op de identiteit van een individu. Een manier om deze zorgen te corrigeren zijn inclusieve rekruteringsprocessen en strenge, transparante selectiecriteria die iedereen begrijpt. Het is niet de bedoeling om de investeringen in inclusiviteit terug te schroeven, wat ons vermogen om gezonde, dynamische organisaties op te bouwen zou beperken.'
Ook die hele diversiteitsindustrie is een soort noodzakelijk kwaad, denk je weleens. Want hoewel er veel charlatans en clowns in deze sector actief zijn (zoek voor de grap op sociale media naar profielen met het woord'diversity'erin en probeer je tenen niet te krommen) zijn er ook goede mensen bezig echte ogen en echte deuren te openen. Die erop wijzen dat een nieuwe collega misschien niet noodzakelijkerwijs de kwaliteiten hoeft te hebben die iedereen in de organisatie al heeft. Dat als je organisatie geen afspiegeling is van de samenleving waar je deel van uitmaakt, er blijkbaar onzichtbare barrières zijn. Zoals een cultuur die voor mensen uit een andere bubbel niet lang uit te houden is.
Maar dat het ook in het belang is van organisaties en bedrijven, blijkt onder meer uit een Harvard-onderzoek naar'the decision quality of individuals versus teams'. Daaruit blijkt dat mensen die in een team werken beter presteren dan hun collega's die individueel werken. In een team met alleen maar mannen is dat bijna zestig procent, in genderdiverse teams zelfs bijna 75 procent. Maar teams die qua geslacht en geografie divers waren en minstens één leeftijdsverschil van twintig jaar of meer hadden, namen in 87 procent van de gevallen betere beslissingen dan hun solistische collega's.
De term'woke washing'valt in een gesprek en je besluit het te gaan googelen. Bij de eerste hit kom je de volgende definitie tegen:'Woke washing is the act of using social justice themes in marketing campaigns to create a positive image for a company without taking any meaningful action. This practice has become increasingly popular as companies try to capitalize on the growing trends of purposedriven consumerism.'
'Maar bro', zegt een andere vriend,die dezelfde culturele achtergrond heeft maar wel actief is als maker in de kunst-en-cultuurhoek, 'het is toch nooit alleen om wie je bent, maar ook om wat je kunt? Ze vragen niet Achmed van de avondwinkel.' Dat is waar, denk je. Maar als je het vergelijkt met collega's die behalve hun afkomst veel met jou gemeen hebben, krijg jij wel erg veel verzoeken. Je moet ineens denken aan alle dingen waar je voor gevraagd bent.
Het gekste verzoek moet die keer zijn dat je werd gevraagd om stadsdichter te worden. Huh wat, jij? Maar weten ze dan niet dat je nog nooit - zelfs niet met Sinterklaas - een gedicht hebt geschreven? Of die keer dat je werd gevraagd voor een pilot van een talkshow. Hahaha, je moest er zelf ook om lachen, bedacht een smoes dat je precies in die week weg was en liet vervolgens nooit meer wat horen.
Je werd eens gebeld om gast te zijn in een televisieprogramma, ze zochten een journalist, maar toen je nee zei (of hen negeerde omdat je het gevoel had dat het ze niet om jou ging, maar om jouw naam) en later de uitzending terugkeek, zag je dat jij en jouw vervanger heel weinig gemeen hadden; het was een vrouw die niet alleen een jaar of vijftien jonger was, maar die ook een totaal andere tak van journalistiek uitoefende. Eigenlijk hadden jullie zo op het oog maar één ding gemeen: jullie hadden allebei ouders die uit een ander land komen.
Je kreeg ooit mail van een chef van een dagblad. Of je interesse had om redacteur islam te worden? Je vond het een heel raar verzoek, ook omdat het via de mail kwam. Maar vooral omdat je haast nooit over de islam had geschreven. Je reageerde best vriendelijk en beleefd, zie je nu als je de mails er weer bij zoekt. Dat je je vereerd voelde en het een goede krant vond, 'de islam boeit me alleen te weinig om (fulltime) over te schrijven'.
En toen?
Toen gebeurde er niks, je kreeg nooit meer antwoord op je mail.
Er was de uitgever die vroeg of je stukken wilde opsturen die je eerder had geschreven zodat jullie daar tijdens een kop koffie over konden praten (precies, hij bleek de stukken niet te hebben gelezen en probeerde dat op gênante wijze te verdoezelen. 'O, heb je je Turkse paspoort ingeleverd? Waarom dan?' Je dacht: motherfucker, daar gaat het hele stuk over, en had nooit meer iets laten horen). Er was de vraag voor een boek over racisme, 'iets met identiteit', biografieën, 'maakt eigenlijk niet uit'.
Je kunt je niet aan de indruk onttrekken dat ze dachten: hé, een Turk die schrijft. Of dat ze bij de proefopnames voor de talkshow dachten: hé, we hebben nog niemand met een migratieachtergrond. En dat ze voor de besturen, jury's, redacties, commissies waar je voor gevraagd bent datzelfde dachten.
Of ben je dan te cynisch?
Je legt je dilemma voor de bestuursfunctievoor aan iemand die je hoog hebt zitten, iemand die zich al jaren in deze wereld begeeft. Als je bent uitgepraat, zegt ze: 'Dat moet je toch gewoon doen? Je bent het aan je stand verplicht.'
Ja, denk je. Daar zit natuurlijk wat in. Je zet je met frisse tegenzin in als je iets kunt doen aan het feit dat afkomst, geslacht of andere factoren waar je geen invloed op hebt iemand tegenwerken bij het vinden van iets als een baan en dat niet iedereen dezelfde kansen krijgt. Daar heb je vaak over geschreven en onderzoek naar gedaan. En als je daar in positieve zin iets aan kunt doen, bijvoorbeeld door zitting te nemen in een bestuur of commissie waardoor er niet alleen wat diversiteit in die groepen zit maar je ook kunt helpen een keer wat andere mensen te benoemen, misschien ben je het dan inderdaad wel aan je stand verplicht?
Niet lang na het telefoontje van degenedie je van de televisie en uit kranten kent, zitten jullie in de zon op een terras koffie te drinken. Je hebt dan al online een blik geworpen op de andere bestuursleden. Allemaal uitermate geschikt, allemaal relevante vaardigheden, allemaal veel ervaring in de sector of met besturen. Ze missen wel allemaal iets wat jij wel hebt (en waar je verder niks aan hebt hoeven doen): een migratieachtergrond. Na een korte uitleg over wat het bestuur allemaal doet, het blijkt niet enorm veel tijd te kosten, is het jouw beurt om iets te vragen, namelijk: waarom willen ze dat jij in het bestuur komt? Je krijgt een vrij lang antwoord, over dat je midden in het culturele leven staat, je redacteur bent bij een belangrijk weekblad, zelf schrijft, in een jury hebt gezeten. Ze hebben erover vergaderd en als je wil kunnen ze je wel de notulen van de vergadering mailen zodat je zelf kunt lezen waarom ze jou willen.
Je houdt een goed gevoel over aan dit gesprek. Er was misschien al niet heel veel voor nodig, maar je bent overtuigd. Want hoewel je nogal weinig vrije tijd hebt, met een drukke baan en een boek dat af moet, alle nevenactiviteiten, jonge kinderen, zieke ouders, besluit je toch om het te doen. Niet alleen omdat je het aan je stand verplicht bent, maar ook omdat je gelooft dat je hier inmiddels wel klaar voor bent. Je staat inderdaad midden in het culturele leven, je bent redacteur bij een belangrijk weekblad, je hebt in een jury gezeten.
Een dag na de koffie op het zonnige terras krijg je de mail al, en je ziet wat je al vermoedde en wat ze je niet wilden zeggen toen jullie elkaar troffen in het café. Het eerste woord dat achter jouw naam staat: Turks. Achter de naam van een vriend die blijkbaar ook in de running was, staat een prijs die hij heeft gewonnen. En je vraagt je nu af: is dat erg?
Natuurlijk voel je je ook gevleid als er weereen verzoek binnenkomt om 'koffie te drinken'. Al komt daar meteen de twijfel achteraan.
Jouw ongemak, en vermoedelijk dat van veel meer mensen, zit in het feit dat je het eens bent met het einddoel, maar dat de route daarnaartoe schuurt. Heel goed als organisaties diverser worden, een beetje jammer als jij daar als tokenturk voor wordt ingezet.
Of neem de twee jonge en erg getalenteerde journalisten die je laatst sprak. Zij zijn het volledig eens met het einddoel, een wereld waarin organisaties een afspiegeling zijn van de samenleving en waarin niemand wordt achtergesteld vanwege zijn afkomst. Maar: ze hadden allebei gesolliciteerd op een traineeship bij een dagblad. Ze waren allebei ver gekomen, kregen te horen dat ze inderdaad goed waren, heel goed zelfs, maar dat ze qua diversiteit niet genoeg meebrachten en dat ze daarom voor anderen hadden gekozen. Een van hen, die het ook bepaald niet is komen aanwaaien, vertelde het met de nodige verontwaardiging. En dat begreep je.
Weer uitThe New York Times:'In our experience, many organizations working on DEI(diversity, equity, and inclusion - re)goals are getting stuck at the diversity stage - recruiting difference without managing it effectively - and generating frustration and cynicism about their efforts along the way. They are now at risk of stopping in the middle of a complex change journey, declaring failure prematurely.'
En eigenlijk bedoel je ook dat het soms frustrerend isdat je je bij alles waar je voor gevraagd wordt toch afvraagt wat de motieven zijn. Maar ook omdat je niet echt een betere oplossing hebt dan actief diversiteit aanmoedigen, maar dat het pijnlijk wordt op individueel niveau. En misschien frustreert dat je nog wel het meest, dat we hier doorheen moeten voordat het vanzelfsprekend is en het nog maar de vraag is of we daar ook echt komen.
In de Verenigde Staten zijn in verschillende statenDiversity, Equity, and Inclusion-programma's aan openbare universiteiten verboden na hevig verzet van conservatieve en radicaal-rechtse zijde. Daar hebben ze actief campagne voor gevoerd, bleek recent uit een groot onderzoeksartikel inThe New York Times. Tegenstanders voerden het argument aan dat dei universiteiten intolerant en bekrompen had gemaakt. Ze beweerden op te komen voor meritocratische idealen en zich af te zetten tegen ideologieën die Amerikanen zouden verdelen. Zij voerden aan dat dei-programma's ervoor zorgden dat zwarte en Spaanstalige studenten zich minder welkom voelden in plaats van meer. Dat bleek niet terecht.
Er was de vrouw met dezelfde culturele achtergrondals jij die je toevallig tegenkwam in het theater. Jullie hadden het erover dat sinds 2021 het onderschrijven van de Code Diversiteit & Inclusie een verplichte subsidievoorwaarde is voor culturele instellingen in de basisinfrastructuur (BIS). En dat gesubsidieerde instellingen verplicht zijn de code toe te passen en uit te leggen hoe ze invulling geven aan diversiteit en inclusie in hun subsidieaanvraag. Al is onlangs een motie van BBB, SGP en CU met steun van de PVV, VVD, NSC, CDA, FvD en JA21 aangenomen om die code niet meer verplicht te stellen.
En meteen daarna zei ze dat je vast was gevraagd om mee te schrijven aan een toneelvoorstelling 'omdat ze nog een allochtoon nodig hadden'. Je wilde meteen zeggen dat twee van de drie andere schrijvers dat ook waren, maar dat zei je niet. Want je begreep ergens wel wat ze bedoelde.
Meestal komen ze bij iemand met een migratieachtergrond uit omdat ze iemand met een migratieachtergrond willen, niet omdat ze denken: weet je wie toffe shit schrijft? Die moeten we hebben. Nee, meestal ben je een expert in je eigen ervaringen en die van de mensen die op jou lijken. Ook omdat je daarover schrijft word je daar steeds weer voor gevraagd.
Maar jullie worden zelden gevraagd om een verhaal te vertellen dat iets totaal anders probeert te zeggen. Iets over de liefde, voor jouw part. Dat lijkt alleen boeiend te worden gevonden als het een liefde is tussen twee mensen met een andere achtergrond. En ook hierbij vraag je je af: is dat erg? In feite werk je er met dit stuk ook weer aan mee.
De eerste mails die je krijgt van het bestuur- je moet als bestuurslid onder meer ingeschreven worden bij de Kamer van Koophandel en ze hebben een kopie van je paspoort nodig - negeer je. Niet alleen omdat je laks bent en vaak dingen waar je minder zin in hebt uitstelt en liever ergens gaat zitten schrijven, maar ook omdat je dan niet meer terug kunt.
Nadat je de derde reminder hebt gekregen, 'wil je nog even antwoorden op onderstaande mail', doe je keurig wat er van je wordt gevraagd. Omdat je gelooft dat de mensen die jou hebben gevraagd dat met goede bedoelingen hebben gedaan. Dat zij hetzelfde einddoel voor ogen hebben. Dat ze het zelf ook gênant vinden hoe homogeen ze al jaren zijn.
Maar je ziet inmiddels ook dat een andere blik, of je die nou hebt omdat je uit een andere sociale klasse komt of omdat je een andere culturele achtergrond hebt (of zoals in jouw geval: allebei), ook echt iets toevoegt in besturen en commissies. Jullie willen nu een praktijkvoorbeeld? Komt-ie. Je was gevraagd voor een toelatingscommissie van een opleiding, net als zeven anderen. Toen je de lijst met de voltallige commissie en het rooster kreeg, zag je dat het mooi verdeeld was. Elke dag zat er iemand met en iemand zonder migratieachtergrond in de commissie en dat was vast geen toeval.
Een van de kandidaten kwam nogal misplaatst zelfverzekerd binnen, bleek zich in tegenstelling tot de anderen niet te hebben voorbereid, probeerde zich eruit te bluffen en begon vervolgens opzichtig te liegen. Het was niet heel moeilijk daar doorheen te prikken en toen hij de kamer verliet, waren jullie er snel uit. Hij ging het niet worden. Maar, zeiden de andere twee die toevallig ook bij het corps hadden gezeten, wel een interessante kandidaat toch, slim ook, die gaat er wel komen? Nee, zei je. Gewoon echt nee. Sterker nog, je vroeg of jij hem mocht afbellen, omdat er nog steeds wat stoom uit je oren kwam.
En daar dacht je aan toen je voor jezelf definitief de knoop doorhakte. Dat je het niet alleen aan je stand verplicht was, maar dat je ook iets zou toevoegen. En dus mailde je terug: 'Excuus voor de late reactie, maar hierbij de gevraagde gegevens. Fijn dat het nu officieel is. Ik heb er veel zin in!'
Je werd gevraagd om stadsdichter te worden. Huh wat, jij? Weten ze dan niet dat je nog nooit een gedicht hebt geschreven?