Horror Iduna Paalman

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
9 november 2023
In de horrorfilmPsychovan Alfred Hitchcock uit 1960 steelt een jonge vrouw, Marion, 40.000 dollar van haar baas, maar tijdens haar vlucht wordt ze vermoord. Niet lang daarna wordt ook de detective vermoord die Marions baas heeft ingehuurd om het geld te vinden. Via allerlei raadselachtige en gewelddadige scènes komen we bij de vermoedelijke dader; een psychotisch personage met een gespleten identiteit, zowel zichzelf als zijn moeder. Hij heeft die moorden niet gepleegd, dat heeft het andere deel van zijn persoonlijkheid gedaan.
Destijds werd er door het publiek met grote angst en ernst op de film gereageerd, iets wat Hitchcock niet direct had voorzien. Voor hem was de film'a big joke';in een interview met de BBC in 1964 zei hij dat het zijn bedoeling was geweest dat mensen 'giechelend' de bioscoopzaal zouden verlaten.
Als je het idee hebt dat je iemand anders bent, kun je meer hebben en meer maken, je bent immers niet jezelf. Jij hebt dit niet bedacht, die ander is verantwoordelijk. Er woonde tijdelijk iets in je, en dat heeft je hier gebracht. Jij staat daar los van, en kunt dus op elk moment weer weggaan.
De Palestijnse dichteres Asmaa Azaizeh weet heel goed hoe dit principe werkt, en schreef er een snijdend oorlogsgedicht over. De ik in het gedicht doet zich voor als een ondergrondse tunnel, maar wil tegelijkertijd ook uit die tunnel wegblijven. Het lijkt of ze, wanneer ze wil schrijven over de horror van de oorlog in haar land, naar boven moet, het felle licht in, maar de poëzie zit juist diep in de tunnel verstopt. Kun je wel over de oorlog schrijven als je je handen over je oren doet? Is dat juist precies wat je moet doen om het te kunnen?
Poëzie lijkt iets te willen blootleggen - kijk, zo zit het, zo kun je het zien. Maar ondertussen kan het precies het tegenovergestelde doen: van iets onbeschrijfelijks een verhaaltje maken, een stukje kunst dat alles toedekt. Poëzie kan heel pervers giechelen. De nekken van de woorden kunnen mooi glimmen, maar is dat niet een probleem als 'de ladders van taal door vette muizen zijn aangeknaagd'?
Ik moet denken aan een uitspraak van Hitchcock:'Mass murderers are psychotics, you see. They're absolutely psychotic.'Maar precies dit jaagt me angst aan: ik heb het idee dat de massamoordenaars van nu helemaal niet psychotisch zijn. Dat ze bij hun volle verstand zijn, en handenschuddend en huggend het geweld zijn gang laten gaan. Ik ben bang dat Azaizeh gelijk heeft: niet de aanvallers hebben meerdere identiteiten nodig om te overleven, maar degenen die worden aangevallen.