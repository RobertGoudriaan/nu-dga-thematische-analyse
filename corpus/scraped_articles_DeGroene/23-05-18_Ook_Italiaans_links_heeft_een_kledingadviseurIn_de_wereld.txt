Ook Italiaans links heeft een kledingadviseur In de wereld

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
18 mei 2023
Rome -Ze is pas twee maanden de nieuwe leider van Italiaans links en de verwachtingen zijn torenhoog. Elly Schlein is 38, de jongste leider ooit van de PD (Partito Democratico, zoals de grote communistische partij pci in 2007 werd omgedoopt), de eerste vrouw, en openlijk biseksueel, in die zin dat ze het gewoon altijd eerlijk heeft gezegd. Want Elly Schlein is van de dingen gewoon eerlijk zeggen, wat misschien wel haar meest revolutionaire eigenschap is in een land waar de waarheid minder waarde heeft dan het opgepoetste pr-verhaal om je doel te bereiken. Gewoon de waarheid vertellen is dom, vinden de meeste Italianen.
Elly Schlein heeft met haar open houding tot nog toe veel succes geboekt, omdat het linkse volk haar geloofwaardig vindt. De PD klimt gestaag in de peilingen, de Italiaanse premier Giorgia Meloni, ook jong, ook vrouw, ook charismatisch, maar helemaal aan de andere kant van het politieke spectrum, heeft ineens serieuze concurrentie. En dat maakt nerveus, al staat de fascistische partij van Meloni, Fratelli d'Italia, op 29,5 procent in de peilingen en de PD momenteel op 21,1.
Daarom werd de 'fout' van Elly Schlein om in een interview aan de ItaliaanseVogueeerlijk te vertellen dat ze een kledingadviseur heeft ingehuurd opgeblazen tot een enorme kwestie in de Italiaanse pers. Want de zogenaamd authentieke Elly Schlein, die zich presenteerde als een Amsterdamse kraker in gescheurde jeans, vodderige T-shirts, een blote navel en afgetrapte gympies, verscheen ineens keurig in het openbaar. Vooral haar gestreken Burberry-regenjas moest het ontgelden. Gecombineerd met nette pakken, overhemden en laarsjes, het was duidelijk: Elly Schlein had haar authenticiteit verloren. In zowel de linkse als de rechtse pers is er serieus wekenlang over geschreven. Haar onvergeeflijke 'fout' was dat ze het eerlijk had gezegd.
Iedereen in de Italiaanse politiek doet zijn best op zijn uiterlijk, iedereen verft zijn haar, mannen en vrouwen, de hoogblonde Giorgia Meloni is van zichzelf een brunette, maar het gaat erom dat je het niet zegt. Onderdeel van het winnende imago is dat het je allemaal vanzelf moet komen aanwaaien. Eerlijk toegeven dat je nog niet helemaal thuis bent in je rol als leider van de tweede partij van het land, en dat je daarom iemand heb ingehuurd, is onvergeeflijk. Maar Elly Schlein blijft toch stijgen in de polls.