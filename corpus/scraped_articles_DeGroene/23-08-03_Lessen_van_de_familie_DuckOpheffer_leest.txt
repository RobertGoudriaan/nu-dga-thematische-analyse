Lessen van de familie Duck Opheffer leest

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
3 augustus 2023
Na de oorlog werd mijn vader vanuit Birma, waar hij krijgsgevangen had gezeten, naar Singapore gebracht. Daar voelde hij zich vrij. Hij ging naar de bioscoop en zag oorlogspropagandafilmpjes van Donald Duck. 'Het was na krijgsgevangenschap de eerste keer dat ik lachte', vertelde hij. Een dag later vond hij in een boekwinkel een aflevering vanMickey Mouse Magazine.Hij kocht het voor zijn kind, mijn zuster van wie hij afscheid had moeten nemen toen ze zes weken was en die hij pas zes maanden later weer zou zien.
In Singapore vond hij ook nog andere boekjes met cartoons. Vooral voor soldaten. Die kleine boekjes van een paar pagina's kreeg hij gratis. Ze wezen via de tekeningen op de gevaren van bijvoorbeeld geslachtsziekten die je bij de prostituees in Singapore kon oplopen. Mijn vader vond dit geweldig slim bedacht. Hij zag, als geëngageerde Nederlandse koloniale bestuurder die meende terug te kunnen keren naar Indië, een mogelijkheid om via cartoons de plaatselijke bevolking van alles te leren. 'Leren door te lachen', zei hij tegen mij. Minister-president Drees had iets anders met hem voor. Eind 1952 keerde de familie Holman definitief terug naar Holland.
Toen ik vervolgens werd geboren - ik was het kind van wie werd verwacht dat het hun leven nog enige zin kon geven - ontdekte hij dat je je kon abonneren op deDonald Duck. En zo werd oom Donald familie van mij. De wereld van Donald Duck was de wereld van mijn vader en moest mijn wereld worden. Ik leerde lezen via deDonald Duck. Ik wil niet opscheppen, maar ik zat toen nog op de kleuterschool. Donald werd mijn held. Walt Disney - van wie mijn vader en ik nog dachten dat hij Donald tekende - werd mijn vaders held.
Walt was Amerika. The American Dream werd door hem in alles verpersoonlijkt. In het land van de onbegrensde mogelijkheden wilde hij een sprookjesland van onbegrensde mogelijkheden maken. De fantasie moest werkelijkheid worden en de werkelijkheid een sprookje. Mijn vader overwoog, net als zijn broer, zich in Amerika te vestigen.
Hij had de leus van Disney al in onze gang gehangen:'Disneyland is your land. Here age relives fond memories of the past, and here youth may savor the challenge and promise of the future. Disneyland is dedicated to the ideals, the dreams, and the hard facts that have created America, with the hope that it will be a source of joy and inspiration to all the world.'
Zoals mijn vader dacht over Indië, zo dacht hij over Disneyland. Disneyland werd steeds mooier, terwijl Indië veranderde in Indonesië; het sprookje wat hij van het land had willen maken, werd afgebroken.
Ondertussen spiegelde ik mij aan de familie Duck. Ik verheugde me op de structuur van de verhalen. Eerst was Donald extreem enthousiast over iets (vaak wilde hij snel rijk worden om status te verwerven), vervolgens haperde de uitvoering, er brak dan een crisis uit die leidde tot grote paniek of een woedeaanval en uiteindelijk werd oom Donald gered door Kwik, Kwek en Kwak, door het toeval of door andere familieleden.
Elk verhaal had een moraal: wees goed, zet door, gierigheid is zeker geen deugd. (De grootste kapitalist van de stad, bankdirecteur Dagobert Duck, is zeker geen sympathiek persoon. Zijn enige wens is rijk worden, zijn enige plezier is een duik nemen in zijn eigen geld.) Die hoofdpersonen zijn dan ook archetypen: de brutale (Donald), de slimme (Willy Wortel), de rijke (oom Dagobert), de slechterik (de Wolf), de mooie (Katrien Duck) de zachtaardige (oma Duck). Het ene familielid helpt het andere. Familie is heilig.
Ik geloof dat het de regisseur George Lucas was die als variant op opkomst, bloei en ondergang over series zei: 'Ze beginnen altijd als Donald Duck en eindigen als Mickey Mouse.' Daarmee bedoelde hij dat een serie populair wordt doordat de hoofdpersonen net als Donald brutaal zijn, in conflicten terechtkomen, zich een tikkeltje immoreel gedragen waardoor ze zichzelf in de nesten werken. Uiteindelijk wordt de held een keurige, wat zijige muis waar niet veel meer om te lachen valt. Dan is de serie dood of ernstig op de terugweg.
Is dat met Donald ook het geval? Wel als je het Disney-imperium bekijkt. Mickey is tegenwoordig eencomputer-animatedversie van een slijmbal met de bijbehorende commerciële instelling. En deDonald Duck,het vrolijke weekblad? Oom Donald is nog steeds een dierbare oom in onze familie.
Uiteindelijk wordt de held een keurige, wat zijige muis waar niet veel om te lachen valt