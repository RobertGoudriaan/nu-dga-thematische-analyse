De ECB-kater Economie

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
11 april 2024
Het leek wel magie. Een slordige drieduizend miljard euro injecteerde de Europese Centrale Bank (ECB) het afgelopen decennium in de kwakkelende economie. Die kolossale zak geld leverde op het eerste gezicht alleen maar winnaars op. De eurocrisis werd opgelost. Overal in Europa daalde de werkloosheid. Toen in 2020 het coronavirus roet in het eten dreigde te gooien, kocht 'Frankfurt' voor nog eens 1700 miljard euro aan staats- en bedrijfsschulden. Opnieuw succes: de gevreesde financiële ramp werd afgewend.
Vooruit, pensioenfondsen en spaarders klaagden steen en been over de extreem lage rente. Maar wie zo slim was zijn appeltje voor de dorst te beleggen, werd dankzij de door de centrale banken opgepompte koersen slapend rijk. Huiseigenaren idem dito. Studenten leenden vrijwel gratis geld. Net als de Nederlandse overheid - geschat wordt dat het ECB-beleid de schatkist zo'n 28 miljard euro aan rentelasten heeft bespaard. Daarmee kun je meer dan één regeerperiode lang het eigen risico afschaffen.
De centrale bankiers waren net alchemisten die de formule hadden ontdekt om lood in goud te veranderen. Maar nu worstelen ze met de kater. De Nederlandsche Bank (DNB) leed in 2023 bijna 3,5 miljard euro verlies. Aan de overkant van de oceaan ging de Amerikaanse Federal Reserve voor maar liefst 114 miljard dollar het schip in. De boosdoener is de gestegen rente. Daardoor moeten centrale banken hogere vergoedingen betalen aan financiële instellingen die geld bij ze stallen. Ondertussen leveren de obligaties die ze gehamsterd hebben toen de rente nihil was amper iets op. En het einde van deze lijdensweg is nog niet in zicht. Pas in 2029 denkt DNB weer winst te maken.
Wat gebeurt hier? Eerst wat er níet aan de hand is. Ten eerste: er is geen sprake van dat DNB failliet gaat of gered moet worden. De buffers zijn naar verwachting hoog genoeg om de klappen op te vangen. Het grootste nadeel voor de Nederlandse overheid is dat zij voorlopig geen dividend ontvangt. Dat wordt wel even afkicken. Sinds de invoering van de euro vloeide er via deze weg meer dan 16 miljard euro in de schatkist.
Ten tweede: dit is niet het bewijs dat het onorthodoxe crisisbeleid van de centrale banken een dom experiment was. Een handvol oud-beleidsmakers wordt er niet moe van dit in de kolommen vanDe Telegraafte betogen. Ze zouden er goed aan doen zich te verplaatsen in de positie van iemand die nog wél verantwoordelijkheid draagt voor Europa's welvaart. Zonder de onorthodoxe aanpak van de ECB was de crisis waarschijnlijk jaren langer blijven door etteren. Mogelijk hadden we nu helemaal geen euro meer gehad.
Wat hier wel gaande is? Zet de recordverliezen van DNB naast de recordwinsten van de banken, en je begint het verband te vermoeden. Alleen al ING hield vorig jaar onder de streep 7,3 miljard euro over. Met dank aan dezelfde hoge rente die de centrale banken en overheden zo'n pijn doet.
Daar zit het schandaal. Niet dat de ECB zich creatief toonde bij het aanzwengelen van de tobbende Europese economie. Wel bij het feit dat zij daarbij vanaf het prille begin de zakken gevuld heeft van de financiële sector, van banken tot beleggers. Eerst profiteerden zij van de stijgende prijzen van aandelen en obligaties. Nu van de stijgende rente.
Ondertussen werden alternatieve ideeën voor het monetaire stimuleringsbeleid consequent genegeerd. Helikoptergeld, in de vorm van een cheque voor alle inwoners van de eurozone? Niet de obligaties van staten en multinationals opkopen, maar direct de hypotheekschulden en het consumptief krediet van burgers? Of gewoon de crisisuitgaven van overheden financieren met de geldpers? Het werd afgedaan als onrealistisch. Zo niet ridicuul.
Wie inkomenspolitiek wil bedrijven, klonk het jaar in, jaar uit, moet zich tot de gekozen politici wenden. De ECB houdt zich daar verre van. Wat die bezwering waard is, zien we nu. De herverdeling heeft wel degelijk plaatsgevonden. Sterker nog, die is nooit opgehouden. Alleen worden niet de mensen die het nodig hebben geholpen. Meer dan vijftien jaar na de kredietcrisis zijn het nog altijd de banken en hun aandeelhouders die in de watten worden gelegd.
Vanaf het begin zijn de zakken gevuld van de financiële sector
Reageren? Mail naarhaegens@groene.nl