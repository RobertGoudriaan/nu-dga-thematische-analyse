Dit alles is al eens eerder gebeurd Bericht van het Oekraïense front

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
8 februari 2024
Bijna twee jaar is de Oekraïense journalist Andrii Kobaliya nu soldaat. Het is zijn manier van leven geworden. Inmiddels herkent hij zichzelf meer in de oorlogsdagboeken van Ernst Jünger dan in de zorgen van zijn Kyivse vrienden.
1. Grens. Front in het oosten van Oekraïne. December 2023
Er waren tijden dat deze weg naar Donetsk leidde. Honderden auto's raasden met hoge snelheid over de vierbaansweg. En voor ons lagen de felle lichten van een grote metropool. In die verre tijden was ik nog te jong om door het land te reizen. Het lot heeft mijn ouders nooit naar de Donbas gebracht. Daardoor weet ik alleen hoe deze stad vroeger was uit de verhalen van degenen die er woonden, er kwamen werken of studeerden aan de plaatselijke universiteit.
Dit is altijd een grensstreek geweest. In vroeger eeuwen vluchtten mensen hierheen om uit handen van de wet te blijven, of om aan onderdrukking door de staat te ontsnappen. Hier, buiten de steden, was het makkelijker ademen. De steppe bood vrijheid. Maar veiligheid garandeerde ze niet. Duizenden nomaden trokken door dit land naar het westen, golf na golf.
Anderhalve eeuw geleden bouwde een Brit hier zijn industriële imperium, in de geest van het Wilde Westen. Zo veranderde een deel van de eindeloze steppe in een echte stad. Karresporen maakten plaats voor een spoorweg, moerasland verdween onder straatstenen en handgeschreven brieven werden vervangen door een telegraaf. En het werk op het land werd het werk in fabrieken. Vervolgens kwamen de bolsjewieken. Ze namen dit alles van de eigenaren af en voegden er nog een dozijn bedrijven aan toe, plus woonwijken met grijze gebouwen van meerdere verdiepingen.
Na het uiteenvallen van de Sovjet-Unie gaven de lokale autoriteiten de delen van de stad die in het volle zicht lagen een opknapbeurt. Vluchtelingen beschrijven het Donetsk van begin 21ste eeuw als een eclectische stad. Hier kon een koopmanshuis uit de tijd van het Russische rijk staan naast een typisch sovjetgebouw van negen verdiepingen, dat op zijn beurt weer naast een hightech winkelcentrum stond.
Aan beide kanten van de snelweg lagen dorpen en gehuchten. Het leven van bijna alle inwoners van deze regio was verbonden met de stad. Sommigen werkten in fabrieken en mijnen. Na hun werk keerden ze in hun sjofele Volga's of Zhiguli's uit de sovjettijd terug naar huis. Mensen in deze dorpen kweekten fruit en groenten in hun tuin en verkochten die op de lokale markt. Om daarvoor een vergunning te krijgen, moesten ze onderhandelen met de politie en lokale bandieten. Na de val van de Sovjet-Unie namen diezelfde bandieten en oplichters de mijnen en fabrieken over. Ze financierden ook de lokale tv-zenders en politieke partijen. Een van onze presidenten kwam hier vandaan, maar hij moest naar Rusland vluchten toen hij een soortgelijk systeem naar het hele land wilde uitbreiden.
Op de steppen van de Donbas woedt nu al tien jaar oorlog. Duizenden mannen zitten er met oude sovjetgeweren in koude, lange loopgraven. Een paar jaar geleden stonden hier nog dichte rijen bomen; nu kijken de mannen uit over stronken. In de ruïnes van dorpen en steden zitten ze met helmen en kogelvrije vesten in de kelders van verwoeste huizen. Ze kijken uit lege raamopeningen om te begrijpen wat voor hen ligt. Duizenden strijders kijken in de besneeuwde winternacht naar de eenzame steppe.
En ik ben een van deze mannen. Ik verkeer al twee jaar in deze oorlog en deze grens is mijn leven geworden. Ik wil niet sterven. Maar hier ben ik. Met mijn soldaten rijd ik in een suv naar Donetsk. Vanwege de Russische mortieren kunnen we de koplampen niet aanzetten en de nachtzichtcamera is verstopt met sneeuwvlokken. Een strijder met de roepnaam Beard zit achter het stuur en ziet niets. Dus hang ik uit het raam en probeer de bocht te zien. Beard moet me op mijn woord geloven. Als we de afslag missen, rijden we recht in handen van de Russen. Of, beter gezegd, we komen er waarschijnlijk niet. Ofwel we stuiten op mijnen, ofwel we worden gedood door vijandelijk machinegeweervuur, wat waarschijnlijk beter is dan gevangenschap. Ooit droomde ik ervan naar het onbekende te vliegen. Nu is deze reis mijn werk geworden.
Maar we zien de bocht op tijd en rijden van de verlaten snelweg af. Bevroren boomtakken zijn uiteindelijk het enige obstakel op onze weg. Ze slaan tegen onze auto en komen onder de wielen terecht. Het zou zo stom zijn om een oog te verliezen door onvoorzichtigheid.
Ergens in de buurt zijn artilleriesalvo's te horen. In de verte is een gloed te zien. Dit is het brandende Avdiivka. Al sinds het begin van de grootschalige invasie proberen de Russen deze industriële voorstad van Donetsk in te nemen, maar nu is het de plaats van de meest intense en bloedige gevechten. Meerdere keren per dag trekken verse groepen imperiale soldaten ten strijde tegen ons. Zodra hun tanks en infanteriegevechtsvoertuigen Avdiivka naderen, worden ze vernietigd door onze artillerie, drones en ons M2-Bradley-vuur. En dit is hoe ze sterven. Honderden lijken van Russische soldaten liggen in de modder, in de velden en tussen de stroken met bomen. Ik bekijk deze scène met een dronecamera alsof het een Amerikaanse film over de Tweede Wereldoorlog is. De strijd houdt zelfs 's nachts niet op.
Ook wij werken nu 's nachts. We hebben onze operatie gepland; we kennen elke actie uit ons hoofd. Het is een synergie van mensen die aan het front gewend zijn. We accepteren de momenten van spanning net zo makkelijk als de koude nachtwind. We horen weer explosies, de ene na de andere. Onze drone heeft zojuist een groep vijanden vernietigd. Missie voltooid. Het is tijd voor ons om te vertrekken. We leggen onze ongewone wapens neer en gaan terug. Als we ver genoeg van de frontlinie zijn, halen we diep adem. Vandaag staat het front aan onze kant.
2. Verhalen bij het vuur. Een frontlijndorp ergens in het oosten van Oekraïne
Ik zit bij een kachel in een van de dorpjes op de weg naar Donetsk. Er is hier al lang geen water meer en alleen met tussenpozen elektriciteit. Onze basis is het schattige huis van een oude opa. Het moet aanvankelijk alleen een keuken en een slaapkamer hebben gehad, de eigenaar heeft het grootste deel van het huis later aangebouwd. Daardoor is elke kamer een plaatje van het tijdperk waarin het werd gebouwd. Porseleinen servies uit Tsjechoslowakije in een glanzende kast uit de late jaren zeventig. Fotobehang met vreemde honden uit de jaren negentig. Een goedkope Chinese tv met een afstandsbediening in een beschermende plastic zak die aan begin van deze eeuw doet denken. En op de ijzeren deur van de oven staat geschreven: 'Stad Marioepol. 1939'.
Na het werk deze nacht liet ik de jongens gaan om te rusten. Zelf ben ik in dit huis gebleven. Om alleen te zijn en uit te zoeken hoe het verder moet. Er gaan echter zo veel gedachten door mijn hoofd dat ik bijna bewust in boeken vlucht.In Stahlgewittern,de herinneringen aan de Eerste Wereldoorlog van de Duitse officier Ernst Jünger. Het leven in Groot-Brittannië in de Tweede Wereldoorlog. De VS in het eerste jaar van de oorlog met Japan. Maar de verhalen helpen me niet om aan mijn gedachten te ontsnappen. Ik vind te veel overeenkomsten met wat ik met mijn eigen ogen zie.
De Duitse steden in de verhalen van Jünger lijken precies op het Oekraïense Charkiv of Kramatorsk van vandaag. Deze steden zitten vol met militairen, maar zijn nog ver van de oorlog verwijderd. Er wonen mensen en in elk derde huis gaan bordelen en restaurants open. Soldaten die terugkeren uit de loopgraven zijn vooral op zoek naar vrouwen en alcohol. Geld dat ze wekenlang nergens konden besteden, verdwijnt in het weekend.
'Ze begrepen de loopgraaf wanneer de ochtendmist oprees door een gordijn van verschrikking boven de vreugdeloze steppe, en voor de ogen waarin slapeloze nachtwakes brandden, leek het prikkeldraad een bewegend leger van verwarde schaduwen.' In deze beschrijving van Jünger herken ik mezelf in de vochtige loopgraven bij Kupiansk, in de regio Charkiv, een jaar geleden. En ik zie het Kyiv van vandaag in de Londense statistieken van scheidingen en huwelijken uit de jaren veertig. De oorlog is een test voor duizenden relaties. Veel strijders slagen er niet in contact op te nemen met hun geliefden. En de trieste waarheid is dat van die laatsten slechts enkelen bereid zijn te wachten. Wie daar wel toe bereid is, houdt dat een jaar of twee vol. Daarna leidt volledige onzekerheid tot scheiding. Niemand kan zeggen wanneer de strijder zal terugkeren van deze Odyssee van verwoeste steden en loopgraven. Tegelijkertijd zie ik overal in het achterland vrouwen in witte jurken en mannen in militaire uniformen. Vroeger durfden mensen zo'n serieuze beslissing niet te nemen, maar niets klaart hun geest zo op en laat ze liefde en warmte zo waarderen als de realiteit van de frontlinie.
Onlangs ging ik langs bij het hoofdkwartier, waar een officier me een stapel militaire staatskranten overhandigde. Ik gebruikte ze om de kachel mee aan te steken. In tijden van oorlog hebben zelfs democratische regimes de neiging de werkelijkheid te verfraaien, zo niet te liegen. Toen de Verenigde Staten grondgebied verloren in de Stille Oceaan, benadrukten ze de vreselijke verliezen van de Japanners. Op dezelfde manier wordt nu geschreven over Bachmoet, Soledar en Marianka in de Donbas. De staatspropaganda zette de bevrijding van een Italiaans dorp op de voorpagina van de Amerikaanse kranten alsof het de belangrijkste gebeurtenis van de Tweede Wereldoorlog was, net als ons tegenoffensief van afgelopen zomer.
Maar er zijn ook veel positieve voorbeelden. De tapijtbombardementen op Londen door Duitse vliegtuigen braken de geest van het vrije Groot-Brittannië niet. Integendeel, ze brachten de bevolking van het Verenigd Koninkrijk tegen Hitler in het geweer en leidden naar de overwinning in 1945. De bijna achtduizend raketten die Rusland sinds het begin van de grootschalige invasie heeft gelanceerd, hebben onze infrastructuur en ons geloof in de overwinning niet vernietigd. Net als in Groot-Brittannië doneren Oekraïners in de eerste dagen na een nieuwe luchtaanval het meeste geld aan de noden van het leger. Inwoners van de Engelse hoofdstad zamelden ponden in voor Spitfire-gevechtsvliegtuigen en wij zamelden tientallen miljoenen hryvnia's in voor drones.
Nu gaat de oorlog over drones, ballistische raketten, communicatie en satellieten. Het gezicht van de oorlog is veranderd, maar niet de essentie. Of het nu vandaag is of een eeuw geleden, mensen reageren op dezelfde manier op oorlog. Dus dit alles is al eens gebeurd. Deze gedachte maakt me rustiger. Ik val in slaap in een oude groene stoel, gemaakt door degenen die getuige waren van de overwinning.
3. Piraten van de oostelijke steppen. Buitenwijk van Avdiivka, Donbass
Ergens in de verte is een explosie te horen. Dat is mijn drone. Ik heb net een granaat in de Russische loopgraaf gegooid. Dit is al de vijfde op rij, maar na elke klap trillen mijn handen. Drie soldaten zitten naast me in een oude kelder in een verwoest dorp. Eén bevestigt munitie aan de drone, de tweede helpt me met kaarten en de vliegroute, en de derde houdt contact met naburige eenheden. Ik vlieg net voorbij de plek waar onze infanterie zit. Met 140 kilometer per uur vliegt mijn vogel laag over de gebroken en gebarsten asfaltweg. Over de radio hoor ik de commandant van het geweerpeloton wiens loopgraven ik passeer, tegen ons vloeken. Onze drones verschillen bijna niet van de Russische, dus de strijders schrikken als ze het kenmerkende geluid horen. Toch is de infanterie blij ons te zien. Voor hen is onze missie een soort show waar ze op de eerste rij naar kijken.
Anderhalf jaar geleden zat ik in de kelder van een verwoest dorp in de Donbas. Ik was doodsbang. Het was de eerste keer dat ik in de voorhoede zat en ik was niet gewend aan beschietingen, wapens, zwaar materieel en de harde realiteit van het front. En nu zit ik in deze kelder alsof ik thuis ben. Ik heb een uitstekend kogelvrij vest en een helm waaraan ik gewend ben geraakt. Mijn wapen is een herbruikbare fpv-drone van zeven inch die speciaal is ontworpen voor mijn taken en manier van vliegen. Voorheen verstopte ik me voor vijandelijke beschietingen, maar nu val ik zelf aan. Ik heb een rol gevonden in deze oorlog.
4. 'Moederland'-bioscoop. Kramatorsk, provincie Donetsk
Het sneeuwt. In Kramatorsk is nu bijna alles voor ons. Op de begane grond van de Moederland-bioscoop is onlangs een restaurant voor militair personeel geopend. Sommige officieren uit de achterhoede vinden redenen om hier een hamburger of sushi te komen bestellen. Alles is beter dan het eten uit de brigadekeuken. Soldaten die vrijaf hebben gekregen om een paar dagen uit te rusten, ontmoeten hun vrouwen op het treinstation. Anderen zijn stilletjes van hun basis weggelopen en op weg gegaan naar het bordeel. Op straat houden ze iedereen in uniform in de gaten; een van de voorbijgangers kan hun commandant zijn. En ik zit hier en probeer me te herinneren hoe ik was toen ik deze bioscoop voor het eerst zag.
Dat was in 2018, toen ik als correspondent naar Kramatorsk werd gestuurd. Ik wilde praten over hoe de stad is veranderd sinds in 2014 de oorlog in de Donbas begon. Nadat Rusland de Krim had geannexeerd, een oorlog was begonnen in het oosten en Donetsk bezette, veranderde deze provinciale industriestad in de hoofdstad van de regio. Althans, dat had zo moeten zijn. Zes jaar geleden leek Kramatorsk in de zomer rustig, stoffig en provinciaal. Oorlogsveteranen, ondernemers, westerse stichtingen en lokale autoriteiten wilden de stad een nieuw gezicht geven.
Ik slaagde erin het hele interview in een paar uur op te nemen. Daarna liep ik, wachtend op de avondtrein naar Kyiv, door de lege straten van de stad. Ik bekeek de constructivistische sovjetblokken in het centrum en de armoedige huizen met zuilen tegenover het station. Die zuilen vertelden me hoe een gewoon dorp in een echte stad was veranderd. Op het lege plein in het centrum stonden fonteinen. Ze werkten natuurlijk niet. Ertegenover zag ik een gebouw met het opschrift 'Moederland'. Op de begane grond was een bioscoop, waar ze dezelfde films aanboden als in de grote steden, zij het met een vertraging van twee weken. Op de tweede verdieping was een chique bar met moderne cocktails, dure alcohol en loftstijl-design, wat ik niet verwacht had op een plek als deze. De eigenaars van de bar hadden dezelfde bar eerst in Kyiv geopend. Toen die begon te renderen, hadden ze besloten iets soortgelijks op te zetten in hun geboorteplaats Kramatorsk.
Ik had tot laat in de avond in de bar gezeten. Daarna was ik op de trein gestapt en naar Kyiv vertrokken. Vier jaar later, in de zomer van 2022, zou ik hier terugkeren als plaatsvervangend commandant van een geweercompagnie van het Oekraïense leger. Die zomer probeerden de Russen vanuit het noorden Kramatorsk en nabijgelegen steden in te nemen. De Moederland-bioscoop was gesloten en de ramen waren met planken afgetimmerd. In die dagen beschoten de Russen de stad elke dag, en het leek erop dat ik tijdens de strijd om de stad alleen in de kelder van dit gebouw zou belanden.
Nu zit ik hier helemaal alleen, en de hoofdpersoon in deze drie herinneringen zijn drie verschillende mensen. De Russen zijn weggevlucht van hier, maar de beschietingen verdwenen niet helemaal. Ergens in de verte is een explosie te horen. De Moederland-bioscoop is in duisternis gehuld. Na een korte wandeling na de avondklok eet ik in mijn gehuurde appartement mijn avondeten bij kaarslicht en kruip ik in mijn warme bed. Ik val bijna onmiddellijk in slaap.
5. Terugkeer naar de beschaving. Kyiv. 31 december
Het is me gelukt om een paar dagen naar Kyiv te ontsnappen. Het is oudejaarsavond in de hoofdstad. Ik zit op een feestje met vrienden, omringd door kleine en grappige kinderen. We spelen 'Raad eens wie?' Kinderen hebben meer kennis en ervaring nodig om snel te kunnen raden. Dus helpen we ze zo goed mogelijk.
We drinken wijn en praten over de oorlog. Elke keer als ik kom, krijg ik veel vragen. Nu zie ik veel angst in de ogen van mijn vrienden. Tegen het einde van het tweede jaar van de oorlog werd duidelijk dat dit lang zou gaan duren. En dat bijna alle volwassen mannen zullen moeten vechten. Burgers vluchten zo lang mogelijk voor dit inzicht, omdat oorlog families kan vernietigen en een persoon onherkenbaar kan veranderen. Of die persoon zelfs voor altijd van je kan wegnemen. En ik heb niets om hen mee te troosten. Dit is waar. Het moet aanvaard worden. Ik help hen met advies over wat ze nu kunnen leren, bij welke brigades ze het beste zouden kunnen dienen en welke rollen hen zouden kunnen interesseren.
Mijn verhalen over de oorlog en de problemen van de soldaten prikkelen hen, maar als ze ernaar luisteren, lijkt het of ze heel ver van die wereld af staan. Tot op zekere hoogte heb ik medelijden met ze. Ik belandde in die wereld op de eerste dag van de invasie en nu is het mijn manier van leven geworden. Hoewel ik mezelf soms nog steeds afvraag: wie ben ik? Ik heb vaak het gevoel dat ik een buitenstaander ben in het leger. Maar ik voel me ook niet op mijn plaats tussen deze jonge stellen, kinderen en rode wijn. In welke van deze werelden hoor ik thuis? Als ik een toast uitbreng op dit feest of in een besneeuwde loopgraaf in de Donbas zit, heb ik het gevoel dat ik in beide werelden niet meer ben dan een voorbijganger.
Andrii Kobaliya (27) is eerste luitenant bij de territoriale strijdkrachten van Oekraïne, voormalig journalist bij de publieke radio, docent aan de democratische school van Maibutni en due-diligence-analist. Hij groeide op in Zuid-Oekraïne en woonde acht jaar in Kyiv. Dit stuk schreef hij speciaal voorDe Groene.Vertaling: Menno Grootveld.
Honderden Russische lijken liggen in de modder, in de velden en tussen de stroken met bomen
...