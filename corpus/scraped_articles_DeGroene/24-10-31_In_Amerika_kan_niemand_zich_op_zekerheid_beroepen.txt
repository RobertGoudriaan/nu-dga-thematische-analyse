In Amerika kan niemand zich op zekerheid beroepen

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
31 oktober 2024
Aan drama heeft het niet ontbroken, deze presidentsverkiezingen in de Verenigde Staten. Het terugtreden van de aanvankelijke Democratische presidentskandidaat, zoiets was nog nooit vertoond. Er vond een moordaanslag plaats op de Republikein, die inmiddels belooft 'binnenlandse vijanden' te zullen vervolgen en door zijn rivaal onomwonden een fascist wordt genoemd. Ook buiten de hoofdrolspelers is er genoeg om over te praten: Elon Musk diefull MAGAis gegaan, Liz Cheney, ooit een Republikeins toonbeeld, die naast Kamala Harris campagne voert. En natuurlijk zijn er weer meer dollars doorheen gejaagd dan bij de vorige verkiezingen.
En toch is de bandbreedte waarbinnen de verkiezingsstrijd zich afspeelt kleiner dan ooit. Harris en Trump hebben allebei evenveel kans op het presidentschap, zo suggereren de peilingen. Het is paradoxaal: er wordt enorm intensief campagne gevoerd, er wordt meer geschreven, gefilmd en gepodcast over de verkiezingsstrijd dan ooit. Maar het onderwerp is in feite statisch. Er lijkt niets te zijn dat kiezers op grote schaal richting de ene of andere partij doet bewegen.
Dat er zoveel ogen op de VS gericht zijn, komt door het existentiële karakter van dit beslismoment. Dat geldt zowel voor Amerika zelf - overleeft de democratie nog een ronde Trump? - als voor de wereld daarbuiten. Er zijn twee oorlogen gaande die bepalen hoe de wereldorde eruit komt te zien, en waarvan het verloop grotendeels wordt bepaald door wat het Witte Huis besluit. Bij Amerikaanse kiezers staan buitenlandse zaken steevast achter dagelijkse binnenlandse aangelegenheden. Je kunt je afvragen of dit het idee achter mondialisering was. De toekomst van Oekraïne, om een voorbeeld te nemen, ligt in handen van kleine plukjes kiezers in Michigan en Pennsylvania.
Misschien valt de uitslag zo uit: omdat Israël met Amerikaanse wapens burgers in Gaza en Libanon doodt, loopt Kamala Harris cruciale stemmen in de Arabische en islamitische gemeenschap in Michigan mis, verliest ze deze staat en komt daarmee net tekort om het presidentschap te winnen. De globalisering doet haar werk, zal dan de conclusie luiden. De lotsverbondenheid tussen verschillende delen van de wereld is sterk genoeg om de uitkomst van de verkiezingen te bepalen. Maar in werkelijkheid zal het lastig worden een sluitende verklaring op de uitslag te plakken. Omdat het overgrote deel van het electoraat zo vastzit in zijn overtuiging is er weinig dat een van beide kandidaten had kunnen doen of laten om een ander resultaat teweeg te brengen.
Iets dat wél duidelijk zal worden deze verkiezingen, is hoe de huidige periode in de geschiedenis kan worden ingepast. Trump won één keer, in 2016. Daarna verloren de Republikeinen drie verkiezingen op rij, twee midterms en een presidentiële verkiezing. Volgt een vierde nederlaag, dan kan het hoofdstuk 2016-2024 worden gesloten met als conclusie dat trumpisme netto toch te extreem was voor Amerika. Winnen de Republikeinen, dan was 2016 het moment dat uiterst rechtse, autocratische politiek een permanente machtsfactor werd in de VS. Trump als aberratie of als nieuw begin, de Amerikaanse kiezer bepaalt het op 5 november.
Welke van die twee het ook wordt, dat hun democratie een draaikolk is geworden bepaalt de levensloop van Amerikanen. Zie bijvoorbeeld verderop in deze editie het profiel van Anthony Scaramucci, Trump-adviseur voor elf dagen. Of dat van Antony Blinken, de architect van Bidens buitenlandbeleid. En Trump, zoals journalist Harmen van der Veen laat zien in het portret van zijn Amerikaanse familie, splijt nog altijd families. In deze speciale editie vanDe Groenedraait het om dit soort persoonlijke levensverhalen van uiteenlopende Amerikanen. De wentelingen daarin vertellen wat er de afgelopen tijd van de VS is geworden en welke mogelijke toekomsten het land wacht.
Wat opvalt is dat vrijwel niemand van deze Amerikanen, beroemd of niet, zich kan vastklampen aan zekerheden, of langdurig comfortabel op zijn of haar plek zit. De strijd tussen de twee partijen, waarbij overeenstemming steeds verder uit zicht raakt, slingert ze heen en weer. Of deze verkiezingen nu een breuk of een doorstart blijken, kalm zal het vervolg niet zijn.
P.S. Dit is leesvoer voor twee weken. De volgendeGroenestaat woensdag 13 november online. Voor die tijd zijn op groene.nl stukken te vinden over de uitslag van de Amerikaanse verkiezingen en de lopende actualiteit .
Of deze verkiezingen nu een breuk of een doorstart blijken, kalm zal het vervolg niet zijn