Een kind van de puszta Onderzoek Hoe Hongarije 'zendland' voor adopties werd

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
27 juni 2024
Een adoptiekind naar Nederland halen is lastig geworden, maar adoptie uit Hongarije mag nog. Daar zou het systeem namelijk verantwoord georganiseerd zijn. Onderzoek laat echter zien dat dit niet klopt.
Zeven kinderjasjes hangen naast elkaaraan de kapstok in het tijdelijke huis van Erzsébet en Laszlo, een groen geverfd gebouwtje met rode dakpannen op het Hongaarse platteland. Laszlo torent twee koppen boven zijn vrouw uit, is te zien op de video van een Hongaarse mensenrechtenorganisatie. Hun kinderen werden door de kinderbescherming bij hen weg gehaald. 'Alleen op vrijdag kunnen we even met ze praten', vertelt Erzsébet. 'Maar ze roepen eigenlijk alleen maar 'Mama! Hoeveel dagen, hoelang moeten we nog wachten?' De burgemeester van hun dorpje Korlat komt in beeld. Hij doet iets unieks: hij probeert deze ouders te helpen hun kinderen terug te krijgen. 'Ze kwamen naar mij toe om te vertellen dat de kinderen zouden worden meegenomen als ze niet iets aan hun leefomstandigheden deden', vertelt hij. 'We hebben meteen dit gebouw ter beschikking gesteld. Het is eigenlijk de kleedruimte bij een sportveld, maar het was op dat moment het enige wat we hun konden bieden omdat we geen woningen beschikbaar hadden.'
Hoewel dit de omstandigheden van het gezin meteen verbeterde, veranderde het de zaak niet, vertelt hij. 'De voogd kwam kijken, vond het allemaal wel goed, maar nam alsnog de kinderen mee.' Nu wachten de ouders al maanden tot hun kinderen terug mogen komen. Zittend op een laag stoepje voor hun tijdelijke huis vertelt Erzsébet: 'Ze willen graag naar huis en wij blijven ons daarvoor inzetten. Het is heel moeilijk voor ons, maar het is ook voor de kinderen een groot trauma.'
Volgens de schooldirecteur verzuimden de kinderen niet en waren er geen tekenen van verwaarlozing. 'De vader en moeder van dit gezin werken allebei. Het feit dat het gezin in bescheidener omstandigheden leeft, betekent niet dat je geen kind kunt opvoeden.'
In mei stuurde demissionair ministervoor Rechtsbescherming, Franc Weerwind, een brief aan de Tweede Kamer die niemand zag aankomen. Na decennia van goede bedoelingen, kritische onderzoeksrapporten, onthullingen van schandalen en uitermate gepolariseerd debat besloot de minister een volledig einde te maken aan adopties uit het buitenland. Het was een abrupt sluitstuk van een periode van aanhoudende discussies en beleidsmatige kronkels; de verwachting was dat
Weerwind dit gevoelige dossier zou doorschuiven naar zijn opvolger. Helemaal absoluut is de stop overigens niet. De 'lopende procedures', ongeveer vijfhonderd, gaan nog wel door een nieuw systeem dat Weerwind in 2022 nog zelf heeft laten optuigen, in reactie op een kritisch onderzoeksrapport van de commissie-Joustra.
Belangrijk onderdeel van het vernieuwde adoptiesysteem is een onderzoek naar elk land waar adoptiekinderen vandaan komen. In de onderzoeken wordt gekeken of de landen voldoen aan de internationale afspraken en weten regelgeving rond adoptie en kinderbescherming. Weerwind noemde deze 'landenanalyses' een 'belangrijke waarborg'.
Een van de belangrijkste principes bij internationale adoptie is dat adoptie een uiterste oplossing is, het magalleen nadat allesis gedaan om te voorkomen dat kinderen gescheiden van hun ouders moeten opgroeien. Armoede en discriminatie mogen hierbij geen rol spelen. Verder mag niemand financieel voordeel van adopties hebben, moeten de rechten van ouders en kinderen worden geborgd en moeten procedures transparant en zorgvuldig zijn.
Justitie oordeelde in november 2022 overwegend positief over Hongarije. 'De jeugdbeschermingswetgeving van Hongarije is goed op orde', schrijven ambtenaren. 'In de praktijk ligt de focus op het preventief voorkomen van scheiding tussen ouders en kind en op terugplaatsing als het kind toch uit huis geplaatst wordt.' Ook is er 'extra ondersteuning voor minderheidsgroepen zoals de kwetsbare Roma-doelgroep'.
Uit onderzoek van Investico, in samenwerking met tv-programmaZembla,het Vlaamse weekbladKnack,het Hongaarse mediumAtlaszoen de krant24chasauit Bulgarije, blijkt echter dat de situatie in Hongarije helemaal niet in de haak is. En dat is geen verborgen realiteit, maar wordt publiek beschreven. Een kinderrechten-ngo won vorig jaar zelfs een rechtszaak bij het Hongaarse hooggerechtshof over kinderen die onterecht uit huis werden geplaatst vanwege armoede.
Ook Nederlandse ambtenaren bij Justitie blijken op de hoogte van de rol van armoede bij het uit huis plaatsen van kinderen, de discriminatie van Roma-kinderen, het gebrek aan hulp voor ouders en tekortschietende bezwaarmogelijkheden. Maar ze schreven dit niet op in het openbare rapport.
In het Hongaarse kinderbeschermingssysteem zijn kinderen uit Roma-gezinnen zwaar oververtegenwoordigd: ze worden uit huis geplaatst en komen terecht in pleeggezinnen of kleinschalige kindertehuizen. 'Een groep van ongeveer tien tot twintig procent van de bevolking is totaal gemarginaliseerd', zegt Lena Szilvasi van SOS Kinderdorpen Hongarije. 'Zij worden door de overheid niet geholpen. Er heerst grote werkloosheid waardoor economische problemen ontstaan en mensen geen huis meer kunnen krijgen en moeten verhuizen, vooral naar de rurale grensgebieden van het land. Daar zijn nauwelijks voorzieningen en werk. Het grootste deel van de kinderen komt in het zorgsysteem door armoede.'
'Roma en kinderen met een handicap of stoornis hebben overduidelijk minder kansen in Hongarije', zegt ook Vivien Brassói van het European Roma Rights Centre (errc). Ze voerde een jarenlange rechtszaak tegen de Hongaarse autoriteiten om discriminatie in het systeem aan te tonen. 'In de regio Nógrád is ongeveer twintig procent van de populatie van Roma-afkomst. Maar van de kinderen die er in pleeggezinnen of tehuizen zitten, komt tachtig procent uit Roma-gezinnen.' errc-onderzoeken tonen aan dat veel kinderen worden weggehaald bij hun ouders vanwege armoede, wat volgens de Hongaarse wet illegaal is. 'Maar we vermoedden dat ook racisme en vooroordelen meespelen, en dat wilden we aantonen.' Het Hongaarse hooggerechtshof oordeelde uiteindelijk dat kinderen worden gediscrimineerd vanwege hun sociaal-economische status, en dat etniciteit daar geen rol in speelt. 'Toch is het een enorme overwinning', zegt Brassói, 'want het zijn de Roma-gezinnen die in armoede leven.'
Het hof droeg de regering-Orbán op om binnen een jaar beleid te maken om te voorkomen dat de sociaal-economische status van gezinnen nog een rol zou spelen bij besluiten om kinderen bij hun ouders weg te halen. Die deadline verliep afgelopen februari, volgens Brassói zonder resultaat.
Hongarije kent een lange geschiedenisvan kinderen die opgroeien onder zorg van de staat. Op dit moment zitten ruim twintigduizend kinderen in Hongaarse pleeggezinnen of kleinschalige kindertehuizen. Een aantal dat in de afgelopen twintig jaar niet is verminderd, ondanks het'family first'-beleid dat de Hongaarse premier Orbán uitdraagt.
Kinderen die eenmaal in een pleeggezin of kindertehuis belanden, komen er zelden weer uit. Terugplaatsing naar het eigen gezin komt nauwelijks voor, vertelt SOS Kinderdorpendirecteur Szilvasi. Haar organisatie ondersteunt ongeveer honderd pleeggezinnen in Hongarije. 'Slechts tien procent van de kinderen gaat weer terug naar huis en vijf procent wordt uiteindelijk geadopteerd door ouders binnen Hongarije of in het buitenland.'
Ook het aantal kinderen dat op de lijst staat om geadopteerd te worden, is in twintig jaar tijd nauwelijks gedaald; het schommelt steeds rond de tweeduizend. De bereidheid bij Hongaarse ouders om kinderen te adopteren die in pleeggezinnen of tehuizen wonen, is wel gegroeid, maar is ook selectief. 'De meeste Hongaarse ouders willen een kind dat jonger is dan drie jaar, geen medische problemen heeft en behoort tot de Hongaarse meerderheid van de bevolking', zegt Agnes Lux, kinderrechtendeskundige aan de Eötvös Loránd Universiteit in Boedapest en werkzaam voor Unicef. Daardoor is een Hongaars adoptiegezin voor kinderen van Roma-afkomst vrijwel uitgesloten.
In 2020 is bovendien de wet veranderd, waardoor singles nog moeilijker een kind kunnen adopteren. 'De officiële lezing is dat dit is om getrouwde stellen te "ondersteunen", zegt Lux. 'Maar algemeen wordt aangenomen dat de wet vooral is bedoeld om te voorkomen dat lhbtiq+-stellen kunnen adopteren.'
Voor Hongaarse alleenstaanden of stellen van gelijk geslacht is het nu bijna onmogelijk geworden om kinderen in eigen land te helpen, beaamt Vivien Brassói van de rechtenorganisatie errc. 'Dat maakt het nog moeilijker voor Roma-kinderen om uit het systeem te komen, want juist deze potentiële adoptieouders staan meer open voor het opnemen van kinderen met een handicap, die al wat ouder zijn of van Roma-afkomst.'
Kinderen die vanwege armoede uit huis worden geplaatst, discriminatie in het zorgsysteem en nationale wetgeving die de opname van kinderen bij Hongaarse stellen bemoeilijkt; het zijn factoren die volgens emeritus hoogleraar Georg Frerks niet mogen spelen. Hij was hoofdonderzoeker bij de commissie-Joustra, die in 2021 in een lijvig rapport concludeerde dat er ook tegenwoordig nog zwaktes in het stelsel zitten. 'Landen moeten er eerst alles aan hebben gedaan om zelf voor kinderen te zorgen en een oplossing te zoeken in hun eigen land. Dat is eigenlijk het belangrijkste principe bij internationale adopties. Een wet die bepaalt dat sommige ouders geen kinderen kunnen adopteren, staat daar haaks op.'
Desondanks is Hongarije uitgegroeid tot een groot 'zendland' voor adopties in Nederland. Het Nederlandse ministerie van Justitie oordeelde in zijn landenanalyse ook opvallend mild en positief over de situatie in Hongarije. Dat is des te opmerkelijker omdat de problemen wel degelijk benoemd werden in voorlopige versies van het landenrapport over Hongarije die na Woo-verzoeken zijn gepubliceerd.
'De kinderbeschermingswetgeving verbiedt dat kinderen vanwege armoede uit huis worden geplaatst', stelt bijvoorbeeld een voorlopige document. 'Armoede is (samen met beperkte preventie- en vroege interventievoorzieningen) echter een van de meest voorkomende redenen waarom kinderen niet bij hun eigen ouders opgroeien.' Maar deze informatie sneuvelde in het stuk dat uiteindelijk werd gepubliceerd. Ambtenaren constateren daar slechts dat er 'veel armoede is' in Hongarije.
Een ander belangrijk aspect van adoptie is de rechtsbescherming van zowel ouders als kinderen. In de interne versie van het rapport stelt Justitie dat 'gemiddeld veertig procent' van de ouders in bezwaar gaat, hoewel er 'zelden' beroep volgt. De ambtenaren schrijven ook dat 'ouders en kinderen' in Hongarije 'beperkt toegang' hebben 'tot klachtenprocedures en ondersteuning in het kinderbeschermingstelsel als de voogd of de maatschappelijk werker beslissingen zouden nemen die niet in het belang van het kind zijn'.
In het deﬁnitieve rapport is dit alles verdwenen. Justitie vermeldt slechts dat 'de biologische ouder bezwaar kan maken en in beroep kan gaan. Beroepsprocedures komen in de praktijk nauwelijks voor.' Ondanks deze informatie neemt Justitie een positief besluit over Hongarije. In de onderbouwing schrijft het ministerie: 'Het jeugdstelsel biedt ondersteuning aan ouders en is erop gericht om kinderen zoveel mogelijk thuis te laten opgroeien.'
Het ministerie van Justitie zegt in een reactie dat de voorlopige rapporten dienden 'ter verzameling en samenvoeging van informatie' en dat de gepubliceerde landenanalyse 'bewust' een 'compact overzicht' is. 'Politiek-culturele aspecten', zoals een verbod voor paren van gelijk geslacht om te mogen adopteren, zijn niet meegewogen.
De informatie over armoede en de wetgeving was volgens Justitie 'verouderd' en is daarom niet gepubliceerd. Over de bezwaren van ouders waren geen 'recente cijfers' beschikbaar en de cijfers waren ook 'lastig te duiden', aldus het ministerie. Wel is er in 2022 tijdens een werkbezoek aan Hongarije over gesproken. 'In de landenanalyse is meegewogen dat Hongarije inspanningen verricht om het jeugdstelsel te verbeteren. Ook zijn er speciﬁek op Roma gerichte projecten om deze groep te ondersteunen.' Volgens de minister kan er in Hongarije 'op individueel niveau heel zorgvuldig en scherp' onderzocht worden of de adoptie juist verlopen is en aan alle voorwaarden voldoet.
'De meer kritische elementen of de problematische aspecten zijn onder het tapijt verdwenen. Dat vind ik wel onthutsend', reageert emeritus hoogleraar Frerks op de documenten. 'Moest dit nou gewoon een land zijn dat door het examen kwam omdat we nog een aantal landen nodig hadden, en zijn daarom kritische elementen verwijderd?'
Frerks herkent ook de papieren werkelijkheid van dit soort rapportages. Hij bezocht voor zijn onderzoek adoptielanden waar de wetgeving 'pico bello' in orde was, vertelt hij. 'We hebben les gehad van een hoogleraar in Colombia die vertelde hoe goed het allemaal wel niet geregeld was. Maar ze zei ook: op papier is het allemaal prachtig, maar niemand doet er wat mee.'
Die conclusie lijken andere landenook te trekken. Begin deze maand besloten de Noorse autoriteiten helemaal te stoppen met adopties uit Hongarije. Zij stellen dat 'niet bewezen is dat internationale adopties vanuit Hongarije op een volledig legale, ethische en verantwoorde manier kunnen worden uitgevoerd'.
Ook in Vlaanderen wordt een kritischer en uitgebreider rapport over adopties uit Hongarije geschreven. Daar worden in interne documenten harde noten gekraakt. 'Unicef merkt op dat voornamelijk Roma-kinderen in het "alternative care circuit"(kindertehuizen en pleeggezinnen - red.)eindigen vanwege ﬁnanciële redenen en omdat de aanname wordt gedaan dat Roma-ouders niet voor hun kinderen kunnen zorgen.' De internationale kinderrechtenorganisatie zegt dat de 'de quasi automatische toegeleiding' van Romakinderen naar het jeugdzorgsysteem en internationale adoptie 'een systeem in stand houdt waarin weinig moeite wordt gedaan om discriminatie van deze bevolkingsgroep tegen te gaan'.
Het rapport zet de Vlaamse overheid ertoe aan een extra werkbezoek aan Hongarije te doen. 'Preventie van uithuisplaatsing is eigenlijk de eerste stap in de adoptieketen', stelt de Vlaamse adoptieambtenaar Ariane Van den Berghe. 'Dat is niet het sterkste stuk van het jeugdbeschermingsbeleid in Hongarije, en is voor ons de belangrijkste reden om ter plaatse te gaan kijken en dat uit te klaren.' Eind 2023 besluiten de Vlamingen tot een adoptiestop voor alle nieuwe procedures, onder andere voor Hongarije. De Vlaamse adoptieautoriteiten reizen eind 2024 naar Hongarije af.
In Hongarije gaan de luiken ondertussen steeds verder dicht. Volgens de Hongaarse kinderrechtenorganisatie Hintalovon droogt overheidsﬁnanciering voor onderzoek naar kinderrechten steeds verder op. Ook wordt er steeds minder informatie beschikbaar gesteld, 'waardoor we nauwelijks een idee hebben van wat er gaande is in het land en hoe het met de kinderen gaat'.
In plaats daarvan wordt de laatste jaren de jeugdzorg goeddeels overgeheveld naar organisaties die zijn gelieerd aan de katholieke kerk. In 2020 wijzigde Hongarije zelfs de wet om dit te faciliteren. 'De oplossing van de staat lijkt te zijn om de betrokkenheid van de kerk te vergroten', zegt Szilvia Gyurkó van Hintalovon. 'Dat laat zien dat de staat zijn taak, en het probleem, aan het outsourcen is.'
Het gebrekkige kinderbeschermingssysteem zal ook gevolgen hebben voor de aantallen kinderen die uiteindelijk ter adoptie worden aangeboden, vreest universitair docent Lux. 'Als het systeem onvoldoende blijft functioneren, zal het aantal kinderen - en uiteindelijk ook het aantal adoptiekinderen - blijven toenemen.'
De kinderen van Erzsébet en Laszlokomen na een half jaar bij hun ouders terug met hulp van Ilona Boros van de Hongaarse burgerrechtenorganisatie TASZ. 'Net als alle ouders die wij helpen, wilden zij maar één ding: hun kinderen zo snel mogelijk terugkrijgen.'
De slagkracht van haar organisatie is echter beperkt. 'We ontvangen elk jaar duizenden verzoeken voor juridische bijstand, maar kunnen slechts een paar ouders helpen van wie de kinderen zijn afgenomen.' Zonder dit schaarse soort hulp zijn ouders vrijwel kansloos, zegt ze.
De burgemeester van Korlat wil 'de segregatie in het dorp' uitbannen. 'We hebben inmiddels meerdere panden gerenoveerd en tot sociale huurwoningen gemaakt', vertelt hij. Een goed, maar zeldzaam voorbeeld, zegt Ilona Boros van TASZ. 'Het verdrietige is dat dit iets is wat advocaten en rechters niet kunnen oplossen, daarvoor is echt sociaal beleid nodig. Maar dat is niet verbeterd de afgelopen jaren, het is alleen maar slechter geworden.'
De Hongaarse autoriteiten wilden niet reageren op vragen van Investico.
Laszlo Balogh / AP / ANP | En jongetje uit de Bódva-vallei, een van de armste regio's van Hongarije