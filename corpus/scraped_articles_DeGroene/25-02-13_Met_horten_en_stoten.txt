Met horten en stoten

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
13 februari 2025
Aan het begin van de negentiendeeeuw bestond Nederland, zoals we ons dat nu voorstellen, nog niet. De meeste mensen voelden zich in de eerste plaats verbonden met de streek of de stad waar ze woonden of vandaan kwamen, 'Nederland' was niet veel meer dan een losse verzameling van steden, dorpen en gehuchten, van streken waarvan een deel woest en onbewoonbaar was.
De constructie van een ongedeeld 'nationaal verleden' is een essentieel onderdeel van de cultuur van de moderne natiestaat, zoals deze vanaf het einde van de achttiende eeuw vorm kreeg. Sinds die tijd werd het concept van de natiestaat geleidelijk wereldwijd bepalend voor de vorm en de richting van de binnenlandse politiek en de internationale verhoudingen, voor de identiteitsvorming, de cultuur, de wetenschap, het erfgoedbeheer, de sport en de nieuwsvoorziening.
De vraag hoe dat proces verliep, staat centraal in het lijvige overzichtswerkNationalisme: Een wereldgeschiedenisvan de Leidse historicus Eric Storm, specialist op het gebied van natievorming en internationaal vergelijkende cultuurgeschiedenis. Kern van zijn betoog is dat het 'succesverhaal' van de moderne natiestaat niet lineair verliep, maar met horten en stoten, en minder vanzelfsprekend is dan we geneigd zijn te denken. Niet alleen bestonden er eeuwenlang alternatieve staatsvormen, zoals stadsstaten en multi-etnische imperia, in sommige talen ontbraken zelfs tot ver in de negentiende eeuw begrippen als 'natie', 'nationaliteit' en 'vaderland'.
De ambitie die Storm in zijn boek, waarvan tegelijk ook een Engelse editie is verschenen, aan de dag legt, is niet gering: een wereldgeschiedenis van het nationalisme, van vele eeuwen geleden tot aan het tijdperk van het neoliberalisme en de identiteitspolitiek. Hij doet dat op een nogal losse manier, waarbij hij de lezer een enorm scala aan voorbeelden voorzet, soms nauwelijks uitgewerkt en vrijelijk geplukt uit de wereldgeschiedenis. Die aanpak maakt het betoog wat wijdlopig, maar draagt tegelijk indirect bij aan Storms argumenten tegen een versimpeld, finalistisch beeld van de geschiedenis van de natiestaat.
In navolging van veel andere theoretici plaatst Storm de geboorte van de natiestaat aan het einde van de achttiende eeuw. De wortels daarvan lagen niet primair in een groeiend etnisch bewustzijn, een gemeenschappelijke taal of gedeelde geschiedenis en cultuur, maar in de staatsvormings- en moderniseringsprocessen die zich in die tijd met name in het westelijk deel van Europa en de net onafhankelijk geworden VS voltrokken. De natiestaat was dus primair een product van een politiek proces, gevoed door militaire ontwikkelingen en de uitbreiding van overheidsapparaten en belastingsystemen, maar ook door het verval van de feodale standensamenleving, de opkomst van de steden en de grotere mobiliteit.
De Amerikaanse en Franse revoluties zorgden voor de definitieve doorbraak van de moderne natiestaat als een gemeenschap van gelijke burgers - in theorie, want doorgaans beperkte dit zich aanvankelijk tot vrije, witte mannen. In de daaropvolgende eeuwen ontpopte de natiestaat zich als een bij uitstek geschikt model voor moderne staatsvorming en verbreidde hij zich verder over de wereld. Dat verliep in golven. Vooral in tijden van crisis, waarin er een machtsvacuüm was, zoals in de periodes kort na de napoleontische oorlogen, de beide wereldoorlogen en de val van de Muur.
De meeste van de nieuwe staten die uit deze crisisperioden verrezen, waren etnisch, taalkundig, religieus en cultureel niet homogeen, maar namen het model van de natiestaat over, met een grondwet, een gekozen parlement, rechtsgelijkheid voor alle burgers, een vlag, een volkslied en nationale feestdagen. Ze creëerden een nationale cultuur via musea, universiteiten, kunstacademies, monumenten, sportprestaties en toerisme.
Zelfs boekhoudsystemen, wetenschappelijk onderzoek en de definities van ziekten werden gestandaardiseerd. Ook de geschiedschrijving voegde zich naar dit patroon, door de nationale staat tot vertrekpunt voor onderwijs en onderzoek te maken en daarmee ook te legitimeren.
De wijdverbreide gedachte dat de opmars van de moderne natiestaat een product was van nationalistische sentimenten berust volgens Storm op een misvatting. Natiestaten zijn ontstaan als politieke eenheden op grond van een op dat moment gedeeld burgerschap, waarvoor etnische of culturele homogeniteit niet essentieel bleek, ook al zouden in het vervolg daarop nationalistische politici, wetenschappers en kunstenaars tot de dag van vandaag proberen zo'n raciale, etnische, culturele of historische kern aan te wijzen. Nationalisme, door Storm betrekkelijk neutraal gedefinieerd als het streven naar of de loyaliteit aan een nationaal gedefinieerde staat, moet dus in de eerste plaats worden gezien als een uitvloeisel en niet als het begin van het proces van staatsvorming.
Losheid en wijdlopigheid zitten dit boek behoorlijk in de weg. Conceptueel en analytisch had het strakker en scherper gekund. De verwarring begint eigenlijk al met de titel: het boek gaat minder over nationalisme dan over de natiestaat. Het grootste gemis ligt evenwel in de gebrekkige duiding van de samenhang tussen de politieke processen die tot de dominantie van de natiestaat hebben geleid en de onderliggende ontwikkelingen sinds de vroegmoderne tijd. Weliswaar wijst Storm op verschillende moderniseringsprocessen, zoals de opkomst van handels- en transportsystemen en communicatienetwerken, de bevolkingsgroei en verstedelijking, technologische revoluties en de hegemonie van de kapitalistische markt, maar hoe de verbanden en de wisselwerking met de staatvormingsprocessen moeten worden begrepen, blijft veelal in het ongewisse. Daarmee blijft deze belangrijke studie over de ontwikkeling van de natiestaat tot een wereldwijd, hegemoniaal staatsmodel toch iets onbevredigends houden.
De ambitie die Storm aan de dag legt, is niet gering
Rijksmuseum | Dirk Langendijk, Anti-Engelse demonstratie te Rotterdam, 2 maart 1781. Aquarel, 25,9 x 42 cm ERIC STORM Nationalisme: Een wereldgeschiedenis Alfabet, 704 blz.