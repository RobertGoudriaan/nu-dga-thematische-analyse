Klasse eerst? Of klasse alleen? Dichters&Denkers

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
19 oktober 2023
Sociale klasse is terug in de politiek. Maar wie behoort nu tot de 'arbeidersklasse'? Uit afkeer tegen identiteitspolitiek gelooft het linkse establishment het liefst in armen in het algemeen, niet in mensen met een specifieke kleur of gender.
In Terug naar Reimsmuntte de Franse socioloog Didier Eribon de term 'klassenmigratie' - de oversteek van het ene sociale milieu naar het andere. De vervreemding, de nostalgie en het 'tussen twee culturele werelden in leven' die gewoonlijk voor de migratie tussen landen gold, plakte hij op de ervaringen van sociale klimmers. Ik ben, zo blijkt, een tweevoudige vreemdeling: een migrant die nooit migreerde, en een klassenmigrant.
Het lezen van Eribon kantelde mijn wereldbeeld. Waarom gebeurde dat toen pas? Waarom niet eerder al na het lezen van Bourdieus werk, dat ik ook kende, of Stuart Hall?
Dat komt door de 'autosociologie' die Eribon bedrijft, de mengeling van een persoonlijk verhaal en wetenschappelijke theorie. De autosociologische zelfstudie, noch autobiografie, noch sociologie, maar van allebei een beetje, leent zich goed voor het beschrijven van het collectieve in wat voortdurend heel particulier lijkt. Zijn 'sociologische verbeeldingskracht' hielp me om een voorstelling te maken van abstracte 'sociale krachten'. Zo laat Eribon overtuigend zien dat schaamte, vervreemding, onzekerheid en sociale afstand gedeelde ervaringen van sociale klimmers zijn. We zijn een stuk minder uniek dan we denken; dat idee stelt me op een vreemde manier gerust.
Inmiddels kunnen we spreken van een heuse Franse traditie, de heilige drie-eenheid van Annie Ernaux, aan wie Didier Eribon schatplichtig is, en Édouard Louis die weer op de schouders van zijn voorgangers staat. Een overeenkomst in hun werk is hoe sociale klasse alles doordesemt: onze smaak, kledingstijl, arbeidsverhoudingen, inkomens, emoties en kansen. Hoewel ons de leugen van gelijke kansen is voorgehouden, onthullen zij dat er hekken om onze levens staan. Welnu, om sommige levens.
De nuances in hun boeken zijn gelegen aan de autobiografische stijl. De schrijver heeft, het komt voor sommigen als een schok, een lichaam. En dat lichaam wordt, ook dit blijkt nog altijd een grote verrassing te zijn, op bepaalde manieren gelezen, beoordeeld, begunstigd, benadeeld, vertrouwd, beledigd, bespuugd of in elkaar gemept. De plek waar we zijn geboren, het gezin waarbinnen we opgroeien, het sociale milieu, ons lijf, de scholen waar we naartoe gaan, of niet, er is een relatie tussen onze standplaats en de kansen die daaruit volgen. Het parcours dat we afleggen heeft een relatie met hoe we naar de wereld kijken. Onze lichamen worden op andere manieren 'ingelijfd' in de sociale orde, schrijft Eribon. De autosociologie verbeeldt, in potentie, hoe dat in echte levens gebeurt.
Geweld doen niet alleen burgers elkaar aan. Ook, of vooral de overheid houdt het geweld van de sociale orde overeind. Dicht bij huis kunnen we denken aan de toeslagenaffaire, en wat verder weg: de anti-abortuswetgeving in de jaren zestig in Frankrijk. Het noopte Annie Ernaux ertoe om een illegale abortus uit te voeren, het onderwerp van de autobiografische novelleL'Événement(2000,Het voorval,2004). Wat Ernaux ervaart is persoonlijk, en tegelijk een collectieve ervaring die zij deelt met andere vrouwen. Zij botsten tegen institutionele kaders en mannelijke overheersing. Haar 'affecten', zoals sociologen graag zeggen terwijl 'emoties' prima volstaat, zijn onbegrijpelijk of betekenisloos zonder een diepgaande studie van politieke en sociale krachten.
Zo schrijven Eribon en Louis op hun beurt over hun homoseksualiteit in een arbeidersmilieu waar een verstikkende, dwingende mannen mores heerst. Ze ondergaan bruut geweld omwille van wie ze zijn. Hun blik op zichzelf en de wereld is gevormd door 'de belediging' als sociale gebeurtenis, een gebeurtenis die nooit incidenteel is of lukraak, maar een patroon vormt, een routine, een wetmatigheid.
Als ik de boeken van deze schrijvers lees kom ik op verschillende manieren thuis, daar hoef ik geen vrouw of homoseksueel voor te zijn; noem het solidariteit. Toch is er een andere vertrekplaats, een verschil, een scheur, wellicht: Ernaux, Eribon en Louis werden niet geracialiseerd. Sterker nog: het milieu dat ze beschrijven is soms openlijk racistisch.
Na het lezen van De onmisbarenvan Ron Meyer, oud-partijvoorzitter van de SP,Rood in Wassenaarvan wethouder te Amsterdam Marjolein Moorman (PvdA) enBeledigende broccolivan Tim 'S Jongers, voorzitter van de Wiardi Beckman Stichting, het wetenschappelijk bureau van de PvdA, dacht ik: het traditionele linkse establishment gaat de emancipatie van migranten niet verder helpen.
De boeken vallen, volkomen terecht, de leugen van de meritocratie aan, het idee dat je er wel komt als je maar hard werkt, dat sociale klasse er niet meer toe zou doen en dat 'arbeiders' fossielen vormen uit een ver verleden. 'Dit is het verhaal van een klasse die niet meer leek te bestaan', schrijft Ron Meyer onomwonden in de inleiding vanDe onmisbaren.
Welke 'klasse' heeft Meyer voor ogen? Welke verbeelding van de 'arbeidersklasse' maakt hij? Het wordt nergens benoemd en toch schemert er van alles door in zijn teksten. Het milieu waarin hij opgroeit typeert zich door kroegen, de Staatsmijnen, eelt op 'handen en knieën', 'noeste arbeid' en energierekeningen die niet kunnen worden betaald. Om de ongelijkheid van deze wereld helder te maken, zet Meyer zijn goede vrienden Ad en Martijn tegenover elkaar. Ad maakt treinen schoon, Martijn is financieel adviseur. Naar verwachting zal Ad jonger overlijden dan Martijn; arme mensen overlijden eerder dan welgestelde mensen. Voor wie het niet doorhad: 'Ad woont niet in Mogadishu, maar in Meezenbroek.'
De onmisbarenleest als een pamflet met een duidelijke vijand: de 'machthebbers' en de 'rijken' enerzijds, en de vermorzelde onmisbaren anderzijds. Een helder gevecht tussen goed en kwaad. De voorbeelden in het boek illustreren de kloof tussen de politiek en 'het volk'; de systeemwereld heeft geen flauw benul van de leefwereld. Beleidsmakers wauwelen maar wat met Engelse woorden alsmeetings, lean, mean, stakeholdersencontent input.
Neem een voorbeeld uit de leefwereld: in Landsmeer zijn de buurtbewoners het spuugzat. Hun deurbellen werken niet, overal is er schimmel en onder het huis ligt stront.
'Laten we een monitoringscyclus invoeren', zegt de directeur van de woningcorporatie tegen de bewoners in Landsmeer.
Een buurtbewoner reageert. 'Meneer. U heeft ons huis niet op het riool aangesloten. We zitten letterlijk in de shit. We hebben niks aan een monitoringscyclus.'
Wanneer ik deze passage lees, deel ik Meyers woede. Vertel het ze Ron, vertel het ze, denk ik. Politiek gezien ontlopen we elkaar weinig, op het eerste oog. We zitten samen in de shit. Meyers verhaal is geheel in lijn met de politiek van de Socialistische Partij. Herhaaldelijk wijst hij op de geslaagde schoonmakersstakingen uit 2010 en roemt stakingsleider Khadija Tahiri. Meyer doet dit met een reden. In zijn ogen is deze staking een voorbeeld van klassensolidariteit. Je trekt gezamenlijk op tegen de vijand, de bezittende klasse. Onze particuliere 'identiteiten' leiden maar af.
In een treffend voorbeeld zet hij zich af tegen de PVV van Geert Wilders. Die beweerde dat Henk en Ingrid opdraaien voor de kosten van Mohammed en Fatima, de laatsten zouden de coronaregels aan hun laars lappen. Hoewel Meyer solidair is met deze groepen, blijft zijn analyse klassenreductionistisch, populairder gezegd, gaat te allen tijde uit van een klasse-eerst-idee. Het gaat Meyer almaar om arme mensen 'in het algemeen', of iets dergelijks.
Hoe raciale en seksistische relaties samenvallen met klasse doordenkt hij niet. Berust dat op een toeval? Dat kan. De tegenwerping zou kunnen zijn: hij schrijft nu eenmaal zíjn verhaal. Eerder zie ik hierin de bredere ontkenning van de specifieke ervaringen van minderheidsgroepen.
Meyer beschouwt het als symptomatisch voor deze tijd, dat de discussie wordt verlegd 'van arbeidersmacht naar lifestylelinks'. Oftewel, naar 'identiteitspolitiek' - een politiek schrikbeeld dat geen toelichting meer behoeft. Door het woord te fluisteren, verschijnt de geest.
'Weet je nog? Die keer dat ik als scholier in een goedbedoelende groep mensen meedeed aan een privilegetest? Op grond van mijn huidskleur, geslacht en seksuele voorkeur en niet bekende handicap stond ik helemaal vooraan. Zo ongeveer naast Jeff Bezos. Ik hè, uit Zeswegen. In mijn gerecyclede kleren. Ach lachen, dacht ik. (...) Identiteitspolitiek is een verkokerd, verdelend en vaak veryupt venster op de samenleving. Elke discussie wordt bovendien geïndividualiseerd. Jouw huidskleur, jouw geslacht, jouw seksualiteit. De verantwoordelijkheid voor het betonrot van het systeem wordt daarmee op jouw individuele deurmat gelegd, ongeacht je sociale klasse, ongeacht je levenskansen, ongeacht je toegang tot de economie of de macht.'
Ik begrijp Meyers frustratie. Er ís een probleem met deze individualiserende kijk op politiek, macht en vooroordelen. Zo'n privilegetest past binnen een liberaal perspectief op sociale ongelijkheid. We vergeten de politiek, omdat we ons blindstaren op individuen.
Toch wordt Meyer bijzonder ongeloofwaardig door zijn typische, ik zou willen zeggen symptomatische kritiek die met deze tijd samenvalt. Hij maakt elke vorm van identiteitspolitiek belachelijk. Uit zijn citaat volgt een weigering om te onderzoeken hoe mensen van kleur (huidskleur), vrouwen (gender) en mensen in de lhbtigemeenschap (seksualiteit) op telkens andere manieren worden ingelijfd in macht, klasse en arbeidsverhoudingen. Ik citeer graag Stuart Hall:'Race is the modality in which class appears.'Wat hij daarmee bedoelde is dat arbeidsverhoudingen geracialiseerd zijn. De arbeidsklasse ís reeds versnipperd, en wie die groepen wil mobiliseren, doet recht aan hun ervaringen. Als ik ooit klassenblind was, dan is Ron Meyer kleurenblind.
Ron Meyer maakt nadrukkelijkeen klassenanalyse van dehavesen dehave nots. Die zoektocht naar onderliggende sociale krachten is minder prominent inBeledigende broccolivan Tim 'S Jongers, directeur van de Wiardi Beckman Stichting. De laatste schrijft over zijn levensloop en klim (of val) op de maatschappelijke ladder, het ongemak dat hij ervaart in kringen van bestuurders en ambtenaren. De ooit 'hooploze' is toegetreden tot de 'hoopvollen'.
'Voor mij is leven in armoede zeggen dat thuis alles goed gaat, terwijl er geen thuis is.' Klats.
'S Jongers komt van ver, van heel ver. Zijn verhaal dwingt tot een relativering van de eigen standplaats en ervaringen. 'S Jongers wil niet zielig gevonden worden, en toch is dat het effect van zijn verhaal. Zo erg hadden wij het niet, flitste het door mijn hoofd zonder dat ik er erg in had. Het boek rekte mijn verbeelding verder op.
Een leven in armoede laat diepe sporen achter, schrijft 'S Jongers. 'Eens geruïneerd, altijd geruïneerd'. Geregeld heeft hij slechte nachten. 'Loop twee marathons, drink een halve fles Jack Daniel's, rook een jointje Marokkaanse hasj, kijk een half uurtje in een flitsend licht en je komt in de buurt van hoe ik me de ochtend daarop voel.' Goedbedoelende beleidsambtenaren bezoeken scholen om daar een 'voedingspreek' te houden over hoe gezond broccoli is. Maar, zo stelt 'S Jongers, op diezelfde basisschool komen veel kinderen zonder ontbijt naar school. Van de realiteit losgezongen dus, de broccoli is een regelrechte belediging voor kinderen met knorrende magen. En waarom nemen die beleidsambtenaren, de vertegenwoordigers van de babbelende kaste, niet gewoon iets te eten mee?
Deze voorbeelden overtuigen. We kunnen blijven roepen dat we in een klassenmaatschappij leven, maar de (sociologische) verbeelding van 'S Jongers maakt de minutieuze werking van ongelijkheid invoelbaar. Zijn werk komt veelal neer op 'kopjes koffiedrinken'. Daar ontvangt hij een belachelijk hoog bedrag voor. De vervreemding die hij ervaart is herkenbaar voor sociale klimmers.
Het wrange is dat wie eenmaal toetreedt tot het domein van insluiting almaar nieuwe voorrechten wordt toegeschoven. Wie reeds status, prestige, kennis en geld heeft verzameld en opgepot, krijgt volgens deze sociale logica meer van wat ze al hebben. Onder aan de ladder werkt dit de andere kant op. Wie minder heeft, krijgt minder. De armen worden daarbij institutioneel gewantrouwd en geminacht.
'S Jongers staat stil bij enkele stilzwijgende aannames in het beleid en de manieren waarop de middenklasse, waartoe ambtenaren vaak behoren en die vermoedelijk 'al gezond leven, veelal niet roken, voldoende bewegen et cetera' beslissen over mensen uit de leefwereld. Gaan ambtenaren er foutief van uit dat mensen aan de randen van samenleven ongezonde 'keuzes' maken? De veronderstelling van 'kiezen' is opmerkelijk. (On)gezondheid is in de eerste plaats te wijten aan structurele oorzaken, zoals armoede, stelt 'S Jongers, die steeds op een collectief, maatschappelijk falen wijst. Arme mensen hebben niet zo veel te 'kiezen'. Hij heeft zijn prioriteiten op orde.
Nog zo'n voorbeeld: 'Zou een ex-bijstandsmoeder aanvraagformulieren verzinnen waar je zonder masterdiploma amper doorheen komt?' 'S Jongers pleit voor een opwaardering van ervaringskennis in onze instituties. Door de onmisbaren aan het woord te laten, zou de kloof tussen beleidsmakers en burgers kunnen worden gedicht.
Maar ervaringskennis is per definitie standplaatsgebonden. Dat betekent dat er geen universele, homogene ervaring bestaat onder 'spreidstandburgers', zij die met een voet in de systeemwereld en met de andere in de leefwereld staan. Het lijkt me evident dat er 'gedifferentieerde' spreidstand-ervaringen zijn.
Beledigende broccolionderzoekt dat niet, de beperking van de autobiografische stijl is dat er nauwelijks voorbij het eigen leven wordt gekeken (ook betreft zijn werk een bundeling columns). Daarbij maakt 'S Jongers minder een analyse van onderliggende sociale krachten, in tegenstelling tot het expliciete klassenperspectief van Ron Meyer. De laatste is in gesprek met begrippen die rondwaren in het publieke debat. 'S Jongers negeert die. Het gesprek over 'witte privileges' lijkt hij ingewikkeld te vinden, en gezien zijn parcours is dat heel goed te begrijpen. Toch gaat er iets uit van zijn stilte.
Ook de PvdA-politicaMarjolein Moorman is een klassenmigrant. Haar grootouders van beide kanten waren niet- of laaggeschoold. Later komt haar familie in de schulden. Ze verdwijnen in een institutioneel doolhof, waar van alles moet worden geregeld met instanties. Er worden veel brieven geschreven, de af te lossen schuld lijkt eindeloos.
Wanneer jeRood in Wassenaarnaast de andere boeken legt, ontstaat er reliëf. Zo verbindt Moorman het verheffingsideaal van de sociaal-democraten met de taak om het individu te bevrijden 'uit onderdrukkende of knellende verbanden'. Zij verwijst daarbij naar de Dolle Mina's die ook streden tegen 'het patriarchaat, een door mannen gedomineerde samenleving.' Toeval? In de andere boeken ontbreekt een reflectie op het man-zijn in zijn geheel. Wanneer Moorman twijfelt over de keuze om de politiek in te gaan, schrijft ze bijvoorbeeld: 'Kon dit wel naast een wetenschappelijke carrière en het moederschap? Zou ik het überhaupt kunnen, was ik eigenlijk niet totaal ongeschikt?' Het ideaalbeeld voor vrouwen om een 'goede' moeder te zijn, speelt hier evident een rol met daarbovenop een flinke scheutimposter syndrome. 'In Nederland hebben we wat dat betreft nog steeds een eigenaardige, ingesleten moederschapscultuur. De eerste vraag die veel moeders krijgen wanneer ze hun kind naar de opvang brengen is: hoeveel dagen?'
Toch heeft ze moeite met de gelijkschakeling van het lijf, onze ervaring en ons wereldbeeld. In haar woorden: 'Ook omdat al deze kenmerken nog niet per se iets zeggen over hoe je naar de wereld kijkt.' Mee eens, maar we zijn geen standbeelden, we herzien onze blik voortdurend. Moorman schrijft daar nota bene over. Aanvankelijk ging de ophef over Zwarte Piet aan haar voorbij, ze begreep het niet; nu ziet ze dat anders. En haar preoccupatie met gelijke kansen in het onderwijs is gelegen aan haar persoonlijke geschiedenis. Dat suggereert het boek tenslotte.
Daar waar het boek scherp is op (wit) feminisme, gebeurt er iets vreemds wanneer het andere groepen betreft. Zo lijkt Moorman de teloorgang van de sociaal-democratie te verbinden aan, jawel, 'identiteitspolitiek'. In het boek voert zij Patty op, een politieagent uit de Schilderswijk. Die stemt niet meer op de PvdA. Hoe zijn we Patty kwijtgeraakt, vraagt Moorman zich af. 'Zonder dat ze over een antwoord hoefde na te denken, zei ze [Patty]: 'Ik ben een blanke, blonde vrouw, hetero, niet meer zo jong, middeninkomen. Waar hoor ik nou nog bij? Wie neemt het voor mij op? En wie neemt het op voor mijn jongens?'
Patty en de haren vinden dat de 'Partij van de Allochtonen' er niet meer voor haar is. De 'Partij van de Allochtonen' zou problemen in de multiculturele samenleving aanvankelijk hebben vergoelijkt, en daarna hebben overgecompenseerd door harde taal uit te slaan over migranten.
De werkende klasse is dus niet in de steek gelaten door de PvdA omdat zij de neoliberale derde weg mede mogelijk maakte, waardoor keihard werd bezuinigd en collectieve voorzieningen onder druk stonden, nee, de zwakte van de sociaal-democratie komt door 'identiteitspolitiek'. Verder is het alsof Moorman afstand wil nemen van de 'historische' relatie tussen de PvdA en mensen met een migratieachtergrond; van oudsher komt de sociaal-democratie op voor de zwakkeren in de samenleving. Voor deze mensen is best ruimte binnen de PvdA, maar dat erbij horen is voorwaardelijk en wordt geculturaliseerd: 'We willen inclusief zijn maar we doen niet aan cultuurrelativisme, onze waarden en verworven rechten en vrijheden zijn niet onderhandelbaar.' Prima, elke club heeft zijn eigen regels. Maar stel je voor dat deze morele opdracht uitsluitend gericht zou zijn aan de witte, werkende klasse. Zou het gebeuren, überhaupt?
Voor iemand die politiek bedrijft is het opmerkelijk dat Moorman de politiek soms vergeet. Dat overkomt haar zelfs tijdens een debat met Sylvana Simons van BIJ1 in aanloop naar de gemeenteraadsverkiezingen van 2018: 'Ze maakte me grote verwijten. Zo zei ze dat het mijn schuld was dat er nog steeds discriminatie en racisme was in deze samenleving, omdat ik er te weinig aan had gedaan en er nooit tegen op was gestaan.'
Ik kan me voorstellen dat zo'n ontmoeting ongemakkelijk is. Wel staat Moorman lang stil bij haar goede bedoelingen en de toon van het debat. Waar het mij vooral om gaat, is de onnavolgbare conclusie die ze uit deze ontmoeting trekt: 'En zo leidt identiteitspolitiek tot nog meer polarisatie. Identiteitspolitiek zoals die nu vaak wordt beleefd is gebaseerd op het defaitistische uitgangspunt dat je je nooit in elkaar kunt verplaatsen als je zelf die ervaring niet hebt opgedaan.'
Dit soort identiteitspolitiek, die ik heus herken, is vreselijk apolitiek. Maar vormt het voorbeeld dat Moorman aangrijpt hier een bewijs van?
Herhaaldelijk wordt 'identiteitspolitiek' teruggevoerd tot representatie, tot de wens van groepen om zichzelf weerspiegeld te zien in de politiek. Dat is een bijzonder oppervlakkige, cosmetische lezing van 'identiteitspolitiek'. Een stevigere interpretatie gaat over fundamentele kwesties, zoals: mag ik meebeslissen, mag ik meepraten, mag ik Nederland mede vormgeven en mag ik als zwarte vrouw gaan over mijn eigen woorden zonder almaar op tenen te moeten trippelen uit vrees dat ik iemand voor het hoofd stoot?
Waarom verschijnendeze autobiografische boeken nu? Wat verklaart de opkomst van sociale klasse in Nederland, en wat zegt dat over het politieke moment? Het lijkt erop dat er ruimte wordt gevraagd voor klassenuitsluiting juist als een gevolg van de discussie over identiteit, 'identiteits politiek' en - zo voeg ik eraan toe - structureel racisme. Ironisch genoeg blijft het spreekgenre van 'identiteit' dwingend: ze schrijven een persoonlijk verhaal. Iets wat ik goed begrijp, omdat deze literaire stijl tot de verbeelding spreekt. Ik beroep mij er ook op.
Meyer en Moorman gaan een stap verder en rekenen af met het spook van 'identiteitspolitiek'. Maar wat ze terugvoeren tot 'identiteitspolitiek' omvat eveneens de heropleving van sociale bewegingen in Nederland, waaronder de antiracismebeweging. Zien ze dat niet?
De 'terugkeer' van klasse biedt een hoopvol vertrekpunt om solidair te zijn met groepen waar we niet op lijken, om ons een andere toekomst in te beelden. De vraag is alleen welke rol deze verhalen nog meer spelen. Het gaat mij niet om individuen (om 'Ron', 'Marjolein' of 'Tim'), maar om de politieke gevolgen van deze verhalen. Worden andere voorstellingen ermee verdrongen, veronachtzaamd? Uitgesloten?
'De klassieke arbeidersklasse vormt een steeds kleiner deel van de samenleving', schrijft Marjolein Moorman. Is dat zo? Eerder denk ik dat politiek links er niet in slaagt om de veranderde samenstelling van de werkende klasse te herkennen, of dat de verschillen worden witgewassen in 'de' werkende klasse. Loonarbeiders, zzp'ers of seizoensarbeiders hebben allen een andere toegang tot de arbeidsmarkt, ze worden op telkens andere manieren ingelijfd in de kapitalistische orde en die posities staan niet buiten raciale verhoudingen. Denk aan de uitbuiting van Poolse seizoensarbeiders, de arbeidsbeperkingen die gelden voor statushouders en vluchtelingen, en algemener de etnische arbeidsmarktdiscriminatie van legale ingezetenen. Gastarbeiders, zoals mijn opa, hadden in de jaren zestig en zeventig een specifieke arbeidsmarktpositie: ze deden vies, zwaar, laaggeschoold werk dat witte, Nederlandse arbeiders niet wilden verrichten, zeker niet voor dat geld. Kapitalisten zoeken altijd weer naar nieuwe, goedkopere manieren omhuman resourcesuit te buiten.
Ergens schrijft 'S Jongers dat de schoonmakers op zijn afdeling niet aan zichzelf kúnnen werken, een studie of een cursus kunnen volgen. Meyer grijpt geregeld terug naar de schoonmakersstakingen van 2010, zij eisten collectief een hoger loon. Niettemin zijn schoonmakers veelal vrouwen en relatief vaker vrouwen van kleur,die laagbetaalde arbeid verrichten met weinig doorgroeimogelijkheden. Het onderstreept dat mannen en vrouwen in andere arbeidsverhoudingen tot elkaar staan. Ook de salariskloof tussen mannen en vrouwen bewijst dat 'arbeid' niet vrij is van seksisme. De toeslagenaffaire raakte veel eenoudergezinnen, gezinnen met een migratieachtergrond en met een laag inkomen. Omdat de zorg voor kinderen vaak nog bij vrouwen rust, werden zij harder getroffen. Er is, kortom, een raciale en seksistische distributie van kansen.
Hoe kan een linkse politiek in solidariteit staan met al deze groepen en ze verbinden aan een gezamenlijke strijd? Zodra je het argument maakt dat klasse, racisme en seksisme met elkaar zijn verknoopt, krijg je de bloedeloze tegenwerping dat de klassenstrijd voorop moet staan, dat al die particuliere gevechten 'ons' verdelen, dat 'zij' parochiaal denken, dat 'zij' alleen opkomen voor een eigenbelang.
Vooruit, sommige antiracisten kunnen best wat socialisme gebruiken. Omgekeerd hebben socialisten en sociaal-democraten een flinke dosis antiracisme nodig.
De boeken vallen, volkomen terecht, de leugen van de meritocratie aan