De lange paralympische strijd om erkenning In de wereld

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
29 augustus 2024
Parijs- Mensen met een beperking zullen de tekst'Les jeux ne sont pas faits'ter aankondiging van de Paralympische Spelen op de billboards in de metrogangen niet tegenkomen. De metrostations zijn nog 'niet klaar voor het bezoek', moest president Macron erkennen; slechts drie procent van de stations is rolstoeltoegankelijk.
De tentoonstelling in het Panthéon over de geschiedenis van de Paralympische Spelen beoogt, anders dan de 'groten van het vaderland' die er rusten, de para-olympische atleten al bij leven te eren. De expositie toont de 75 jaar lange strijd voor 'erkenning van hun anders-zijn en een inclusievere samenleving'. Die strijd gaat terug tot 1948, toen op de openingsdag van de Olympische Spelen in Londen de eerste Spelen van Stoke Mandeville plaatsvonden. Zestien deels verlamde oorlogsveteranen gingen op initiatief van hun behandelend arts Ludwig Guttmann (1899-1980) in de binnentuin van het plaatselijke ziekenhuis met elkaar in competitie. De naar Engeland gevluchte Duits-joodse neuroloog had zijn gedemoraliseerde rolstoelpatiënten aangezet tot boogschieten, basketbal en tafeltennis. 'Ik weet dat het zwaar is', hield Guttmann de oorlogsslachtoffers - ze noemden hem 'papa' - voor, 'maar er wacht u een leven. Een mooi leven.'
Guttmann zou zijn sportieve initiatief 'een van mijn beste ideeën' noemen. In 1952 deden er voor het eerst ook buitenlandse verlamde atleten mee. En in 1960 vonden de eerste Paralympische Spelen plaats in Rome, een week na de Olympische Spelen. Nadien eisten ook geamputeerde atleten, blinden en mensen met een hersenaandoening hun plek op.
De Sovjet-Unie weigerde in 1980 naast de Olympische Spelen ook de Paralympische Spelen te organiseren; de sovjetheilstaat kende immers geen mensen met een beperking. Nederland, Arnhem, besloot in te springen. Toen in 2016 de Paralympische Spelen in Rio de Janeiro om financiële redenen niet door dreigden te gaan, vocht het Paralympisch Comité dit aan en kon voorzitter Philip Craven na de volle stadions de deelnemers na afloop meedelen: 'U hebt een onterechte barmhartigheid tot trots gemaakt.'
De Parijse metro is niet wat hij wezen moet, maar de Paralympische Spelen worden dit jaar voor het eerst integraal uitgezonden, er neemt een recordaantal van 4400 deelnemers deel aan 22 takken van sport en de roodpluchen olympische mascotte in de vorm van de revolutionaire Jacobijnse muts, is voorzien van een kloeke stalen beenprothese.