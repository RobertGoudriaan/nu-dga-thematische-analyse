En toch doen we wat we kunnen Essay Hoopvol pessimisme

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
6 maart 2025
De wanhoop ligt in deze onzekere tijden op de loer. Maar optimisme is een 'morele plicht', toch? Nou, niet als we domweg geloven dat alles goed komt. Hoop zonder handeling blijft leeg en nutteloos.
In een tijd waarin democratieënworden bedreigd en radicaal-rechts oprukt op het wereldtoneel, terwijl fragiele klimaatakkoorden op breken staan, is het niet vreemd als we soms een zekere wanhoop ervaren. Maar we moeten optimistisch blijven, horen we telkens. Of het nu gaat om het klimaatdebat of de politiek, overal blijkt de drang om te eindigen met een hoopvolle noot, alsof eenieder die dat niet doet al heeft opgegeven. Met instemming wordt dan de filosoof Karl Popper geciteerd, die optimisme een 'morele plicht' noemde.
Dit gebeurt aan alle kanten van het politieke debat. Op de dag van Donald Trumps inauguratie in januari van dit jaar hoorden we Elon Musk spreken van optimisme als een van de meest Amerikaanse waarden, terwijl Geert Wilders, op de avond van de Nederlandse verkiezingen, zei dat de 'agenda van de hoop' had gewonnen.
Maar hoop, voor wie? In de Verenigde Staten hangt er op dit moment vast veel hoop in de lucht, maar niet voor hen die dreigen te worden uitgezet of wier zelfbeschikkingsrecht over hun eigen lichaam ontnomen dreigt te worden.
Ook in het klimaatdebat worden wetenschappers en activisten om de haverklap gevraagd om de mensen hoop te geven. Hun antwoorden verraden soms een zekere ergernis. 'Het is alsof mensen geobsedeerd zijn door de vraag "Is er hoop?", omdat ze denken dat ze zonder hoop niet kunnen handelen', aldus Greta Thunberg in een interview. 'Maar het is precies andersom: wanneer ze handelen, creëren ze hoop.'
Het risico is dat de hoop een lege boodschap wordt; een mooie verpakking die kan worden gebruikt voor talloze doeleinden (ook zeer problematische). Beloftes over klimaatneutraliteit in 2050 klinken mooi, maar blijken loze woorden als ze niet gekoppeld zijn aan onmiddellijke reducties in emissies. 'Ze gebruiken de hoop als een machtig wapen om alle noodzakelijke veranderingen te vertragen enbusiness as usualte verlengen',
zei Thunberg. Soortgelijke hoopvolle berichtgeving komt evenzeer voor in reclames van oliemaatschappijen en energiefirma's, zodat we nagreenwashingnu ook vanhopewashingmogen spreken.
Betekent dat dat we de hoop moeten laten varen? Niet per se. Het punt is dat we altijd moeten vragen: hoop voor wie? En wat heeft deze hoop te betekenen? Wat kost hij ons, wat is hij waard?
In de geschiedenis van de filosofiewas er van oudsher veel scepsis over de waarde van de hoop. Vandaag de dag zien we de hoop in principe als iets goeds, tenzij we er iets aan toevoegen zoalsvalseofblindehoop. In de Oudheid was het net andersom: de hoop was in principe iets riskants of onbetrouwbaars, tenzij er specifiek werd gesproken vangoedehoop. In de oude mythe van Hesiodes was de hoop dan wel de enige van de kwaden die niet ontsnapte uit Pandora's kruik (niet een doos) - maar waarom? Om de mensheid te helpen of om haar te straffen? Velen dachten het laatste. De hoop kan ons misleiden, of binden aan zaken die niet goed voor ons zijn.
Het idee van de hoop als bij voorbaat iets goeds is relatief jong. Pas in het christendom, onder de filosoof Thomas van Aquino, werd hoop iets van grote waarde, zelfs een deugd, maar dan alleen onder strikte voorwaarden. Als een dronkaard hoopt veilig uit een raam te kunnen springen, of als een generaal hoopt een veldslag te kunnen winnen zonder wijze beslissingen te nemen, dan is daar niets lovenswaardigs aan. Om goede hoop te zijn moet hij georiënteerd zijn op iets van echte waarde en samengaan met onze bereidheid ook naar deze hoop te handelen.
Dit is iets waar we vandaag de dag aan voorbij dreigen te gaan. Het is nu eenmaal duidelijk dat niet alle hoop goede hoop is. Als een CEO hoopt te profiteren van de klimaatcrisis, of als een politiek leider hoopt dat klimaatverandering zal overgaan zonder er ook maar iets aan te willen doen, dan kan dat wel hoop zijn, maar geen hoop die de moeite waard is. Dit is het punt van Thunberg, maar ook van schrijfster Rebecca Solnit: hoop zonder handeling blijft leeg en nutteloos,'hope should shove you out the door'.Zo ziet ook filosoof en theoloog Cornel West het: ware hoop moet en mag iets kosten; wantrouw elke hoop die te gemakkelijk komt.
In veel klimaatliteratuur wordt dit punt vergeten. Hoop wordt vaak uitsluitend geassocieerd met positieve emoties: je ergens goed bij voelen. Keer op keer krijgen activisten dezelfde boodschap te horen: wees hoopvol, wees optimistisch, anders geef je het op. Maar recent onderzoek suggereert dat het weleens andersom zouden kunnen zijn: dat hoge verwachtingen en de plicht tot optimisme evenzeer tot burn-out kunnen leiden. 'Vasthouden aan optimisme leidt juist tot meer wanhoop, burn-out en apathie binnen de klimaatbeweging', aldus de filosoof en activist Anh-Quân Nguyen. Hij kan het weten: als organisator rond COP26 in Glasgow heeft hij aan den lijve meegemaakt hoe een atmosfeer van hoop en optimisme werd gevolgd door brede desillusie toen beloftes niet werden nagekomen en onderhandelingen stukliepen.
Een blijde hoop gebaseerd op positieve verwachtingen kan dus goed werken in zonnige tijden, maar wat als donkerder wolken zich samenpakken en het niet duidelijk is of er zonneschijn op regen volgt? Als al onze hoop is gevestigd op positieve uitkomsten, haalbare resultaten, hoe dan verder als deze steeds meer uit het zicht verdwijnen? Wat moeten zij die zich zorgen maken om het klimaat als internationale samenwerking steeds onzekerder wordt en de tegenkrachten zich bundelen op het wereldtoneel; als de fragiele afspraken die al zo weinig inhielden aan een zijden draadje hangen? Wat moeten progressieve actievoerders aan de dageraad van een regering die vooruitgang niet alleen terugdraait maar zelfs onmogelijk wil maken? Is het dan een verlies, een zwaktebod, een overgave, om pessimistisch te zijn? Is dat het einde van de hoop?
Dat hoeft het niet te zijn.Er is namelijk niets noodzakelijkerwijs fatalistisch of passiefs aan pessimisme. Integendeel: veel activistische bewegingen zijn juist voortgekomen uit een soort pessimisme, uit een diepe bereidheid om de ernst van de situatie onder ogen te zien. Pessimisme wordt vaak, om onduidelijke redenen, gedefinieerd als de overtuiging dat alles slechter wordt, en daarop volgt dan de zogenaamde wijsheid dat er dan geen reden tot handelen is. Maar waarom volgt dat? En belangrijker: waarom volgt niet precies hetzelfde voor optimisme? Als dat laatste de overtuiging is dat alles toch wel beter wordt, waarom zou dat ons dan wél aanzetten tot handelen?
Het ware probleem zit hem niet in onze overtuigingen over de toekomst, niet in optimisme of pessimisme, maar in fatalisme: het idee dat de toekomst gesloten is, dat de uitkomst al vaststaat, dat onze daden dus geen zin hebben. Dat is zeker een probleem, met name in het klimaatdebat, waar er genoeg luide stemmen zijn die aandringen op de conclusie dat handelen niet noodzakelijk of niet mogelijk is. Maar zulk fatalisme kan twee vormen aannemen. Er is zeker een pessimistische vorm ('het is al te laat, we kunnen het beter opgeven'), maar ook een optimistische ('alles komt goed, de technologie gaat ons redden, we hoeven niets te doen').
Het pessimistische fatalisme is makkelijk te weerleggen. Het zal nooit te laat zijn om op te treden tegen klimaatverandering, omdat dit niet het soort crisis is dat in één klap gebeurt en dan ook in één keer moet worden verhinderd. Zoals activist en schrijver Daniel Sherrell het verwoordde: 'Het probleem is niet binair zoals een nucleaire oorlog; het is niet een kwestie van de knop wel of niet indrukken. Zelfs als het doorlopend en onvermijdelijk is, is er nog een wereld van verschil tussen twee graden Celsius en zes graden Celsius als het gaat over menselijk lijden en algemene chaos, en elk marginaal beetje goed dat we in het heden doen helpt om wat van die toekomstige pijn weg te nemen.' Daarnaast speelt een democratisch punt: het is niet aan ons (wie dan ook van ons) om eenzijdig te besluiten dat het tijd is om op te geven. Klimaatverandering is een wereldwijd probleem, waarvan de zwaarste kwaden zullen worden gedragen door hen die de minste stem hebben in dit debat. Geen van ons heeft het recht te beslissen dat het voorkomen van hun lijden niet de moeite waard is.
Maar het is evenzeer noodzakelijk om op te treden tegen optimistisch fatalisme, dat niet gestoeld is op feiten maar eerder op een zekere gemakzuchtigheid, gecombineerd met een diepgewortelde ongevoeligheid naar delen van de wereld die minder in de gelegenheid zijn de komende storm te doorstaan. En juist hierin schuilt een rol voor pessimisme. Ik noem het een hoopvol pessimisme om het te onderscheiden van fatalisme - en om aan te duiden dat het niet in tegenspraak is met hoop.
Want ongeacht mijn twijfels over de wijze waarop de hoop wordt ingezet in het hedendaagste debat, geloof ik dat er een hoop is die de moeite waard is te cultiveren, juist in deze duistere tijden. Dit mag echter geen blind vertrouwen zijn dat alles wel goed komt, geen verwachting van positieve resultaten, en ook geen zelfhulpdoctrine die aandringt op een zachte emotie ongeacht de realiteit. Onze hoop mag niet afhangen van een uitbetaling in goed nieuws of succes; we weten nu eenmaal niet of onze beste pogingen tot verandering beloond zullen worden - en toch moeten we doen wat we kunnen.
In dat laatste schuilt de hoop die we zoeken: een hoop die gestoeld is op twee voorwaarden. De eerste is simpel: de toekomst is open. Karl Popper, die dit punt vaak heeft gemaakt, wordt gretig geciteerd door de optimisten, maar als je hem goed leest is het enige wat hij wil weerleggen fatalisme, of het geloof dat de toekomst vastligt. 'De mogelijkheden die in de toekomst liggen, zowel goed als slecht, zijn grenzeloos', aldus Popper. 'Onze basishouding moet niet zijn "Wat gaat er gebeuren?" maar: "Wat moeten we doen om de wereld een beetje beter te maken - zelfs als we weten dat zodra we dat hebben gedaan, toekomstige generaties alles mogelijk weer slechter maken?"'
Dit soort onzekerheid is misschien de wanhoop van het optimisme, maar ze is de hoop van het pessimisme. Alles kan elk moment slechter worden; dat (zo zeiden de pessimisten al eeuwenlang) moeten we onder ogen zien. Maar de openheid van de toekomst werkt twee kanten op. Verbetering is mogelijk, maar nooit zeker: daarin ligt onze verantwoordelijkheid. Zoals Popper zei: 'We zijn allen gezamenlijk verantwoordelijk voor wat gaat komen.'
De tweede voorwaarde hangt hiermee samen. Om ware, waardevolle hoop te zijn, moet deze gestoeld zijn op diepe waarden, zoals rechtvaardigheid. We zouden minder moeten vragen om zogenaamd 'hoopvolle' verhalen, zo zegt Greta Thunberg al jaren, en in plaats daarvan de klimaatcrisis beschouwen als de 'ultieme morele test', een die ons confronteert met de waarden van 'eerlijkheid, solidariteit, integriteit, en klimaatrechtvaardigheid'.
Een halve eeuw eerder zei de Tsjechische activist Václav Havel min of meer hetzelfde. Twee jaar nadat hij was vrijgelaten uit gevangenschap voor zijn politiek activisme, en vier jaar voordat hij de president werd van het land waarvoor hij vocht, zei hij dit over de hoop: 'Hoop, in deze diepe en krachtige betekenis, is niet hetzelfde als de blijdschap dat dingen goed gaan, of een bereidheid te investeren in ondernemingen die een grote kans hebben op succes, maar juist een bereidheid voor iets te werkenomdat het goed is, niet omdat het een kans heeft te slagen.'Hoop, aldus Havel, is dan ook zeker niet hetzelfde als optimisme: 'Het is niet de overtuiging dat iets gaat slagen, maar de zekerheid dat ietszin heeft,ongeacht het resultaat.'
Dit is ook het punt dat Albert Camus,een hoopvolle pessimist als geen ander, probeerde te maken in zijn boekDe pest,dat met nieuwe interesse werd gelezen tijdens de covid-pandemie, maar dat we opnieuw zouden moeten lezen tegen de achtergrond van de klimaatcrisis. In het boek verdeelt een dodelijke ziekte de burgers van Oran in twee kampen: zij die handelen, bijvoorbeeld door zich aan te melden bij de gezondheidsteams, en zij die het opgeven, omdat het 'geen zin heeft', omdat het 'niet mijn werk is', of zelfs 'omdat het voor mij gunstig is'. Zij die kiezen voor handelen doen dat niet omdat het deugdzaam is, maar omdat het alternatief ondenkbaar is: 'Zo groot was de verdienste van deze hulpvaardigen namelijk niet, want ze wisten dat dit het enige was wat ze konden doen. Het zou juist ongelooflijk zijn geweest als ze tot iets anders hadden besloten.' De vraag dieDe pestons stelt is niet: waarom zouden we handelen? Maar: hoe kunnen we niet handelen? Zoals Dr Rieux zegt inDe pest:'Als je kijkt naar wat het kost, de ellende en de pijn, moet je wel gek, blind of laf zijn om je erbij neer te leggen.'
MetDe pestwilde Camus voelbaar maken hoe krachtig de verleiding is om toe te geven aan morele corruptie, en hoe belangrijk het is om ons ertegen te verzetten. 'Omdat iedereen hem onder de leden heeft, deze pest, omdat niemand, nee, niemand ter wereld eraan ontkomt', zegt Jean Tarrou, een van de personages, tegen het einde van het boek. 'Het enige wat ik beweer is dat er op deze aarde plagen en slachtoffers zijn en dat je zoveel mogelijk moet voorkomen aan de kant van de plaag te staan.' Voor Tarrou is dit begrijpen in zichzelf een eerste stap tot handelen: 'En zo heb ik besloten voortaan in woord en daad duidelijk te zijn teneinde mezelf de goede weg op te helpen.'
Dit soort momenten (we kunnen ze epifanieën noemen) kom je ook vandaag nog tegen als je luistert naar mensen die besluiten zich in te zetten voor een groter doel. 'Besluiten' is niet het juiste woord, het is meer als een keerpunt. 'Ikmoesthet proberen, ikmoestiets doen', zo beschrijft Jane Goodall het moment dat ze wist dat ze zich moest inzetten voor stelselmatig mishandelde chimpansees. 'Ik wist niet wat of hoe, alleen dat niets doen geen optie was.' En zo ook de Oegandese klimaatactivist Vanessa Nakate: 'Ik begon te voelen dat ik wel een klimaatactivist moest worden.'
Als dit een vorm van hoop is, dan is het er een die niet afhangt van de kans op succes of de haalbaarheid van concrete resultaten. Het gaat erom dat we hebben gedaan wat we konden, wat wemoestendoen. Het is ook een hoop die niet noodzakelijk samengaat met positieve gevoelens. Integendeel: hij kan zelfs samengaan met een zekere wanhoop, zoals ook veel klimaatactivisten hebben gezegd heen en weer te slingeren 'tussen hoop en wanhoop'.
En dat is veelzeggend. Zoals niet elke hoop leidt tot actie, zo ook leidt niet elke wanhoop tot passiviteit. Zoals de Provo-beweging al wist in 1965, kan 'desperaat verzet' evenzeer motiverend werken tegenover het alternatief van 'lijdzame ondergang'. Als iemand tegen je zegt: 'Ik ben wanhopig', dan is dat meestal een roep om hulp, een roep ook om verandering - zo kan het niet verder. Ook de wanhoop kan ons de deur uit duwen.
Uiteindelijk gaat het niet zozeer om hoe hoopvol of wanhopig we zijn, maar om verantwoordelijkheid, zoals de Indiase schrijver Amitav Ghosh heeft betoogd: 'Het is onze plicht om te doen wat we kunnen voor de toekomst.' Die verantwoordelijkheid, en de bereidheid om verder te gaan ongeacht de kans van slagen, is wat nu van ons gevraagd wordt. En het is de reden waarom hoopvol pessimisme geencontradictio in terminis is,maar iets wat ons kan helpen verder te kijken dan onze eigen kwetsbaarheden, verder ook dan ons vermogen verleid te worden tot loze woorden en nog lozere daden: een broze waarde in een broze tijd.
Rijksmuseum | Jan Brandes, Regenboog op zee, 1778. Uitsnede uit schetsboek