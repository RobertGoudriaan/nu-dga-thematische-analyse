Journalistiek of mediamaken? DPG en de inlijving van RTL

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
4 juli 2024
De overname van RTL doorVolkskrant-eigenaar DPG draait 'niet om nieuws' maar om Videoland, zegt topman Erik Roddenhof. Toch staat de kwaliteit van het nieuws op het spel.
'Streamen is de toekomst',zegt Erik Roddenhof, baas van het Belgische mediabedrijf dpg, in zijn minimalistisch ingerichte kantoor in het gloednieuwe pand Mediavaert. Hij doelt op Videoland, het populaire Nederlandse Netflix-alternatief dat rtl de afgelopen jaren uit de grond stampte. Hoewel deze 'parel' met succesformules alsB&B Vol Liefdeen de serieMocro Maffianog geen winst maakt, ziet dpg dat regionale streaming een unieke concurrentiepositie heeft - terwijl de kijkcijfers van lineaire televisie 'hard teruglopen'.
DPG wil RTL Nederland overnemen voor 1,1 miljard euro. Dat maakten de bedrijven in december 2023 bekend. Die forse som wil Roddenhof neerleggen vanwege Videoland, zegt hij nu tegenDe Groene Amsterdammer:'Een enorme premie.' Volgens berichtgeving vanRTL Nieuwswas de Nederlandse tak van het bedrijf ongeveer 870 miljoen euro waard, daar heeft dpg nog ruim 200 miljoen bovenop gelegd.
Als die overname doorgaat zou dpg in een klap veruit de grootste mediaonderneming van Nederland worden, met kranten, websites, radio, televisie en streaming. Dat roept zorgen op over de omvang, kwaliteit en pluriformiteit van de Nederlandse nieuwsvoorziening. Voor een publiek debat in een goed functionerende democratie is het belangrijk dat er diverse stemmen aan het woord komen, vanuit verschillende journalistieke media. Een groot goed dat nu onder druk staat.
De toezichthouder Autoriteit Consument & Markt (acm) uit die zorgen ook en gaf nog geen toestemming voor de overname, nadat het eerder de fusie tussen rtl en Talpa verbood. dpg en concurrent Mediahuis, eveneens Belgisch en eigenaar van onder meer deNRC, De TelegraafenNoordhollands Dagblad,hebben de papieren en digitale journalistieke markt al op ongekende wijze geconsolideerd. De acm dwarsboomt voorlopig nog dat dpg dat voortzet met televisie.
Hij had anders gehoopt. Roddenhof, in een zacht lichtblauw overhemd, een donkerblauw streepje in zijn metalen brilmontuur, friemelt aan een snipper karton terwijl hij praat. De Nederlander volgde in 2020 de Vlaming Christian Van Thillo op als topman, na acht jaar bij dpg, een carrière bij onder meer energiebedrijf Vattenfall, kpn, abn amro en een studie bedrijfskunde. 'Maar nee. Je weet van tevoren dat zoiets niet zonder slag of stoot gaat. Er zijn zoveel afhankelijkheden die ze moeten onderzoeken. Dat ze daar dan de tijd voor nemen, dat vind ik prima.'
Onder journalisten heerstde angst dat de redactie vanRTL Nieuwsbijvoorbeeld moet samenwerken metNU.nlofAD.De Nederlandse Vereniging van Journalisten (nvj) is 'uiterst kritisch', omdat de concentratie 'het overeind houden van een pluriform medialandschap nog moeilijker maakt'. dpg zou door de overname van rtl een nog sterkere positie in het nieuwsmedialandschap krijgen. 'De overname kan dpg daardoor mogelijk in staat stellen om de kwaliteit en toegankelijkheid van algemene nieuwsdiensten te verlagen', staat in het rapport van acm. 'Bijvoorbeeld door nieuwsartikelen over meerdere kanalen te verspreiden in plaats van apart te creëren, of door de omvang van onbetaald nieuws te beperken.'
Een beeld dat volgens Roddenhof niet klopt. Sterker nog, de voorgenomen overname heeft 'niets met nieuws te maken', zegt hij. 'Ze hebbenRTL Nieuws,dat moet ik in de lucht houden', zegt hij. 'Het rtl tv-journaal is heel belangrijk voor het succes van rtl op televisie, omdat mensen daarna blijven hangen. Maar onze overname is echt gericht om in de toekomst succesvol televisie te kunnen maken.'
Deze lente is DPG verhuisdnaar het nieuwe kantoor Mediavaert op de grens van Amsterdam en Duivendrecht, waar het ruikt naar automaatkoffie, verse kranten en verf. Onlangs overgeplaatste journalisten - mediamaker, staat op hun badge - zijn nog aan het uitvogelen hoe ze zonder te blijven steken door de beveiligde draaideuren komen. Op een tafel in de hoge ontvangsthal liggen informatieboekjes over het pand naast papieren uitgaven van de kranten die dpg uitgeeft,de Volkskrant, Trouw, Het ParoolenAD. Banners maken reclame voor 'de foute party' die radiozender Qmusic organiseert, de meest beluisterde van Nederland.
Ook in het bezit: radiozender Joe, de nieuwswebsiteNU.nl,tijdschriften alsMargriet, AutoweekenDonald Duck,en regiokranten zoalsde Gelderlander, TubantiaenBrabants Dagblad.Plus consumentenwebsites Independer en Tweakers, het carrièreplatform Intermediair en interieurbladVtwonen. DPG is dé plek waar je als consument naartoe gaat voor informatie - journalistiek of niet. Het enige wat aan de indrukwekkende lijst aan titels ontbreekt, is televisie. In Vlaanderen heeft dpg de commerciële zender vtm en het streamingplatform Streamz, maar in Nederland vooralsnog niets.
Met de focus op Videoland klinkt het alsof het dpg gaat om de entertainmentkant van rtl, zegt Thomas Bruning, voorman van de Nederlandse journalistenvakbond nvj. 'Dat is precies waar wij bang voor zijn: dat dit niet een investering is in de journalistiek, maar in het bredere merk dpg. En dat nieuws een bijzaak wordt. Hoe meer ze naar streaming en televisie gaan, hoe groter de verleiding is om te zeggen: journalistiek is wel aardig, maar niet meer de rode draad van wat wij doen.'
Intussen staat de toekomstvan het nieuws wel op het spel. De 'mediamakers' drinken koffie uit dezelfde automaten, komen binnen door dezelfde poortjes en werken toch voor onafhankelijke kranten en zenders, die waarde hechten aan hun eigen identiteit en redacties. Maar hoe meer zij onderling moeten uitwisselen, des te poreuzer zo'n eigen identiteit raakt.
Toen ze eenmaal onder dezelfde paraplu vielen, gingen de 'nieuwsmerken' van dpg vaker elkaars artikelen herpubliceren en steeds meer op elkaar lijken, beschrijft journalist Mark Koster in zijn boekDe Belgover Christian Van Thillo en DPG Media. Regionale kranten als de Amsterdamse krantHet Paroolnemen verslaggeving van nationale onderwerpen over vanuit de centrale redactie ADR Nieuwsmedia op het Rotterdamse kantoor van hetAlgemeen Dagblad.
Toen kranten van dpg in zwaar weer zaten, zijn sommige redacties gekrompen, journalisten hun baan verloren en titels elkaars inhoud meer gaan overnemen. 'Het gevaar is dat je een container van nieuws krijgt dat uitgeserveerd wordt over steeds minder zwaar bezette redacties', zegt Koster. 'Zoals dat eerder ook bij de regionale kranten is gebeurd.'
Met zo'n 'nauwe blik' moet je er volgens Roddenhof echter niet naar kijken. Fel zegt hij dat regionale bladen altijd al landelijke berichtgeving overnamen vanuit een centrale redactie. 'Er is helemaal niets veranderd. De regionale kranten werkten al sinds 1936 samen in de gemeenschappelijke persdienst (gpd) voor de bovenregionale verslaggeving. En door de inkrimpingen en consolidaties zijn de kranten juist gered. Daardoor bestaan die regionale titels nog. Laten we dat even op ons indalen. De pluriformiteit bestaat dankzij de consolidaties.'
Het overnemen van landelijke berichtgeving gebeurt alleen bij regionale kranten, zegt Roddenhof, niet bij landelijke media. Toch staan op de website vanNU.nlartikelen van landelijke dpg-kranten integraal uitgelicht. Dat noemt Roddenhof reclame, niet doorplaatsen. Als je opNU.nlop een artikel vande Volkskrantklikt, word je doorverwezen naar de website vande Volkskrant,zegt hij. Dat klopt niet: op dit moment staan verhalen uitde Volkskrantintegraal op de website vanNU.nl.
De NVJ wil gewaarborgdzien dat deze overname de pluriformiteit niet in de weg gaat zitten of redacties doet krimpen. Wat Bruning ook zorgen baart, is dat een groter dpg aantrekkelijk kan zijn voor een overname van een ander groot buitenlands bedrijf, zoals het Amerikaanse News Corp van Rupert Murdoch of een techmiljardair als Elon Musk, die niet meer gelooft in de toekomst van allemaal aparte merken. 'Het gaat er echt om dat zowel slagkracht als het bredere aanbod en de onafhankelijkheid daarbinnen gegarandeerd zijn.'
Roddenhof zoekt geen synergie tussen de redacties vanRTL Nieuwsen andere dpg-media, zegt hij. 'Dat kan ook helemaal niet en willen we ook niet. Daar zit een redactiestatuut en een bedrijfsstatuut tussen', zegt hij. 'Onze bedrijfstatuten garanderen de naleving van de redactiestatuten. Zo'n synergie brengt ons helemaal niets. Daarvoor kopen we het niet.'
'Redactiestatuten waarborgen die onafhankelijkheid niet genoeg', zegt journalist Mark Koster. 'Die worden vloeibaar als het economisch tegenzit.Trouwende Volkskranthebben een stichting die hun onafhankelijkheid beschermt, dat zou je ook voorRTL Nieuwsmoeten optuigen.'
Uitgevers hebben het nu al moeilijk met onder meer hoge papierprijzen, inflatie en de lezer die niet meer wil betalen voor een abonnement. dpg zag de omzet stijgen tijdens corona, toen mensen abonnementen afsloten, maar daarna dalen en stagneren. Dat economische zwaar weer voerde het bedrijf ook al aan als argument om freelance journalisten niet te compenseren voor inflatie, wat uiteindelijk wel gebeurde. Het halveerde vorig jaar de winstuitkering aan de aandeelhouders - waar leden van de familie Van Thillo de belangrijksten van zijn.
Daar bovenop komt nu een forse btw-verhoging op journalistiek, kondigden de nieuwe coalitiepartijen aan in het hoofdlijnenakkoord. De brancheorganisatie voor nieuwsbedrijven NDP Nieuwsmedia zegt dat reorganisaties dan 'onvermijdelijk' zijn.
De verhoging staat bovenaan op het zorgenlijstje van Roddenhof, omdat het 'de nekslag' kan zijn voor kleinere media die eerder met reorganisaties moesten worden gered. Bij rtl is dat volgens dpg 'totaal niet aan de orde'. De vraag is of het lukt om de dalende televisiekijkcijfers te compenseren met het tot dusver niet winstgevende Videoland. Zijn reorganisaties na economische tegenslagen wellicht onvermijdelijk? Roddenhof kan het niet voorspellen, zegt hij.
Het gaat dan ook niet om de korte termijn, zegt Thomas Bruning. Overnames als deze gaan ook over de pluriformiteit van de media over tien, twintig jaar. Wat als het economisch tegenzit en er in de ogen van de managers van dpg geen alternatief is voor wat Koster noemt 'een grote dpg-nieuwsfabriek' - zoals eerder met de regiokranten gebeurde?
'DPG is heus niet zo gek dat ze zeggen:NU. nl,rtl enADgooien we op een hoopje en daar besparen we redactie mee', zegt Bruning. De inzet op Videoland sluit volgens hem niet uit dat daar op innovatieve wijze een belangrijke rol voor de journalistiek zal zijn. Hij wil Roddenhof niet tekortdoen. 'Maar hij is niet de hoeder van de journalistiek, absoluut niet. Daar is hij echt te veel een zakenman voor, dus wij moeten er bijblijven om een waarborg af te dwingen.'
Peter Hilz / ANP | 'Onze overname is echt gericht om in de toekomst succesvol televisie te kunnen maken'