Onschuld Donkere kamer

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
28 maart 2024
In Maurice van Es' verzamelingScanned Football Photoszijn voetballers ontroerende spoken in wijdvallende shirtjes. Was vroeger dan toch alles beter?
Ik weet heus wel dat als mensen zeggen dat vroeger alles beter was je je maar beter zo snel mogelijk uit de voeten kunt maken. Zeker wanneer in die woorden doorklinkt dat het werkelijk hun diepste begrip van het leven is. Maar toch... ook ik betrap mezelf soms, heel soms, op een gedachte die akelig dicht in de buurt komt. Niet in alle ernst natuurlijk, een beetje ironisch, alsof er iets wordt uitgeprobeerd, alsof er een toekomst wordt opengelaten. Misschien, hoor ik mezelf op die momenten dan denken, misschien was vroeger niet per se alles beter, maar er waren toch zeker wel een heleboel dingen een stuk minder verschrikkelijk. Je hoefde bijvoorbeeld, om maar iets te noemen, niet iedere dag op nos.nl te lezen hoe een hijgerige mannenpen weer minstens zeventien keer de woorden Max en Verstappen op het scherm had gelekt.
Mijn punt is: sommige dingen waren wel gewoon beter. Ik bedoel: kijk hem daar nu staan, John Feskens. John, inderdaad. Laat je vooral niet misleiden door wat de Brabantse fotoboer, voor wie dat wellicht nog een wat exotische voornaam was, destijds op de spelerskaart drukte.
Weinig mensen speelden meer wedstrijden in de eredivisie dan John Feskens. Hij moet een harde zijn geweest, of niet? Een nek als een stier, een kin als een Dalton en een bijnaam als een tackle waarmee op één moment minstens twee carrières worden beëindigd: d'n beitel.
Je lijkt nog aan hem te kunnen zien dat het ooit een mager joch is geweest. Alsof de honger in zijn blik is gekropen. Hij ziet eruit als iemand die sterker en sterker is geworden, maar wel nadat hij als enige lid van zijn familie de Ierse aardappelhongersnood had overleefd.
Scanned Football Photos,zo heet het Instagramaccount waarop kunstenaar Maurice van Es een eindeloze stroom aan... nou ja: de naam zegt het al. Nu is er een gelijknamig boek. Het eerste in een reeks, is het idee.
Marco van Basten jongensachtiger dan ik hem ooit heb meegemaakt. Edgar Davids die in 1996 tussen een drietal agenten het EK verlaat omdat hij Hiddink van welgemeend advies had voorzien - 'He must put his head out of some players' asses, so he can see better.'Regi Blinker en Gaston Taument, met ontblote bovenlijven, in een pose die de foto onwillekeurig verandert in het dubbelportret bij een artikel over twee zeer verschillende generaties r&b-artiesten. Louis van Gaal die op vakantie zijn eigen kroost onderwijst in de edele zwemsport. Hij doet het alsof hij een stel Ajax-pupillen voor zich heeft dat net op Varkenoord de kinderklassieker heeft verloren. József Kiprich uit Tatabánya die vooral heel erg József Kiprich uit Tatabánya staat te zijn. En heel veel mensen die ik wel vaag herken maar niet meer kan plaatsen. Spoken in wijdvallende shirtjes.
Het zijn actiefoto's en officiële persbeelden, paparazzi-plaatjes en intieme privé-kiekjes. Vooral die laatste zijn zo absurd... onschuldig. Dat komt niet alleen doordat het beelden zijn van voor de verstikkende omhelzing van het grote geld. Het zijn foto's uit een tijd waarin er in mijn eigen leven niet veel meer bestond dan het dekbed met clublogo, waaronder ik lag te dromen van een tenue dat ik ondanks al mijn smeekbedes nooit zou krijgen.
Dit is wat achterblijft als de tijd het drukkende heden heeft weggewassen. Alles wat ertoe deed, omdat de hele toekomst op het spel stond, is allang weer vergeten.
En over onschuld gesproken: inTillywood, de stadsglossy van Tilburg, stond in 2007 een interview met John Feskens. Hij vertelde dat mensen zijn bijnaam vaak verkeerd interpreteerden. Het waren niet zijn tackles geweest die hem die alias hadden opgeleverd. In de jeugd van KS Broekhoven hadden zijn teamgenoten hem d'n beitel gedoopt omdat dat was wat ze zagen als ze naar die kin keken. Hij kreeg in zijn hele carrière maar één rode kaart - 'en dat ging per ongeluk', zei hij.
Maurice van Es,Scanned Football Photos #1(2024), scannedfootballphotos.com
Een nek als een stier, een kin als een Dalton en een bijnaam als een tackle: d'n beitel
De spelerskaart van John Feskens uit Maurice van Es' verzameling Scanned Football Photos