Sezgins methode

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
26 september 2024
TELEVISIE Erop of eronder
Wat we aan Arjen Lubach c.s. het meest gaan missen zijn de dossiertjes met factchecking. Zoals een reactie op het regeerprogramma, dat voor alle problemen, van mest tot asiel, 'innovatie' als oplossing belooft. Dus keken ze naar de onderwijsbegroting. Op basisonderwijs wordt 255 miljoen bezuinigd, op hoger onderwijs en wetenschap 1 miljard. Verse minister van Onderwijs, Eppo Bruins, rechtvaardigt: gekozen is voor meer in de portemonnee van de burger. Terwijl, liet Lubach zien, drie maanden geleden de voorzitter van de Adviesraad voor wetenschap, technologie en innovatie nog waarschuwde: 'Zonder extra geld voor innovatie geen welvaart, vooruitgang en goed onderwijs.' Zijn naam: Eppo Bruins. Studiopubliek en wij kijkers schaterden en het was om te huilen.
Bezuinigen, terwijl we qua lees- en rekenvaardigheid in het basisonderwijs almaar dieper op de Europese ranglijst zakken. Veel ouders lossen dat op middels bijlessen, een exploderende markt: de kloof tussen rijk en arm verdiepend.Tegenlicht,altijd op zoek naar hoop en mogelijkheden, bracht ons naar Rotterdam-Zuid, waar Louisa Boulkhrif twee avonden per week een gigantische bijlesschool runt: Zuiderlokaal. Speerpunten: begrijpend lezen en rekenen. Zij en haar legioen vrijwilligers zijn succesvol, onbetaalbaar en onbetaald, behalve in erkentelijkheid. Wat knaagt is dat ze niet meer dan 350 kinderen aankunnen, waardoor de wachtlijst gigantisch is.
Tweede pilaar van de aflevering: het Nederlands Mathematisch Instituut, commerciële onderneming. Alarmbellen? Dan raad ik toch uitgesteld kijken aan. Sezgin Cihangir, Koerdisch-Turkse roots, verbijsterd over kwaliteit, resultaten en ambities van veel scholen, ontwikkelde met geestverwanten nieuwe methoden voor reken- en taalonderwijs. Het enorme succes trok kopers aan, waardoor hij zou kunnen rentenieren. Een verleiding voor een ooit arm migrantenkind. Maar hij blijft zijn ambitie trouw: het evangelie van beter onderwijs verbreiden, waardoor bijlessen uitzondering moeten worden. Rekenonderwijs voorop, dat door ver doorgevoerde taligheid veel migrantenkinderen dubbel op achterstand zet. En sowieso veel kinderen op achterstand zet. Ander kritiekpunt: de gedachte dat zittenblijven kinderen verder zouden brengen is onjuist, nee, verwerpelijk.
Wat me brengt bij Jesaja (11), aanbiddelijk joch dat schittert inErop of eronder,documentaire over de druk die kinderen en jongeren ervaren in en door onderwijs. Drie worden er gevolgd: Mette in het mbo, Jonas in 6 vwo en Jesaja dus, die goed is in begrijpend lezen, een tomeloze fantasie heeft, prachtige verhalen vertelt en enige cartoons tekent. Bijvoorbeeld van zichzelf, wanneer hij wakker wordt en, o nee, beseft dat hij naar school moet waar niet alleen zijn voetbalvriendjes wachten, maar ook die gruwelijke sommen. Die hij gewoon niet kan bevatten, hoe vaak en veel zijn fijne meester hem ook helpt. Kan hij wel naar groep 8? Hij tekent een machine waar hij doorheen gehaald wordt,
waarna hij prompt de moeilijkste sommen kan maken. Maar die moet nog worden uitgevonden. Of zou Sezgins methode helpen?
Walter van der Kooi
Erop of eronder,Kruispunt Special in journalistiek dossier Druk!, KRO-NCRV, NPO2, dinsdag 30 september, 22.20 uur. Halil Ibrahim Özpamuk (regie),Nederland bij de les,VPRO Tegenlicht, NPO Start
KRO-NCRV | Jesaja krijgt extra uitleg rekenen in Erop of eronder