Op ramkoers In Den Haag

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
9 januari 2025
Laten we het nieuwe jaar eerlijk beginnen, vriend en vijand hadden er de afgelopen zes maanden niet hun hand voor in het vuur durven steken dat het kabinet-Schoof 2025 zou halen. Wat kunnen we zeggen over dat het er nog zit? Mogelijk: dat het nu nog niet gevallen is, betekent dat dit waarschijnlijk voorlopig ook niet zal gebeuren. Als een poserende Geert Wilders, met een Nederlandse vlag achter zich alsof hij de leider van ons land is, handen schuddend op bezet grondgebied met gezagsdragers van een genocidaal regime, geen breekpunt is, wat is dan wél voldoende reden om het kabinet te laten vallen? Het zou kunnen dat bepaalde kabinetsleden, zeg bij NSC of de partijloze Schoof, dit achter de schermen wel degelijk ondraaglijk vonden. Maar een coalitie is, wat dit betreft, net als een relatie: soms blijft die uitsluitend bestaan omdat niemand wegloopt. En als je al vaak je eigen standaarden hebt verraden, kan de urgentie om bij nieuwe dieptepunten te vertrekken paradoxaal genoeg afnemen in plaats van toenemen. Je ging eerder niet, dus waarom nu wel? Dit neemt uiteraard niet weg dat dit een povere basis voor een verbond is.
Andere mogelijke gedachte: verschillende verdedigingslinies van onze democratische rechtsstaat vervulden afgelopen jaar hun functies bij het opvangen van de klap voor ons politiekjuridisch stelsel dat een anti-rechtsstatelijke partij de parlementsverkiezingen won. Eén zo'n verdedigingslinie is ons coalitiesysteem, dat ertoe leidde dat Wilders geen premier werd. Daarnaast zorgde het ervoor dat de onnodige inzet van noodrecht, waarmee parlement en rechtsspraak deels zouden worden gepasseerd, lastig bleek omdat coalitiepartij NSC het er moeilijk mee had. (À propos, het is nog véél te weinig gegaan over dat de VVD, met aan het hoofd een oud-justitieminister, geen bezwaren had.) In deze zorgwekkende politieke episode droeg de ambtenarij, eveneens een verdedigingslinie, in uitgesproken adviezen ook de grenzen van democratie en rechtsstaat uit. Tot slot wordt de slagkracht van het kabinet, vooralsnog, behoorlijk beperkt doordat het geen meerderheid in de Eerste Kamer heeft, nog een verdedigingslinie van rechtsstatelijkheidby design.
Maar je kunt ook denken: het kabinet is gewoonweg nog niet lang genoeg aan de macht om echte schade aan de democratische rechtsstaat toe te kunnen hebben gebracht. Hoogleraar en rechtswetenschapper John Morijn, op kerstavond in gesprek met presentator Sophie Derkzen voorHet marathoninterviewvan de VPRO, legde uit dat radicaal-rechtse partijen in Europa werken met een 'populistisch draaiboek'. Morijn deed onder meer onderzoek naar het precieze verloop van de afbraak van de rechtsstaat in Polen en Hongarije. In het interview zette hij uiteen dat deze partijen beginnen met een 'wij-zij-verhaal' waarmee ze de verkiezingen winnen (stap één). Daarna volgt er wetgeving die de belangen en rechten van minderheden schendt, wat ertoe leidt dat de rechter moet ingrijpen (stap twee). De rechterlijke macht komt dan onder vuur te liggen (stap drie), waarna ook journalistiek en wetenschap aan banden worden gelegd (stap vier). Het sluitstuk is dat de kiesregels worden aangepast ten faveure van de partij die het draaiboek uitvoert (stap vijf). Volgens Morijn zit Nederland momenteel (pas) tussen stap twee en drie, oftewel aan de vooravond van het wegzetten van rechters als onderdeel van de corrupte elite met een politieke agenda die aanpassing verdient.
Dit zou betekenen dat de werkelijke beproeving voor onze democratische rechtsstaat nog voor ons ligt. Vlak voor het kerstreces nam het kabinet de controversiële 'asielnoodmaatregelenwet' aan. Weliswaar geen noodrecht, maar dat hanteren als rechtsstatelijk criterium zou hetzelfde zijn als zeggen dat een leraar die zijn leerlingen niet slaat meteen een goede leerkracht is. Een zorgvuldig wetgevingsproces kreeg dit wetsvoorstel van minister Faber (Asiel & Migratie, PVV) in ieder geval niet. Het werd tot nu toe versneld en zonder de gangbare openbare consultatie ingevoerd. Zowel het College voor de Rechten van de Mens als de Orde van Advocaten trok daarom in december aan de bel. Zij schreven zich zorgen te maken over deze 'uitholling van rechtsstatelijke en mensenrechtelijke normen' en waarschuwden voor een 'ondermijning van de democratische rechtsstaat'. Alle signalen wijzen er dus op dat de wetgever en rechterlijke macht komende tijd inderdaad op ramkoers liggen.
In zijn recente poëziebloemlezing schrijft Philip Huff in een toelichting op een gedicht van de Perzisch-soefistische dichter Rumi dat 'de verstandigste persoon op de verkeerde weg degene is die als eerste omdraait'. Een laatste nieuwjaarsreflectie op het kabinet-Schoof is daarmee: Morijns draaiboek indachtig moeten alle partijen die wel rechtsstatelijk (pretenderen te) zijn hun koers onmiddellijk wijzigen. Stoppen met iedere politieke samenwerking met de PVV. Starten met het smeden van meerderhedenbinnende kaders van de rechtsstaat.
De werkelijke beproeving voor onze democratische rechtsstaat ligt nog voor ons