De erfenis van Thatcher Na het neoliberale experiment van Liz Truss

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
10 november 2022
Tijdens haar korte premierschap putte Liz Truss rijkelijk uit de vrijemarktideologie van radicale neoliberale denktanks. Is hun invloed op de Britse politiek voorbij nu Rishi Sunak haar heeft vervangen? Het lijkt er niet op.
Zowel voor-als tegenstandersvertellen graag het oorsprongsverhaal van het Institute of Economic Affairs. Het begint in 1945, wanneer het Amerikaanse bladReader's Digesteen samenvatting publiceert van het recent uitgekomen boekThe Road to Serfdomvan Friedrich Hayek. Een 29-jarige Brit, Antony Fisher, is direct onder de indruk van Hayeks betoog voor de vrije markt. In Groot-Brittannië is de nieuwe regering druk bezig met het bouwen van de verzorgingsstaat en de linkse wind baart hem zorgen. Hij bezoekt de London School of Economics (lse), waar Hayek hoogleraar is, om raad te vragen. Zal hij de politiek in gaan om Hayeks neoliberale ideeën in de praktijk te brengen? Nee, zegt Hayek volgens de overlevering, het is belangrijk om eerst de ideeënoorlog te winnen. Tien jaar later zal Fisher dat advies in de praktijk brengen. In de tussentijd heeft hij een succesvol bedrijf opgezet in de vee-industrie en met de winst uit zijn legbatterijen richt hij een denktank op. Het Institute of Economic Affairs (iea) is geboren.
Met het kortstondige premierschap van Liz Truss stond het iea opeens volop in de belangstelling. Truss nam een aantal stokpaardjes van het instituut over, waaronder belastingverlaging en het herzien van de rol van de centrale bank. Directeur Mark Littlewood, die de nieuwe premier al kent sinds hun gezamenlijke tijd aan Oxford, vertelde aan de nieuwssite Politico dat Truss de afgelopen jaren vaker was komen opdraven voor hun evenementen dan welke andere politicus dan ook. Het 'mini-budget' dat ze presenteerde samen met Kwasi Kwarteng, haar minister van Financiën, was geïnspireerd door de radicale neoliberale ideologie van het iea. Een voormalig adviseur van Boris Johnson twitterde: 'Een groots moment voor [het iea]. Zij bepleiten dit beleid al jaren. Ze hebben Truss en Kwarteng gekweekt in hun vroege jaren als MP's. Groot-Brittannië is nu hun laboratorium.'
Nog geen maand later moest Truss aftreden, nadat haar plannen resoluut waren afgewezen door de financiële markten. Haar premierschap was voorbij, haar neoliberale experiment mislukt. Zodra duidelijk werd dat haar dagen als premier geteld waren, krabbelden haar intellectuele bondgenoten terug. Het probleem, zeiden ze, was juist dat Truss niet genoeg vrijemarktdenken in haar economische plannen had geïnjecteerd. Ondanks hun doorzichtige pogingen om afstand van haar te nemen, is het duidelijk dat het korte premierschap van Liz Truss een strop is voor de rechts-libertarische denktanks. Toch lijkt het erop dat het ecosysteem dat Truss en Kwarteng heeft voortgebracht nog steeds springlevend is.
Sommige commentatoren zien in de overwinning van de nieuwe premier, Rishi Sunak, een wisseling van de wacht. Niet de denktanks op Tufton Street maar de tech-industrie en de hedge funds zijn nu de baas, verklaren de opiniepagina's vanThe Guardianen deNew Statesman.Sunak heeft een achtergrond in de Londense financiële industrie en presenteert zich graag als een kind van Silicon Valley. Maar wie voorbij de strakke, moderne presentatie van de nieuwste partijleider kijkt, ziet vooral continuïteit. Het zal wel even duren voordat een politiek leider zich uitgesproken libertarisch durft te presenteren, maar achter de schermen blijven de neoliberale denktanks invloedrijk. De revolutie van Margaret Thatcher bracht hen tot in het centrum van de macht en sindsdien zijn hun ideeën en hun vertegenwoordigers nooit meer weggegaan.
In haar vroege jarenhad het iea weinig invloed. Het waren de hoogtijdagen van de keynesiaanse benadering van de economie, waartegen het instituut fel ageerde. In de woorden van de neoliberale econoom Milton Friedman:'We are all keynesians now.'
De luwte deerde het iea niet. Dankzij rijke donateurs had het instituut genoeg financiële vrijheid om aan de weg te blijven timmeren. Ondertussen bouwden medewerkers warme banden op met politici, professoren en redacteuren bij respectabele rechtse kranten zoalsThe TelegraphenThe Times.Ze schreven pamfletten en publiceerden opiniestukken. Toen Margaret Thatcher in 1975 partijleider werd - met steun van politici zoals Keith Joseph en Geoffrey Howe, die al jaren bij het iea betrokken waren - oogstte het instituut de opbrengst van al die jaren werk. 'Ik betwijfel of de revolutie van Thatcher er zou zijn gekomen', zei Milton Friedman in 1991, 'zonder het IEA.'
Ook veel beleidsvoorstellen van Rishi Sunak dragen een iea-signatuur. Zijn voorstellen voorfreeports- lokale vrijhandelszones die buiten normale wetgeving en belastingregels vallen - grijpen terug op Thatchers Enterprise Zones. Sunak ontwikkelde zijn ideeën erover in samenwerking met het Centre for Policy Studies, een denktank die in 1974 werd opgericht door Margaret Thatcher zelf. Ze werkte daarvoor samen met een aantal figuren uit de stal van het iea. En zelfs in de Brexit-strategie is de hand van Tufton Street zichtbaar. Truss en Sunak omarmen allebei de fantasie van een Global Britain, dat zich heeft bevrijd van de ketenen van de Europese Unie. Sunak pleit, net zoals Truss en het iea, voor 'zelfvertrouwen'. Groot-Brittannië is in zijn vertelling een trots, onafhankelijk land dat daadkrachtig in de wereld staat en met gemak vrijhandelsakkoorden zal tekenen. Dat het verlaten van de Europese Unie juist heeft gezorgd voor meer papierwerk en hogere kosten voor bedrijven wordt daarbij liever over het hoofd gezien.
Linkse commentatoren duiden dit radicale en soms tegenstrijdige economische beleid als de ideologische overwinning van de hedge funds en andere financiële instellingen. In tegenstelling tot normale bedrijven verkopen zij geen tastbare producten, maar alleen financiële speculatie, luidt het argument, en daarom hebben ze minder te verliezen bij economische turbulentie. Hoewel het waar is dat de Conservatieve Partij warme banden heeft met een aantal hedge-fundmanagers zit er in deze redenatie een vreemde verheerlijking van de zogenaamde 'echte economie', terwijl ook deze bedrijven zich doen gelden. Denk aan de intensieve veehouderij, zoals de legbatterijen van Fisher, de uitwassen van de gokindustrie of de klimaatverwoestende praktijken van Exxon Mobil en BP. Dit soort sectoren zijn nog steeds belangrijke geldschieters voor de neoliberale ideeënbiotoop, met significante financiele banden met het IEA.
De vreemde balans tussen het isolationisme en het mondialisme van de harde brexiteers komt naar voren in een andere belangrijke figuur uit de geschiedenis van het iea: Enoch Powell. Powell wordt vandaag de dag vooral herinnerd om zijn racistische 'rivers of blood'-speech, waarin hij het immigratiebeleid van Groot-Brittannië beschreef als een vorm van nationale zelfmoord. Zijn gedachtegoed bewijst eens te meer dat vrijemarktdenken en racisme prima samen kunnen gaan. In de jaren tussen de oprichting in 1955 en zijn doorbraak in 1975, toen het iea nog werd gezien als een groep halfgare fundamentalisten, was Powell een van de meest prominente bondgenoten van het instituut. In de nadagen van hetempirepresenteerde hij een beeld van een vrijheidslievend Groot-Brittannië dat te dapper en onafhankelijk was om deel uit te maken van de Europese Economische Gemeenschap. Denkers zoals Kojo Koram en Quinn Slobodian beargumenteren dan ook dat de positie van de harde brexiteers kan worden begrepen als deel van deze ideeëngeschiedenis.
De invloed van de neoliberale denktankskomt ook tot uiting in hun praktische rol. Voor hun bondgenoten leveren ze ook de juiste personeelsleden. Omdat fracties binnen politieke partijen onverwacht aan de macht kunnen komen, hebben ze doorgaans niet de mogelijkheid om zelf personeel op te leiden. De denktanks zorgen dat er een reservistenleger van jonge mensen klaarstaat met de juiste ideologische voorkeuren en de relevante kennis van beleid. In 'Team Truss' was dat overduidelijk. Haar adviseurs plukte ze uit neoliberale denktanks zoals de TaxPayers' Alliance, het Adam Smith Institute en uiteraard het iea. Maar ook Sunak vist uit de vijver van de denktanks, met vertegenwoordigers van eveneens erg rechtse denktanks als Policy Exchange en Reform.
De denktanks leveren ook de onderbouwing voor de favoriete plannen van de politici die aan hen gelieerd zijn. Soms weten politici dat ze 'iets' willen met de wooncrisis. Dan kunnen de denktanks op korte termijn beleidsvoorstellen leveren. Of in de tegenovergestelde situatie: als een politicus weet wat hij wil doen, maar de argumenten mist. Toen voormalig premier David Cameron delen van het onderwijssysteem wilde omvormen, predikte hij het gospel van de marktwerking. Zijn favoriete denktank, Policy Exchange, leverde vlak voor zijn grote onderwijsspeech precies de bevindingen die hij nodig had. Het kwam de organisatie op kritiek van academici te staan, die opmerkten dat de denktank de data nogal apart had opgesneden. Maar Cameron had de statistiekjes die hij nodig had en citeerde het rapport in zijn speech.De neoliberale denktanks zijn dus niet zomaar verdwenen, ook niet als hun favoriete kandidaat een economische kettingbotsing ontketent. Bovendien zijn er in Engeland zoveel rechtse denktanks dat de meest gehavende organisaties een stap terug kunnen doen, terwijl vergelijkbare organisaties in het voetlicht stappen. Er zijn ideologische gradaties binnen de denktanks - het Centre for Policy Studies en Policy Exchange voor Sunak; het iea en het Adam Smith Institute voor Truss - maar ze opereren allemaal binnen de radicale vrijemarktideologie die Thatcher en haar bondgenoten vanaf de jaren zeventig dominant wisten te maken.
Zijn er dan helemaal geenbetekenisvolle verschillen tussen Truss en Sunak? De handlangers van Truss probeerden Sunak af te schilderen als een linksige conservatief. Een van hen noemde Sunak een socialist. Dat is zonder meer onzin. Het gevecht tussen de twee weerspiegelde niet zozeer het verschil tussen rechts en links, maar eerder het verschil tussen Reagan en Thatcher. Thatcher wilde de economie runnen zoals de kruidenier zijn bedrijf runt: hard werken, geen schulden maken. Reagan daarentegen liet de staatsschuld oplopen om de economie aan te zwengelen. Dat kon hij zich veroorloven dankzij de sterke positie van de dollar. Voor Truss was de situatie anders. Zodra Kwarteng de economische plannen bekendmaakte, duikelde het Britse pond naar beneden. Dat betekende dat de toch al hoge kosten voor het importeren van energie en essentiële levensmiddelen onmiddellijk veel hoger werden. DeFinancial Timesvatte de paradox van haar plannen in vier woorden samen: reaganisme zonder de dollar.
Ook Sunak heeft de economische wind niet mee. Zijn meer conventionele economische plannen zullen niet met gejuich onthaald worden. Zullen de burgers het slikken, als hun nogmaals wordt gevraagd om de broekriem aan te halen? In de podcast van het iea sloeg Andrew Lilico, die een maand eerder nog de loftrompet stak over Truss, een sombere toon aan. De Conservatieve Partij was sinds 2010 aan de macht en leek geen energie meer te hebben. 'Opeens is het twaalf jaar later en je hebtnietsgedaan. Niets goeds. En ze wilden op zijn minst het gevoel hebben... Als je wordt weggestemd, dan word je liever weggestemd nadat je hebt geprobeerd om iets tot stand te brengen. "Ik heb het op zijn minst geprobeerd."'
In zekere zin zijn de radicale neoliberale denktanks slachtoffer geworden van hun eigen succes. Nog voor de val van Truss sprak iea-directeur Mark Littlewood de angst uit dat Truss zo veel tijd had doorgebracht bij denktanks als de zijne dat ze was vergeten dat hun radicale economische programma wel eerst aan de kiezers moest worden verkocht. Instituten zoals het iea zijn echter geduldig. Dat kan omdat ze geldschieters hebben die hen in staat stellen om te blijven opereren in tijden waarin hun ideeën minder populair zijn. Met het advies van Hayek in het achterhoofd zijn ze toegerust op de lange ideeënoorlog. Truss is geen succes gebleken, maar hun tijd komt wel weer.
Jeff J Mitchell / Getty Images | De Britse premier Liz Truss kondigt haar aftreden aan op 10 Downing Street, Londen, 25 oktober