De Nederlandse peilingendictatuur Hoe beleving en gevoel de politiek bepalen

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
6 maart 2025
'Het is de wens van de kiezer', horen we politici steeds vaker zeggen, waarbij ze dan verwijzen naar de uitkomst van een peiling. Maar hoe betrouwbaar zijn die peilingen? En reageren die politici niet uitsluitend op de waan van de dag?
'Aan de bewoners is niets gevraagd.'Met deze woorden schrapte Mona Keijzer van Volkshuisvesting en Ruimtelijke Ordening (BBB) onlangs de verplichting om nestjes voor mussen, gierzwaluwen en vleermuizen in nieuwbouwwoningen te maken. De toekomstige bewoners wordt immers niet gevraagd of ze een nestkastje onder hun dak of in hun spouwmuren willen, redeneerde ze tijdens een verhit debat in de Tweede Kamer. 'We willen allemaal minder regels.'
Aan de bouwers zelf had ze echter óók niets gevraagd. Die wilden juist wel een landelijke regel voor nestkasten, om te voorkomen dat alle 342 gemeenten hun eigen regeltjes gaan opstellen. In een brandbrief smeekte de bouwbranche de minister om de verplichte nestkastjes vooral niet te schrappen. Voor de huizenprijs - een nestje bouwen kost zo'n 75 euro - maakt het geen verschil. Keijzer bedreef vooral een prachtig staaltje symboolpolitiek. Aan die brandbrief gaf ze geen gehoor. Maar een meerderheid in de Tweede Kamer deed dat wel en riep haar via een motie, gesteund door coalitiepartij NSC, op om de gestandaardiseerde nestkastjesregel in ere te herstellen. Het leidde tot een luid mopperende minister die klaagde over 'de betutteling' waar de mensen in het land heus niet op zitten te wachten. Keijzer weet wél wat zij willen. Ze volgt namelijk de peilingen op de voet, net als iedereen in politiek Den Haag - en betutteling, daar houdt de Nederlander niet van.
De mening van ons, de Nederlanders, of beter gezegd de kiezers die aan de lopende band worden lastiggevallen met opiniepeilingen, is de kurk waar de zittende macht op drijft. Geen dag gaat voorbij of onze wensenlijstjes galmen door de grote vergaderzaal van de Tweede Kamer. Een verhoging van de btw op boeken, cultuur en sport? 'Uit alle peilingen blijkt dat dit dé maatregel is waaraan Nederlanders de allergrootste hekel hebben', aldus D66-leider Rob Jetten tijdens de Algemene Politieke Beschouwingen. De Nederlanders zijn met een overweldigende meerderheid, tachtig procent, tegen de bio-industrie, volgens Esther Ouwehand van de Partij voor de Dieren. En BBB-leider Caroline van der Plas weet dat 'menig Nederlander naar de Welkoop gaat', en daar 'zakjes kippenmest koopt, omdat dat het zo goed doet in de moestuin'.
Het parlementaire debat is allang geen passionele ideeënstrijd meer, je zou het eerder een voorgeprogrammeerd schermgevecht met virtuele meerderheden kunnen noemen. Meerderheden die uit allerhande focusgroepen, peilingen en opiniepanels worden gevist. De grootste partij van Nederland, de PVV, heeft er geen moeite mee om een niet-representatief polletje van een krant tot waarheid te bombarderen. Zo schreef Geert Wilders vorige maand naar aanleiding van de Stelling van de Dag uitDe Telegraaf:'Grote steun (94%) voor plan PVV-minister Klever om budget ontwikkelingshulp te halveren!' En hij is lang niet de enige die niet-representatieve peilingen als 'waarheid' bombardeert zodra het politiek uitkomt. De kiezers, of althans de gepeilde meningen van potentiële kiezers, worden gebruikt als wapen én als schild.
Deze peilingendictatuur ontslaat bewindspersonen van de noodzaak om hun beleid te verantwoorden. Keerzijdes en consequenties verdwijnen uit beeld. 'Dat is de wens van de kiezer', verdedigde PVV-minister Reinette Klever de miljardenbezuiniging op ontwikkelingshulp. Haar collega Marjolein Faber voor Asiel en Migratie (PVV) wuift alle rechtsstatelijke en humanitaire bezwaren tegen het 'strengste asielbeleid ooit' zonder al te veel argumentatie weg. 'Het kan niet zus, het is zielig dit. Ik ben daar wel klaar mee. De kiezer heeft gesproken en ik sta hier met het mandaat van de kiezer.' Die kiezer, 'die het helemaal zat is', dáár luistert ze naar. 'Zo werkt democratie', is haar stellige overtuiging.
En die uitspraak is volledig in lijn met de tekst die de partijloze premier Dick Schoof in juli vorig jaar uitsprak tijdens zijn regeringsverklaring. De inwoners van Nederland, zei hij, gaven tijdens de stembusgang in november 2023 'een glasheldere boodschap' aan de landelijke politiek. Ze zeiden: 'Luister naar ons. Luister naar onze zorgen over asiel en migratie, over het grote tekort aan huizen, over de prijs van de boodschappen, energie en maandelijkse huur. Luister en doe er wat aan.' En zo bepaalt 'de beleving' de koers van de politiek. Peilingen spelen hierin een sleutelrol: ze lijken een objectieve meting van 'de stem van het volk', maar zijn slechts een momentopname die, afhankelijk van de vraagstelling, gevoelens kunnen uitvergroten. 'Mensen ervaren een asielcrisis' is het inmiddels beroemde antwoord van Schoof toen hij een noodwet aankondigde en werd geconfronteerd met de echte cijfers. Het aantal vluchtelingen daalde al.
Met de PVV als grootste partij in een kabinet is 'de ervaring' de maat der dingen geworden. Voor partijleider Geert Wilders is dat gevoel zijn belangrijkste kompas. Door meer dan twee decennia leven onder maximale beveiliging zitten spontane werkbezoeken er niet in en als enig lid van zijn eigen partij wordt hij al negentien jaar lang niet gevoed door ideeën van bevlogen leden op congressen of andere partijbijeenkomsten. In zijn wereldbeeld vormen peilingen en sociale media de ultieme stem van het volk. Volgens zo'n peiling wilde een meerderheid van Nederland de grenzen sluiten - en dus vond hij dat de volksvertegenwoordiging daar gehoor aan moest geven.
Politicoloog Philip van Praagbeschreef in 2010 treffend hoe Wilders' politieke handelen onlosmakelijk verbonden is met peilingen. De PVV-leider stapte destijds in een gedoogconstructie met VVD en CDA en alleen het wegzakken van de PVV in de peilingen zou het kabinet-Rutte I kunnen bedreigen, voorspelde de politicoloog. In 2012 wilde Wilders zijn handtekening niet zetten onder forse bezuinigingen (en omdat zijn immigratieplannen onuitvoerbaar bleken). Van Praag schreef destijds inde Volkskrant:'Twee dagen nadat de PVV in de politieke barometer zakte, verwierp Wilders het Catshuisakkoord en trok zijn gedoogsteun in voor het minderheidskabinet.'
Het is een publiek geheim dat ook in deze coalitie de peilingen nauwlettend in de gaten worden gehouden. Het wantrouwen tussen PVV, VVD, NSC en BBB is zo groot dat peilingen niet alleen de koers bepalen, maar ook de onderlinge verhoudingen gijzelen. De coalitiegenoten kijken met argusogen naar de ander: wie stijgt, wie zakt en wie trekt als eerste de stekker eruit? Het algemene belang is ondergesneeuwd, want alles draait om het behouden van de achterban en het verleiden van nieuwe kiezers. Zo regeert de waan van de dag, gevangen in peilingen, met Maurice de
Hond en een snelgroeiend aantal opiniepanels van tv-programma's als nationaal kompas. Een incident leidt tot een peiling, politici reageren.
Niet alleen de PVV, maar alle partijen hebben hun lot nu verbonden aan een systeem dat ooit begon als journalistiek experiment. Tot halverwege de jaren zeventig van de vorige eeuw waren openbare onderzoeken naar politieke voorkeuren in Nederland een zeldzaamheid. Zo'n zes keer per jaar hield een bureau een enquête voor radioprogramma's van de Avro, schrijft politiek overlever (PvdA, Leefbaar Nederland en 50Plus) en oud-journalist Jan Nagel in zijn memoiresBoven het maaiveld. De Vara-eindredacteur van het journalistieke radioprogrammaIn de rooie haankreeg echter ook andere, geheime, onderzoeken te zien in zijn rol van dagelijks bestuurder van de PvdA. 'Mijn journalistieke gevoel voorspelde dat hier een publiciteitsgevoelig onderwerp in zat.'
Hij sloot een bondje met de jonge socioloog Maurice de Hond, die duizend Nederlanders doorlopend naar hun politieke voorkeur zou vragen. De resultaten werden voor het eerst ronkend gepresenteerd in de radio-uitzending vanIn de rooie haanop 9 oktober 1976. 'De progressieve partijen die het kabinet-Den Uyl steunden, verloren samen tien zetels. De VVD maakt in dit onderzoek een klapper: van 22 naar 39 zetels.' Een instituut, zoals Nagel het noemt, was geboren. 'Het hele weekend gaven alle vooraanstaande politici commentaar voor radio en tv.'
Peilingen, in Amerika al veel langer vast onderdeel van de politieke berichtgeving, groeiden ook in Nederland uit tot onmisbaar element van het nieuws. Waar in de jaren zeventig de schokgolf van een enkele peiling nog een heel nieuwsweekend kon beheersen, werd het in de decennia daarna een vast onderdeel van de politiek en media. Partijen anticipeerden, stuurden bij en leerden dat beeldvorming minstens zo belangrijk was als beleid. Zo ontstond in de jaren nul de permanente campagne.
De VVD was de eerste partij die dit omarmde en huurde voor de verkiezingen van 2010 het peilingbureau Psychologisch Marktonderzoek in om het electoraat grondig door te lichten. Daaruit bleek dat mensen uit de onderklasse niet altijd links stemden, noch alle rijke mensen rechts. Vandaar dat de liberalen vanaf dat moment kijken naar welke politiek bepaalde groepen mensen aanspreekt. Economie, veiligheid én immigratie zijn daarmee de hoofdthema's die VVD'ers altijd en overal uitdragen.
Die strategie leverde de partij klinkende verkiezingswinsten op. Ook op het pluche houdt de VVD de peilingen nauwlettend in de gaten. Daar valt iets voor te zeggen, want een parlement dat te ver afdrijft van de samenleving dient de democratie niet. Maar peilingen zijn geen legitiem alternatief voor echte burgerparticipatie zoals referenda en verkiezingen, waar opvattingen rijpen via campagnes en discussies. Peilingen zijn slechts momentopnames van individuele gevoelens, vaak gestuurd door de waan van de dag. Het zijn geen voorspellingen.
En het klakkeloos volgen van peilingen kan wel degelijk grote gevolgen hebben. Oud-minister Henk Kamp van Sociale Zaken (VVD) ging in 2010 door met zijn harde fraudejacht op mensen met een uitkering, ook al wist hij uit onderzoek van zijn eigen departement dat 96 procent hun formulieren eerlijk invulde. Hij keek namelijk ook naar de peilingen, verklaarde hij in 2023 tijdens de verhoren van de enquêtecommissie Fraudebeleid en Dienstverlening. En die meldden dat zeventig procent van de Nederlanders dacht dat fraude 'vaak' voorkwam, en zestig procent fraude
'te makkelijk' vond. Met die 'gevoelens' moest hij toch ook rekening houden, vond Kamp.
Het is precies die dynamiek,waarin perceptie zwaarder weegt dan de feiten, die in de politiek de boventoon voert. 'Nederlanders zijn inmiddels volkomen vertrouwd met de taart- of staafdiagram die "aantoont" dat zoveel procent voor iets of iemand is, en zoveel procent tegen', schrijft bestuurskundige Frank Hendriks van Tilburg University in het boekDemocratie onder druk: Over de uitdaging van de stemmingendemocratie. Naast de officiële verkiezingen zijn er ook ontelbaar veel officieuze stemmingen. 'Via surveys, monitors, internetpeilingen, gebruikersonderzoeken, e-petities, twitter-analyses, sms-stemmingen et cetera. De moderne informatie- en communicatiemedia maken het makkelijk, en grote delen van het publiek doen er graag aan mee. Op een wijkoverleg komt nauwelijks publiek af, terwijl mensen bereid zijn te betalen voor het meedoen aan een sms-stemming.'
Er zijn veel te veel peilingen, licht Hendriks telefonisch toe. 'Het wordt steeds lastiger om het kaf van het koren te onderscheiden. Er is gewoon te veel kaf.' Met andere woorden: welke opiniepeilingen zijn goed uitgevoerd en waardevol om trends te beschrijven, en welke niet. Want dat is, benadrukt politicoloog Tom van der Meer van de Universiteit van Amsterdam, wat goede opiniepeilingen kunnen toevoegen aan het publieke debat: trends weergeven. Geen absolute uitkomst. 'Bij goede vragen en langdurig onderzoek kun je bijvoorbeeld zien hoe verschillende groepen in de samenleving tegen bepaalde thema's aankijken.' Maar losse peilingen doen dat absoluut niet, waarschuwt hij.
Driekwart van de Nederlanders, meldde het panel van RTL bijvoorbeeld in november, vindt dat het niet goed gaat met de integratie 'van bepaalde groepen'. Waarop duider Marieke Smits bij talkshowBeauuitlegde dat PVV-leider Geert Wilders en VVD'er Dilan Yesilgöz 'haarfijn aanvoelen dat de boodschap die zij brengen bij een groot gedeelte van de bevolking goed valt'. De peiling werd luttele dagen gehouden na de gewelddadige nacht na de wedstrijd Ajax-Maccabi. Wilders postte die ochtend vroeg op X meteen al 'het land uit met dat tuig'. CDA-leider Henri Bontenbal sprak van een 'integratiecrisis' en VVD-staatssecretaris Jurgen Nobel van Participatie en Integratie stelde dat 'islamitische jongeren voor een heel groot deel onze normen en waarden niet onderschrijven' - zonder ook maar één cijfer te noemen werd de achterban 'haarfijn' bediend.
Yassine Kaddouri, een student die jongeren in Amsterdam via TikTok opriep kalm te blijven tijdens de rellen, merkte bijBeaunuchter op dat de peiling waarschijnlijk is beïnvloed door de reactie van politici en berichtgeving in de media. Een scherpe observatie in een tijd waarin de politiek altijd met veel kabaal reageert op de emoties van het moment. Maar de VVD had inmiddels wel het onderwerp 'integratie' op de Haagse agenda gezet. Begin februari presenteerde de ambitieuze staatssecretaris Nobel zijn actieplan, waarmee hij 'strenger' gaat toezien op integratie.
Er gebeurt iets, er komen peilingen, de politiek reageert op 'het gevoel' en vertaalt dat in een eigen agenda. Ondertussen bepalen de redacties zelf wélke temperatuur wordt opgenomen en hoe die wordt geduid. Peilingen bieden de media een kans om zelf 'nieuws te maken' en geven politici een vehikel om mooie sier mee te maken.
In peilingen worden complexe thema's oppervlakkig behandeld, maar wordt ook de illusie versterkt dat elke kwestie in eenvoudige percentages te vatten is. Goede bureaus maken handzame rapporten die alle nuances en mitsen en maren goed schetsen. Alleen worden die beperkingen zelden door politici en media benoemd. Daarnaast worden ingewikkelde kwesties versimpeld tot een 'ja', 'nee', of 'weet niet'. Waarbij er ook nog zoiets is als 'geconstrueerde' opinies. 'Mensen zijn geneigd opinies te geven die ze helemaal niet hebben', zegt Hendriks. 'Als je mensen vraagt naar een mening, dan creëren ze er zo nodig ter plekke een', aldus Van der Meer. Goede peilingen, zeggen beide hoogleraren, zijn verdiepend. Onderzoekers moeten de deelnemers zo veel mogelijk informatie over het onderwerp aanreiken. Maar dat kost tijd, moeite en geld - iets waar vaak niet in wordt geïnvesteerd.
Deelnemers van een peilingmoeten echte keuzes kunnen maken, dus ook de schaduwkant zien van het beleid dat ze willen. Peilingen zonder keuzes lijken meer op luilekkerland dan de realiteit waar politici en beleidsmakers mee te maken hebben, schreef hoogleraar gedragswetenschappen en beleid Will Tiemeijer (Erasmus Universiteit Rotterdam en WRR) in 2006 in zijn proefschriftHet geheim van de burger: Over staat en opinieonderzoek. Later schreef hij het publieksvriendelijkeWat 93.7 procent van de Nederlanders moet weten over opiniepeilingen. Sinds de Fortuyn-revolte, constateert hij daarin, wil de overheid luisteren naar de burger om de veelbesproken kloof te overbruggen. Maar heel veel peilingen leveren juist non-informatie op waar politici en beleidsmakers helemaal niet mee uit de voeten kunnen. De kloof, betoogde Tiemeijer, zal dan eerder groter dan kleiner worden omdat de overheid suggereert te luisteren, maar niets doet met de resultaten.
Dan de peilingen zelf: hoe die tot stand komen, blijft vaak in nevelen gehuld. Vooral de opiniepanels van de media zelf zijn lastig te controleren omdat de exacte vraagstelling niet in een rapportje wordt meegeleverd. Als er al een rapportje is. Maar soms zet een deelnemer eens iets online, waardoor we een onthullend kijkje krijgen in de peilingenkeuken. Zoals een stelling die het panel vanHart van Nederlandin november kreeg voorgelegd. 'Ik vind dat alle mensen met een migratieachtergrond het land uitgezet moeten worden, ongeacht of ze in Nederland zijn geboren of niet en of ze crimineel zijn of niet.'
Volgens het tv-programma hoorde deze stelling bij twintig andere 'uiteenlopende stellingen over het thema migratie en integratie, van meer centristische tot meer radicale standpunten, die alle een bepaald deel van de mening van de Nederlandse bevolking vertegenwoordigen'. In de landelijke politiek, stelt een redacteur, werd gesproken over remigratie. Dat gesprek is, blijkt uit de handelingen van de Tweede Kamer, vooral een stokpaardje van Thierry Baudet van Forum voor Democratie, slechts drie zetels groot. 'Het is dus een urgent nieuwsthema waarbij onderzocht dient te worden in welke mate Nederlanders steun geven aan ook meer radicale standpunten.' En: 'Onze journalistieke onderzoeken zijn bedoeld om maatschappelijke debatten te begrijpen, niet om ze te sturen.'
Dat de vraagstelling van een gerenommeerd instituut als het Sociaal en Cultureel Planbureau (SCP) soms ook nog wat te wensen overlaat, beschreefNRC-columniste Floor Rusman begin januari. Genadeloos fileerde ze een onderzoek waaruit zou blijken dat 63 procent van de Nederlanders 'wil dat de regering zich minder richt op het buitenland en meer op de problemen in eigen land'. De vraagstelling stelt 'de gerichtheid op het binnenland en het buitenland voor als eenzerosum game:aandacht voor het een gaat ten koste van die voor het ander'. Ze duikelde ook een mooi feitje op uit het rapport van 2011, met precies dezelfde vraagstelling: 'Deelnemers weten niet precies wat Nederland doet en waarom, hebben nog nooit lang bij dit onderwerp stilgestaan en lijken weinig geïnteresseerd in de achtergronden van internationale ontwikkelingen.' Maar zeggen dus niet: ik sla deze enquête even over.
Toch anticipeerde de BBB tijdens het kerstreces alvast op de wens van de meerderheid. Henk Vermeer stelde schriftelijke Kamervragen over de Oekraïense steun aan Syrië. 'Nederland heeft al twaalf miljard euro aan Oekraïne gegeven, maar nu stuurt Oekraïne hulpgoederen naar Syrië. Hoe leggen we dit uit aan de Nederlandse belastingbetaler, terwijl investeringen in eigen land achterblijven? BBB wil duidelijkheid van de minister.' Een van de vragen luidde of de minister zich 'verontwaardigde reacties van Nederlandse burgers' kan voorstellen. Oekraïne, een grootexporteur van graan, leverde vijfhonderd ton tarwe aan Syrië om een hongersnood te voorkomen. Maar de vraag is of de BBB dat wel wil horen. De partij laat vooral zien goed te luisteren naar de peilingen en zich te willen profileren als de stem van de Nederlander - net als de andere partijen.
En zo zit de politiek vast in de peilingenmachine - het zijn de peilingen die tot politieke waarheid zijn verheven.
'Het kan niet zus, het is zielig dit. Ik ben daar wel klaar mee. De kiezer heeft gesproken'