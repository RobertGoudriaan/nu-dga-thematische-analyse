Uit de vergetelheid Jonge garde

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
25 juli 2024
Leiden kreeg in 1997 zijn enige standbeeld voor een vrouw. Om dit gemis zichtbaar te maken, lieten zes jonge kunstenaars zich voor Beelden in Leiden inspireren door negen vrouwenlevens.
Maar liefst zeventien keer is koningin Wilhelmina als standbeeld in de Nederlandse openbare ruimte te zien. Daarmee was ze, zo steldede Volkskrantvorig jaar vast, de prominentste persoon in het Nederlandse standbeeldenlandschap. Rembrandt stond op de tweede plaats met acht standbeelden, op de voet gevolgd door Vincent van Gogh en Anne Frank.
In Leiden zijn Wilhelmina en Anne Frank niet te zien; in 1987 was er in die stad zelfs geen enkel standbeeld ter ere van een vrouw te vinden. Die afwezigheid was toen aanleiding voor de Leidse gemeenteraad om in te stemmen met het plan een beeld te laten maken van Ada van Holland. Zij was de in 1188 geboren dochter van Dirk VII, graaf van Holland. Op weg naar de begrafenis van haar vader dreven mannen van haar oom Willem, die haar als vrouw weigerde te erkennen als opvolger van haar vader, haar in het nauw. Ze zocht toevlucht in de Burcht van Leiden, maar zou toch vier jaar gevangen zitten in Engeland.
Het beeld van Ada van Holland is er niet gekomen, wel is er in 1997 een monument geplaatst voor Joke Smit. Nog steeds is dat in Leiden het enige beeld gewijd aan een vrouw in de openbare ruimte. Lieneke Nijkamp ontdekte de aankondiging van de gemeenteraad uit 1987 tijdens haar voorbereiding als curator van de twaalfde editie van de jaarlijkse manifestatie Beelden in Leiden, die zeShe Saiddoopte. Samen met kunstenaar Barbara Visser begeleidde ze zes jonge kunstenaars met het maken van nieuwe beelden over het onderwerp, en met negen vrouwenlevens als aanleiding.
Tussen de vleugelnootbomen die de Hooglandse Kerkgracht de allure geven van een kleine boulevard staan nu dus zes beelden, elk voorzien van een lange Engelstalige titel. Het gaat bij meerdere beelden over de onzichtbaarheid van de vrouwen. Nogal letterlijk gebeurt dat in het werk van Luis Maly (1991), die naar eigen zeggen een hommage brengt aan drie vrouwen die zich inzetten voor de planeet. Dat doet hij in de ruimte van een met groen zeil bespannen kubus, die verlicht kan worden als een molentje dat direct aan de kubus vastzit voldoende wind vangt. Helaas is het molentje zo beschut door de takken van de vleugelnootbomen dat de drie vrouwen onzichtbaar blijven.
Zichtbaarheid is wel gegarandeerd voor Mary Anderson en Inge Lehmann. Kunstenaar Brigitte Louter (1996) organiseerde een ontmoeting tussen de twee wetenschappers. Lehmann ontdekte in 1936 dat de aardkern uit een vloeibare buitenlaag en een vaste binnenkern bestaat, in plaats van uit een homogeen geheel. Dat wereldbeeld van 'voor' en 'na' Lehmann is te zien op een autoruit met een ruitenwisser, een uitvinding die Anderson deed in 1903.
Even verder maakte kunstenaar Mickey Yang (1988) een hommage aan de reizen die de Haagse fotograaf Alexine Tinne in de negentiende eeuw met haar entourage maakte naar de bron van de Nijl. Houten kisten zijn gevuld met eten, boeken en chemicaliÃ«n, een enorme fotocamera staat ernaast. Een kameel, een hond - allebei zichtbaar op haar foto's - vergezellen de bagage. Alle voorwerpen en dieren zijn gegoten in egaal wit materiaal. Alsof ze pas net zichtbaar zijn geworden na lang in de vergetelheid te hebben gedwaald.
Caz Egelie (1994) maakte op de plaats waar in 1987 het beeld van Ada van Holland had moeten komen, direct tegenover de Hooglandse Kerk, een kunstwerk over de reputatiegeschiedenis van de gravin. Met mallen en plastic kratten wekt hij de suggestie dat er nog veel onbekend is over haar leven. In een mal steken er neuzen in allerlei groottes en maten in - het lijkt me een verwijzing naar de bemoeienis en het mythologiseren waar ze de afgelopen negenhonderd jaar mee te maken kreeg.
Al deze beelden zijn op 5 augustus weer verdwenen. Bij de opening van de expositie deed de organisatie een oproep aan de gemeente Leiden om meer beelden van historische vrouwen in Leiden te plaatsen. Cultuurwethouder Yvonne van Delft vond de oproep sympathiek, maar liet meteen weten dat er geen geld voor beschikbaar is. Wel was er ruimte voor een ander beeld: bij molen De Put, tegenover zijn geboortehuis, werd op 13 juli het beeldRembrandt in schildersjasgeplaatst. Het is in 2020 gemaakt voor de Rembrandt-tentoonstelling in museum De Lakenhal. Daarmee komt Rembrandt nu op negen.
Er is geen geld voor beelden van vrouwen, wel voor een van Rembrandt
Beelden in Leiden: She Said,
tot 4 augustus op de Hooglandse Kerkgracht in Leiden.https://beeldeninleiden.nl
Foto's Wilke Geurds | Boven: Brigitte Louter, Mary Anderson Thinks about Inge Lehmann, 2024; onder: Mickey Yang, If the Moon Was a Cookie That Would Reflect over the Gizeh Desert, 2024