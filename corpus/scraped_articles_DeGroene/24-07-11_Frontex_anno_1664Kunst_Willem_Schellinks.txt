Frontex anno 1664 Kunst Willem Schellinks

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
11 juli 2024
De Nederlander Willem Schellinks, tekenaar van vooral stadsgezichten, arriveerde in september 1664 op Malta. Toen hij weer weg wilde, zat de wind in de verkeerde hoek.
Op 14 september 1664zet Willem Schellinks voet aan wal op Malta. Hij is al zo'n drie jaar op reis, als chaperon van de jonge Jacques Thierry (1648-1709), telg van een Amsterdamse handelsfamilie. Zijn Grand Tour was bijzonder Grand: de reis begon in juli 1661 en had ze eerst naar Engeland gebracht, waar ze bijna twee jaar verbleven. Vandaar door Frankrijk naar Italië, Sicilië en Malta, en er zat nog meer in het vat, Venetië, Zwitserland, Duitsland... maar nu eerst Malta, dus.
Dat was een ongewone bestemming. Het eiland was in feite een kazerne, bestuurd door Fra' Nicolás Cotoner y de Oleza (1608-1680), 61ste Grootmeester van de Supremus Militaris Ordo Hospitalarius Sancti Ioannis Hierosolymitani Rhodiensis et Melitensis, beter bekend als de Orde van Maltezer Ridders. Zij waren ooit verdreven uit Palestina, daarna van Cyprus, in 1523 van Rhodos, op Malta beland in 1530. Keizer Karel V schonk ze het eiland in ruil voor een symbolische betaling: jaarlijks vereerden de Ridders het Spaanse hof met een Maltezer valk.
Voor christelijk Europa was de Orde sindsdien vooral een bruikbare politiemacht ter zee, een soort zwaarbewapend aartskatholiek Frontex, en Malta werd een bolwerk van spionage en diplomatie. De Ridders en hun vloot werden ingehuurd om de Turken afbreuk te doen, de Noord-Afrikaanse 'Barbarijse' kapers aan te vallen en christenslaven te bevrijden. Tegelijkertijd waren zij fanatieke semilegale piraten, die willekeurig schepen buitmaakten, ook christelijke, als ze vermoedden dat er handelswaar voor de Turken aan boord was. Die werd dan in Valletta verkocht, inclusief de bemanning: slavernij was onder de Orde normaal, want die galeien moesten natuurlijk wél geroeid worden. Malta was met Algiers een van de grootste slavenmarkten van de Middellandse Zee.
Voor Schellinks (1623-1678)was het niet de eerste lange reis. Met zijn vriend Lambert Doomer was hij al eens een half jaar door heel Frankrijk getrokken, om overal stadsgezichten te tekenen. Naar dat topografische materiaal was veel vraag. De tour met Thierry had dan ook twee doelen: niet alleen werd Schellinks goed bezoldigd door Jacques Thierrypère,ook zou hij zijn tekeningen naderhand kunnen verkopen aan Laurens van der Hem, die bezig was de allergrootste en meest complete atlas van de wereld samen te stellen. Vóór Schellinks was er nauwelijks een Nederlandse kunstenaar op Sicilië geweest, laat staan op Malta.
Schellinks en Thierry nemen hun intrek in de Franse herberg in Valletta, Aux deux têtes d'Or. Ze krijgen bezoek van hun agent ter plaatse, Francisco Garzini, en van de consul, signor Alfonso Desclaus die ze die middag al introduceert bij Grootmeester Cotoner 'die in zijn zaal op een stoel onder een verhemelte zat, van violet fluweel, dat net als alle behangsels achter de zetel met zijn wapen was geborduurd, in goud en zilver'.
Schellinks gaat dan met de consul, zijn jonge vriend en een knecht de stad en het eiland bekijken, als ware toeristen. De Ridders zijn onophoudelijk bezig met versterkingen. De nieuwe stad Valletta is in aanbouw; de haven wordt omringd door zware forten. Schellinks ziet de schepen die door de 'vrijbuiters van Malta' zijn buitgemaakt, 'zowel Turkse als Christenschepen'. Hij bewandelt de hele fortificatie en bekijkt de Banjaart, 'zijnde een grote nette plaats waarbinnen doorgaans vele slaven van alle naties zitten, kopende en verkopende onder elkaar, het is geestig om te zien'.
De consul is Schellinks' gezelschap zeer ter wille. Als ze de stad wel zo'n beetje hebben gezien huren ze ezeltjes en proviand om een rondje over het eiland te doen.
Schellinks' dagboeknotities zijn niet bijzonder gedetailleerd, maar je krijgt een aardig idee van zijn belangstelling en humeur. Hij heeft inmiddels half Europa afgereisd, dus hij is niet snel onder de indruk, zeker waar het de lokale bijzonderheden betreft. De kerk van St. Mattheus bij Mdina noemt hij 'onnozel', de plek waar de apostel Paulus zou zijn gestrand en water uit een rots hebben geslagen vindt hij allesbehalve imposant. Hij noteert de legende dat Paulus daar door een adder zou zijn gebeten, zonder nare gevolgen, en daarna alle giftige planten en dieren op het eiland zou hebben vervloekt. Daardoor zouden alle geboren Maltezers immuun zijn voor slangengif: 'Anderen zeggen (...) te hebben gezien, dat verschillende personen, jong en oud met adders speelden en die op hun blote lijf hielden zonder dat de slang hun ook maar de minste hinder daarvan deed.' Schellinks denkt er duidelijk het zijne van. Het is overigens snikheet, maar gelukkig wordt er onderweg goed gegeten, en ze komen geregeld kennissen van de consul tegen, waardoor de lunch vaak bijzonder 'lustig' en vrolijk wordt.
Wat Schellinks niet vermeldt,is de reden waarom zijn pupil, Jacques Thierry, uitgerekend helemaal naar Malta moest. Zijn vader Jacques (1604-1677) en zijn broer en neef deden al sinds de jaren dertig zaken met Italië en de Levant, en de handelsroute daarheen loopt langs Malta. De Turkse en Barbarijse piraterij raakt dus hun zaken direct; in 1654 is Thierry sr. in Amsterdam al eens aangeklaagd door Marritje Gerrits, de echtgenote van een schipper, die in hun dienst gevangen is genomen. De vrouw eiste dat Thierry zou zorgen dat hij vrijgekocht werd, voor drieduizend gulden 'inclusief onkosten'. Malta neemt in zo'n onderhandeling een sleutelpositie in.
Schellinks noteert evenmin - of laat bewust weg - dat Malta een geweldig spionagenest is. Informatie over eventuele vlootbewegingen van de Turken is uiterst kostbaar, de activiteiten van de kapers treffen de handelsvloten van West-Europese naties, de Hollanders hebben daar last van, de Engelsen en de Fransen ook - en de Orde doet daar, als spin in het web, haar voordeel mee. Schellinks ziet bijvoorbeeld met bewondering de zeven schitterende galeien van Malta terugkeren van een expeditie naar Jijel, nu in Algerije: 'De trompetten, fluiten en schalmeien bliezen lustig op, en ze werden door enige schepen met kanonschoten verwelkomd.' De schepen en de soldaten waren daar op verzoek van Lodewijk XIV. Die beloofde dat hij zich in ruil zou inspannen om de bezittingen van de Orde in Duitsland en de Nederlanden, die in 1648 waren geconfisqueerd, weer terug te geven (acht jaar later viel Lodewijk daadwerkelijk de Republiek binnen). De beminnelijke consul Desclaus was consul van de Republiek maar óók consul van Engeland, waarmee de Republiek op voet van oorlog stond - een jaar later was het weer raak - en de Grootmeester onderhield nauwe banden met de katholieke koning Charles II. De Hollandse belangen lagen weer heel anders. De Republiek onderhield sinds de Opstand goede relaties met de Sublieme Porte in Constantinopel, omdat de Turkse ambitie immers de Spaanse vijand bezighield.
In dat horzelnest is het dus opvallend dat Schellinks als toerist overal binnen mag kijken, in de forten, op de scheepswerf, zelfs in het Arsenaal, waar volgens hem genoeg materiaal ligt om 36.000 man in de wapens te krijgen.
Na een week of twee,eind september, vind Schellinks het wel welletjes, maar er blijkt geen schip beschikbaar. De wind zit in de verkeerde hoek en de kapiteins van de galeien, die de verbinding met Sicilië onderhouden, verzinnen steeds andere excuses om niet uit te varen: het is Nieuwe Maan en ze willen de 'uitwerking' daarvan zien, of het is vrijdag, en vertrekken op vrijdag brengt ongeluk, kortom, 'er wordt altijd wel een futzilhantje gesocht(een smoesje bedacht - kk)om iemand die haast heeft krankzinnig te maken. We troostten ons ermee dat een menigte reizigers van allerlei soorten naties met ons over dezelfde kam geschoren werden'.
Schellinks doodt de tijd met tekenen. Hij legt de spectaculaire fontein aan de haven vast, waarmee schepen hun vaten kunnen vullen, de haven, de fortificaties, de schepen, er valt altijd nog wel wat te bezichtigen. Het grote hospitaal, bijvoorbeeld, waar de ridders de zieken zelf verzorgen, met zilveren schalen en drinkkommen. Er worden twee mannen opgehangen, er is een Mariaprocessie en een begrafenisstoet. Schellinks bezoekt ook een spectaculair bordeel aan het strand, met een tuin en volières en baden met zeewater 'dat door de Donna's en Courtesaane veel gebruikt wordt. Enfin, een lustige plaats waar de godin Venus niet weinig geëerd wordt, zo ons gezeijt wierdt'. Hier treedt Schellinks helaas niet in details.
Het oponthoud duurt nog een maand. Het stormt geregeld, met hevige onweersbuien, de sirocco steekt op, waardoor het nog heter wordt. De galeien maken geen haast, doen wat aan schietoefeningen met nieuwe kanonnen, er zeilen bootjes naar Sicilië om graan te kopen, maar de reizigers kunnen niet weg.
Pas op 25 oktober varen de galeien eindelijk uit. Schellinks zit dan met zijn pupil en de bagage in een hut met twee Franciscaner monniken en 'ettelijke Cavaliers': 'Er was daar geen gebrek aan kakkerlakken, vliegen, weeghuizen, muggen en motten, wat ons de slaap wel uit de ogen jaagde', maar nog irritanter is het lawaai van de slaven, 'het gerammel van de ketenen, het kraken van de riemen en roeibanken, en het hijgen der zwoegende roeiers'. De opzichters slaan de maat 'zo onbarmhartig met een geweekte hoepstok of bullepees dat het rode zweet de halfnaakte slaven langs rug en hooft afbiggelde, als ze het roeitempo niet goed volhielden, of van inspanning flauw en krachteloos werden'.
Niet iedere roeier is overigens een slaaf. Schellinks noteert: 'Het is merkwaardig dat men in alle gewesten waar galeien gebruikt worden mensen vindt van zo'n slaaf-achtige aard, dat ze hun vrijheid voor een geringe prijs - 50 à 60 stuivers per maand, of 13 à 14 Rijksdaalders per jaar - verkopen en zichzelf dienstbaar maken naast de gevangenen, de gedoemden, en andere soort van slaven. Ze leven, arbeiden en lijden naast hen.' Hij noteert dat twee of drie van de vrijwillige roeiers Duitsers zijn, twee anderen komen uit Alkmaar. De slaven doen hun best, maar de wind is ongunstig. Sicilië is al in zicht, toch besluit de vloot om te keren. Pas op 1 november bereikt Schellinks eindelijk Syracuse.
De reis gaat daarna voort, naar Venetië, Padua, Verona, München, Augsburg, Frankfurt, Straatsburg, Basel, Zürich, Keulen, Kleef, Utrecht en ten slotte Amsterdam, op 23 augustus 1665. Schellinks levert zijn tekeningen aan Laurens van der Hem, die ze in zijn grote atlas opneemt. In 1725 worden ze verkocht aan prins Eugène van Savoie, en ze belanden in de Staatsbibliotheek van Oostenrijk. De tekeningen van Malta behoren tot de zeer weinige afbeeldingen van het eiland van voor de grote aardbeving van 1693.