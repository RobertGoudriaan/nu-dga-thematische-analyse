Gevaarlijke zetten Buitenland

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
28 november 2024
Er ligt geen wetenschappelijk onderzoek onder, maar op basis van een klein bergje anekdotes en nieuwssnippers lijkt het of Nederland in de greep is van een van de ernstigste uitbraken van nieuwsmijding in jaren. Het lijkt daar ook een prima moment voor, want er is een behoorlijke stormloop ingezet op positivo's die de zaken koppig van de zonnige kant blijven bekijken. Toch mist wie nu een ommetje maakt spectaculaire tijden in de internationale politiek.
Maar zelden zijn er momenten met zo'n verdikking aan nieuws als vorige week - en een interessante vraag is welke van deze gebeurtenissen later als een keerpunt zal gelden. Er was een in feite mislukte klimaattop, als afsluiting van een jaar dat op klimaatgebied als 'een masterclass in menselijke vernietiging' werd betiteld door de secretaris-generaal van de VN. Het Internationaal Strafhof vaardigde arrestatiebevelen uit tegen Israëlische en Palestijnse leiders, simpelweg noodzakelijk voor het geloofwaardig houden van het idee van mondiale strafvervolging, maar met een ongewisse uitkomst. De leiders van de G20 kwamen samen: nog maar kort geleden het politieke hoogtepunt van het jaar, nu is de vraag wanneer de volgende G20 samenkomt (een G20 zonder de VS is namelijk zinloos, en Donald Trump kijkt straks wel of hij zin heeft). Dat Duitsland verkiezingen uitschrijft op het hoogtepunt van een radicaal-rechtse golf, lijkt alleen nog B-nieuws.
Want: niet eens genoemd is een plotselinge escalatie in de Russisch-Oekraïense oorlog. 'Onverwacht' is niet helemaal het juiste woord. De winst van Donald Trump zet natuurlijk een grote streep door het langetermijnplan dat de regering-Biden had met de hulp aan Oekraïne, maar vormde ook een opening van een paar maanden (tot Trumps aantreden in januari) waarin de VS hun hulp aan Oekraïne flink kunnen opvoeren. Biden heeft het vermijden van een oorlog met Rusland altijd tot prioriteit gemaakt in zijn Oekraïne-beleid, maar hij weet dat Poetin echt niet in Bidens blessuretijd, vlak voor het aantreden van Trump en zijn Poetinknuffelaars, een directe confrontatie met de VS aangaat. Dat zou alle winst in gevaar brengen waar Poetin op hoopt als Trump in het Witte Huis komt, en de kansen dramatisch verkleinen op een vredesakkoord, dat Rusland in feite winnaar van de oorlog maakt. Biden maakte van die ruimte gebruik door groen licht te geven voor bepaalde aanvallen met Amerikaanse wapens (en Amerikaanse ondersteuning) op Russisch grondgebied. Het zou best weleens de opmaat kunnen zijn naar meer Biden-de-havik in de komende maanden in plaats van Biden alslame duck(zoals de Amerikanen een vleugellamme president noemen).
Biden timede zijn toestemming zo dat het een reactie leek op de intrede van duizenden Noord-Koreaanse militairen aan het front - een flinke escalatie van het conflict, die niet overal zo werd erkend - en heftige Russische aanvallen op Oekraïne's steden en energiesector. Maar Poetin probeerde juist de VS neer te zetten als de partij die de oorlog escaleert. Hij reageerde met het aanpassen van Ruslands nucleaire doctrine (een symbolische maar niet risicovrije daad) en het bombarderen van een Oekraïense stad met een nieuw type raket (een die illegaal was geweest onder het INF-akkoord waar Donald Trump de VS uit terugtrok, in een van zijn domste en onverantwoordelijkste daden als president). En ten slotte liet Poetin - die schijn heeft het - openlijke sabotage uitvoeren op kritieke infrastructuur in Europa: een schip (een Chinees schip nog wel, met een Russische kapitein) dat binnen een dag twee datakabels stuk trok op de bodem van de Baltische Zee.
Dit zijn allemaal manoeuvres in wat het eindspel zou kunnen zijn in de RussischOekraïense oorlog - wat zeker niet betekent dat dit einde er ook komt. Biden zal Oekraïne hulp willen geven zolang het nog kan, maar zal nog liever in ieder geval één oorlog afsluiten waar zijn regering bij betrokken was (en de kans in het geval van Israël lijkt praktisch nul). Poetin verhoogt juist nu de inzet - helemaal in zijn stijl.
Europa staat er verschrikt en besluiteloos bij, altijd maar hopend dat het mee gaat vallen. Het zijn gevaarlijke zetten in een wereld die in beweging is, waar de bekende paden in onbruik raken en nieuwe worden gebaand, waar nationale, internationale en existentiële problemen in verschillende snelheden langs elkaar heen bewegen. Verontrustend is het wel, saai is het niet.
Poetin verhoogt juist nu de inzet - helemaal in zijn stijl. Europa staat er verschrikt bij