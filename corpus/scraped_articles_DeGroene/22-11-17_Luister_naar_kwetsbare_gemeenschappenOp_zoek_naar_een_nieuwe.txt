'Luister naar kwetsbare gemeenschappen' Op zoek naar een nieuwe verstandhouding (2): Yamide Dagnet

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
17 november 2022
De verwachtingen voor COP27 zijn niet hooggespannen. Toch blijven zulke internationale onderhandelingen cruciaal, zegt de ervaren klimaatdiplomaat Yamide Dagnet, die nu pleit voor klimaatrechtvaardigheid. 'Rijke landen komen hun beloftes nog steeds niet na.'
Je hoeft geen extreme cynicus te zijnom langzaam vraagtekens te plaatsen bij het nut van klimaatconferenties. Ondanks alle fraaie beloftes en aangescherpte doelstellingen bleef de concentratie broeikasgassen in de atmosfeer de afgelopen dertig jaar ongehinderd oplopen. Sinds het 'historische' akkoord van Parijs, dat in 2015 met vreugdetranen werd onthaald, is de wereld alleen maar méér CO2 gaan uitstoten. De 1,5-graad-grens raakt ieder jaar verder uit het zicht. Kunnen we dit diplomatieke circus niet beter opdoeken? Dat scheelt tenminste nog uitlaatgassen van alle (privé-)vliegtuigen die jaarlijks afreizen naar de zoveelsteConference of the Parties.
Nee, zegt Yamide Dagnet resoluut: 'We hebben dit soort multilaterale gesprekken nodig. Het is de enige plek waar alle landen aan tafel zitten om te praten over dit mondiale probleem. En niet alleen diplomaten trouwens, maar ook deskundigen uit allerlei verschillende sectoren. Het is verre van perfect, maar we moeten er het beste van zien te maken.'
Dagnet is deze dagen dan ook te vinden in de Egyptische badplaats Sharm-el-Sheik voor COP27. Namens de Open Society Foundation (osf), de filantropische stichting van George Soros, pleit ze daar voor 'klimaatrechtvaardigheid'. 'De osf is wereldwijd een belangrijke speler op het gebied van mensenrechten, maar wat betreft klimaat zijn we een relatieve nieuwkomer. Gelukkig realiseren we ons steeds beter dat de klimaatcrisis mensenrechten ondermijnt. We willen het perspectief van kwetsbare gemeenschappen op de voorgrond plaatsen.'
Zelf is Dagnet bepaald geen nieuwkomer in de klimaatdiplomatie: meer dan vijftien jaar geleden onderhandelde ze al namens de Britse regering over de meetmethodes en controlemechanismen voor de uitstoot van broeikasgassen. Ze zag hoe zo'n technische kwestie direct allerlei politieke uitdagingen met zich meebracht. 'Sommige landen waren er niet happig op om experts van buitenaf toe te laten, dat zagen ze als een inbreuk op hun soevereiniteit. Armere landen maakten zich terecht zorgen over de financiële kosten om al die gegevens te verzamelen en te verwerken. We moesten het wantrouwen wegnemen en duidelijk maken dat dit een gezamenlijk probleem was.'
Toen Dagnet haar carrière begon, rond 2007, had Al Gore de klimaatcrisis naar de bioscopen gebracht met zijn hitdocumentaireAn Inconvenient Truth. Samen met het ipcc, het klimaatpanel van de Verenigde Naties, ontving hij de Nobelprijs voor de vrede. Vooraanstaande economen kwamen met berekeningen die uitwezen dat de kosten van treuzelen hoger zouden zijn dan die van stevig ingrijpen. 'Het was een opwindende tijd', zegt Dagnet. 'Het Verenigd Koninkrijk wierp zich destijds ook op als een klimaatleider.'
Dat momentum had verzilverd moeten worden op de klimaattop in Kopenhagen, eind 2009. Het liep anders. De onderhandelingen eindigden zonder de gehoopte doorbraak en de conferentie ging de boeken in als een gemiste kans. 'Toch werd er op sommige terreinen wel degelijk vooruitgang geboekt', zegt Dagnet. 'Zo werd er afgesproken dat rijke landen, de grote uitstoters, jaarlijks honderd miljard dollar zouden storten in een klimaatfonds.' Dat Green Climate Fund moet ontwikkelingslanden een financieel steuntje in de rug geven om te verduurzamen.
Het grote probleem is alleen dat de welvarende landen hun beloftes niet nakomen. Van de toegezegde honderd miljard werd er in 2020 slechts tachtig miljard overgemaakt. Voordat ze naar Egypte afreisden kondigden ministers Rob Jetten (Klimaat en Energie) en Liesje Schreinemacher (Buitenlandse Handel en Ontwikkelingssamenwerking) namens het kabinet beterschap aan. De klimaatsteun wordt opgehoogd van 1,25 naar 1,8 miljard per jaar. Daarmee zou Nederland zijn steentje bijdragen en hopelijk zou het andere landen aanmoedigen om hetzelfde te doen.
Dagnet is niet onder de indruk. 'Zelfs als die honderd miljard eindelijk gehaald wordt is het bij lange na niet genoeg. Er zijn eerder biljoenen nodig.'
'Het falen om de noodzakelijkefinanciering te verstrekken, kost levens in onze gemeenschappen. Het is immoreel en onrechtvaardig.' De eloquente aanklacht van Mia Mottley ging vorig jaar de wereld over. Bij de openingsceremonie in Sharm-el-Sheikh herhaalde de premier van Barbados haar boodschap nog maar eens: 'De eenvoudige politieke wil die nodig is, niet alleen om hier samen te komen en beloftes te maken, maar om die vervolgens na te komen, lijkt men nog steeds niet te kunnen opbrengen.' Haar land wil best overschakelen op elektrische auto's en zonnestroom, maar heeft er simpelweg de middelen niet voor. 'Daarvoor blijft het mondiale Zuiden nog steeds overgeleverd aan het mondiale Noorden.
Het is niet de eerste keer dat geld een twistpunt vormt op een milieutop. In de kern is de tegenstelling al grofweg vijftig jaar dezelfde: rijk versus arm. Geïndustrialiseerde vervuilers versus ontwikkelingslanden. Dagnet kent de verschillende kanten van de onderhandelingstafel. Na haar periode bij het klimaatteam van de Britse regering werd ze een hoofdonderhandelaar namens de Europese Unie. 'Daar heb ik zoveel geleerd', zegt ze. 'Het is belangrijk om een sfeer van vertrouwen te creëren. Ik hou ervan om naar een gemeenschappelijke basis te zoeken.
Het was een bewuste keuze om de stap te maken naar het maatschappelijke middenveld, eerst naar het World Resources Institute, waar ze directeur klimaatonderhandelingen werd, en sinds kort bij de Open Society Foundation, waar Dagnet een onafhankelijkere rol heeft als 'bruggenbouwer'. 'De osf werkt samen met allerlei verschillende partijen, van denktanks tot overheden en van bedrijven tot ngo's. Volgens mij is dat hard nodig om tot gemeenschappelijke oplossingen te komen.
Met bewondering ziet ze hoe kleine eilandstaten zoals Barbados onvermoeibaar vechten voor hun voortbestaan: 'Na iedere tegenvaller keren ze vol vuur terug met creatieve oplossingen en met een moreel appèl. Dat inspireert mij. En ze hebben echt wat weten te bereiken. Het is aan hun inspanningen te danken dat die 1,5 graad in het Parijs-akkoord is beland.'
Het gaat haar extra aan het hart, omdat ze zelf ook geboren is op een klein eiland. Dagnet groeide op in Guadeloupe, de Franse archipel in de Caribische Zee, waar de gevolgen van klimaatverandering pijnlijk zichtbaar zijn. De stranden uit haar jeugd verdwijnen door erosie en zeespiegelstijging, van de hutten waar ze vroeger picknickte met vrienden staan enkel de daken nog boven water. 'De mensen daar zijn gewend aan orkanen', zegt Dagnet, 'maar de hevigheid is niet normaal. Zelfs in stevig gebouwde huizen met dubbel glas gaan de ramen aan diggelen. Voor de eilandbewoners is het eenno-brainerdat we klimaatverandering moeten aanpakken. En dan heeft Guadeloupe nog geluk dat we bergen hebben; we kunnen ons terugtrekken op de hoger gelegen delen - sommige atollen zullen compleet onder water verdwijnen.'
De regering in Parijs heeft nog onvoldoende oog voor de tragedie die zich in het overzeese departement voltrekt, vindt Dagnet: 'Tachtig procent van de Franse biodiversiteit ligt in de overzeese gebieden. Maar het natuurreservaat, dat een beschermde status heeft van Unesco, dreigt binnen tien jaar te verdwijnen. Dat is een ecologische ramp.'
Tot voor kort lag de nadruk bij de internationale onderhandelingen vooral op 'mitigatie'. Om klimaatverandering tegen te gaan moet de CO2-uitstoot zo snel mogelijk teruggedrongen worden, was de gedachte. 'Aanvankelijk gingen ook ontwikkelingslanden daarin mee, want de beste manier om schade te voorkomen, is natuurlijk ervoor zorgen dat de wereldtemperatuur niet te ver oploopt', zegt Dagnet. 'Maar inmiddels zijn we op het punt beland dat zelfs een radicale ommekeer ons niet kan beschermen. We zullen ons moeten aanpassen aan extremer weer. Niet alleen in ontwikkelingslanden, overigens; in Frankrijk zorgen tornado's al voor verwoesting. Adaptatie is minstens zo belangrijk als mitigatie.'
Eigenlijk zijn we intussen al weerin een nieuwe fase beland. Want nu de gemiddelde wereldtemperatuur al met meer dan één graad Celsius is gestegen, blijkt adaptatie ontoereikend. Of het nu gaat over de overstromingen in Nigeria, de droogte in de Hoorn van Afrika of de hittegolven in India - klimaatverandering richt al volop schade aan. De tragiek is dat de landen die het minst hebben bijgedragen aan het veroorzaken van de klimaatcrisis het eerst en het hardst geraakt worden. De kosten van de recente overstromingen in
Pakistan, die een derde van het land onder water zetten en miljoenen mensen ontheemd maakten, worden geraamd op zo'n veertig miljard dollar. Moet Pakistan zich dieper in de schulden steken voor de wederopbouw? Zou het niet eerlijker zijn dat de landen die sinds de industriële revolutie de atmosfeer hebben volgepompt met broeikasgassen de portemonnee trekken? 'Hoewel ons aandeel in de mondiale CO2-uitstoot minder dan één procent is, is Pakistan een van de tien landen die de gevolgen van de klimaatcrisis het hardst voelen', zei minister-president Shehbaz Sharif.
Bij iedere overstroming of hittegolf onderzoeken wetenschappers in hoeverre de ramp het gevolg is van klimaatverandering. Ze zijn steeds beter in staat om speciﬁeke weergebeurtenissen toe te schrijven aan de opwarming van de aarde. Zo waren de temperaturen van ruim boven de veertig graden in de Verenigde Staten en Canada vorige zomer praktisch onmogelijk geweest als de mens niet zo veel fossiele brandstoﬀen had opgestookt. En de kans op extreme regenval tijdens de Pakistaanse moessons is toegenomen door de opwarming van de aarde. Zulke conclusies bieden ondersteunend bewijsmateriaal voor de eisers van klimaatherstelbetalingen.
'Sommige landen willen de consequenties liever niet onder ogen komen, uit angst voor schadeclaims', zegt Dagnet. 'Maar het is glashelder wat voor verwoesting klimaatverandering aanricht. Soms is het een direct gevolg, maar vaker vergroot het bestaande kwetsbaarheden. Kijk bijvoorbeeld wat er gebeurt rondom het Tsjaadmeer, waar de watervoorraad in de afgelopen decennia drastisch is geslonken. Dat zorgt voor conﬂict in de regio. Of neem de huidige voedselcrisis: die is niet begonnen met de oorlog in Oekraïne en zal ook niet voorbij zijn als het vechten daar stopt.'
Tijdens de voorbereidingen voor COP27 beloofde Denemarken zo'n dertien miljoen euro beschikbaar te stellen voor klimaatschadevergoedingen. Afgezet tegen de miljarden die nodig zijn voor de herstelwerkzaamheden na een overstroming of een orkaan is het een symbolisch bedrag, maar ontwikkelingslanden verwelkomden het als een belangrijk signaal. Het balletje lijkt ook voorzichtig aan het rollen gebracht:loss and damagekreeg een plekje op de oﬃciële agenda en verscheidene Europese landen lieten weten bij te willen dragen aan een speciaal fonds voor klimaatschade. Ook EU-Commissie-voorzitter Ursula von der Leyen sprak haar steun uit. Vooral de Verenigde Staten, verantwoordelijk voor grofweg een kwart van de wereldwijde CO2-uitstoot sinds 1751, blijven dwarsliggen. Klimaatgezant John Kerry zei weliswaar de discussie te verwelkomen, maar benadrukte eerder al dat gesoebat over schuld en boete de aandacht niet mocht aﬂeiden van de inspanningen om de broeikasgasemissies terug te dringen. De Nederlandse premier Mark Rutte sprak van een 'heel gevoelige discussie' en vreesde voor 'een stapeling' van allerlei vormen van klimaatﬁnanciering.
En zijn het alleen landen die de rekening moeten ophoesten? Of valt er ook wat te verhalen op vervuilende bedrijven? Zeven jaar nadat in Parijs het einde van het fossiele tijdperk werd aangekondigd, boeken gas- en oliemaatschappijen recordwinsten. 'Dit gaat over rechtvaardigheid', zegt Dagnet. 'We moeten op zoek naar bronnen voor schadevergoeding, dan lijkt het me niet vreemd om te kijken of we de winsten kunnen belasten van fossiele bedrijven die ook een historische verantwoordelijkheid hebben. De grote uitstoters, of dat nu landen of bedrijven zijn, moeten betalen.'
Behalve een pot met geld zijn er institutionele hervormingen nodig, vindt Dagnet. Ze begint over het Energy Charter Treaty (ECT) het handelsverdrag dat bedoeld is om extra bescherming te bieden aan de investeerders in de energiemarkt en dat volgens critici een obstakel vormt voor de energietransitie. Klimaatminister Jetten kondigde eerder dit jaar aan dat Nederland uit het omstreden verdrag stapt en Dagnet hoopt dat andere landen dit voorbeeld volgen. 'Het ECT stelt olie- en gasmaatschappijen in staat om landen aan te klagen die afscheid willen nemen van fossiele brandstoﬀen. Dat is een probleem.'
De verwachtingen voor de 27ste COPzijn niet hooggespannen, erkent Dagnet. Egypte wil dat dit een conferentie wordt waarop het Afrikaanse perspectief centraal staat. Mensenrechtenorganisaties spreken er schande van dat het gastland een politiestaat is dat dissidente geluiden hardhandig de kop indrukt. Door de oorlog in Oekraine krijgt energiezekerheid de voorrang boven de energietransitie en zijn de spanningen tussen geopolitieke grootmachten verder verzuurd. 'Helaas zien we een terugval', zegt Dagnet. 'De bedoeling was dat landen aangescherpte en uitgebreide klimaatplannen zouden presenteren, maar tot nu toe hebben slechts 25 landen dat gedaan. De meeste grote uitstoters hebben niets ingeleverd. Op het vlak van implementatie zijn er wel hoopvolle ontwikkelingen te ontwaren. De Europese Green Deal en de Inﬂation Reduction Act in de Verenigde Staten zijn stappen in de goede richting. Aan de andere kant: rijke landen komen hun beloftes nog steeds niet na.
En dan is die andere sleutelspeler nog helemaal niet genoemd: China. Dat land is inmiddels veruit de grootste bron van CO2-uitstoot en toch trekt het nog altijd samen op met de groep van ontwikkelingslanden. Dat zorgt voor scheve blikken bij de westerse landen, die vinden dat China zich al lang niet meer kan beroepen op een achtergestelde positie. Op de lijst van landen die historisch gezien het meest hebben bijgedragen aan de ontwrichting van het klimaat heeft China de afgelopen jaren een enorme opmars gemaakt, en het lijkt slechts een kwestie van tijd voordat het de Verenigde Staten van de troon stoot als grootste vervuiler aller tijden.
Als het gaat over de rol van China houdt Dagnet zich op de vlakte. Ze kiest haar woorden zorgvuldig, zoals het een ervaren diplomaat betaamt. 'De tijd dat de Verenigde Staten en, in mindere mate, de Europese Unie het klimaatdebat bepaalden is voorbij. China was een van de uitdagers van die oude wereldorde, samen met Rusland en India. Er is een multipolaire wereld voor in de plaats gekomen. We hebben Chinees leiderschap nodig. De ontwikkeling van hernieuwbare energie gaat ook harder in China dan in veel westerse landen, al gaat het ook daar nog niet hard genoeg.'
Wie na bijna dertig klimaatconferenties de balans opmaakt kan gemakkelijk moedeloos raken. Greta Thunberg liet al weten het 'greenwash'-feestje aan zich voorbij te laten gaan. Het beste waarop we in Egypte kunnen hopen is dat er geen stap terug wordt gezet; misschien kan er op procedureel vlak wat vooruitgang worden geboekt met loss and damage, maar zolang de zalvende woorden niet worden omgezet in concrete acties blijft het vertrouwen broos. 'Multilateralisme verkeert in een crisis', zegt Dagnet. 'En toch is het belangrijk om dit gesprek op gang te houden. Ik hoop dat kwetsbare gemeenschappen hun stem kunnen laten horen op deze conferentie, al is er in Egypte helaas weinig ruimte voor protest. Maar er is dit jaar wel voor het eerst een jongerenpaviljoen ingericht en er zijn inspanningen gedaan om in het bijzonder jongeren uit ontwikkelingslanden hun verhaal te laten doen.'
Een COP is bovendien geen eindpunt, maar een tussenstation, benadrukt Dagnet. Ook nadat de diplomaten weer uit Egypte zijn vertrokken gaat het werk onophoudelijk door en zelfs als de ambities niet direct worden ingelost mogen we de invloed van een internationaal klimaatverdrag niet onderschatten. 'Het is een middel om landen verantwoordelijk te houden', zegt Dagnet. 'In Nederland heeft de rechter de overheid op de vingers getikt omdat ze te weinig doet tegen klimaatverandering. Dat kan alleen doordat er internationale afspraken gemaakt zijn.'
Temilade Adelaja / Reuters | Mureni Alakija staat bij de resten van zijn woning nadat een stormvloed zijn huis aan Alpha Beach in Lagos wegspoelde. Nigeria, 21 juni