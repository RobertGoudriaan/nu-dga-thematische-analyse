'Pijnlijk? Dán valt er een grap uit te peuren' Interview Shahak Shapira, Israëlisch-Duitse komiek

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
19 december 2024
Shahak Shapira is geboren in Israël, woont in Duitsland, maar voelt zich in beide landen niet meer thuis vanwege verharding, oorlog en antisemitisme. Hij kent maar één echte loyaliteit: aan de compromisloze grap.
In een klein zaaltje in deRomeinse hipsterwijk Pigneto wordt het vrijdagavondpubliek steeds stiller, terwijl comedian Shahak Shapira op het podium stap voor stap het levensverhaal van Fritz Haber uit de doeken doet. Haber was een joods-Duitse scheikundige, geboren in 1868, die een belangrijke rol speelde bij de ontwikkeling van mosterdgas en chloorgas. Duitsland was hem erkentelijk voor de ontdekkingen, die het leger tijdens de Eerste Wereldoorlog gebruikte. Later, ver na Habers dood in 1934, bleek het onderzoek ook fundamenteel te zijn geweest voor de ontwikkeling van Zyklon B, het gas waarmee de nazi's in de kampen zes miljoen joden vermoordden.
Niet echt het type anekdote dat een bezoeker van een comedyshow verwacht te horen. Maar wie naar een optreden van Shapira (36) gaat, weet hopelijk beter. In zijn werk is de holocaust nooit ver weg. De komiek is in dat opzicht een typisch kind van zijn geboorteland Israël, waar de shoah net zo'n alomtegenwoordige plek in het nationale bewustzijn inneemt.
In Israël is hij al twaalf jaar niet geweest, zegt Shapira twee dagen voor het optreden. Hij zit op een Romeins terras, in de herfstzon achter een bord pasta. 'Ik ben niet eens meer Israëliër', zegt hij op de hem zo eigen toon, die altijd het midden houdt tussen provocerend en schertsend. Shapira moest zijn paspoort opgeven toen hij de nationaliteit van Duitsland aannam. Dat is het land waar hij als veertienjarige naartoe verhuisde met zijn broer en moeder, vanwege haar partner. 'Ik ben dol op het Duitse paspoort. Je komt er bijna overal mee binnen, zonder vragen.' Met een grijns: 'Het is mijn favoriete ding aan Duitsland.'
De geboren Israëliër woont inmiddels in Berlijn, maar bracht zijn puberteit door in Laucha, een gehucht van minder dan drieduizend inwoners ten westen van Erfurt. In 2009 haalde de neonazi-partij npd er bij lokale verkiezingen 13,5 procent van de stemmen. Een jaar later werd zijn jongere broer er aangevallen en antisemitisch uitgescholden door een rechts-extremist. 'Kinderen op school deden de nazi-groet', zegt Shapira. 'En ik kreeg te horen dat ik terug moest naar waar ik vandaan kwam.' Naar Israël, dus. Nu krijgt hij van pro-Palestijnse activisten hetzelfde te horen, zegt Shapira. 'Dan bedoelen ze Europa, denk ik', zegt hij met gespeelde twijfel. 'Of Irak?'
Een van zijn oma's was geboren en getogen in Bagdad. Ze zat er als jongvolwassene in de gevangenis, omdat ze andere joden hielp om in het geheim - het was verboden - te emigreren naar Israël. Haar moedertaal was Arabisch, al sprak ze nadat ze vrijkwam en zelf naar Israël vluchtte altijd Hebreeuws met haar kinderen en kleinkinderen. 'Met een dik Arabisch accent', herinnert Shapira zich met een glimlach. Zelf leerde hij op school in Israël wat Arabisch, maar hij spreekt het niet. 'Alleen de scheldwoorden van mijn oma.' Haar man was een Poolse holocaustoverlevende.
Shapira's andere grootvader, van vaderszijde, werd in het Britse mandaatgebied Palestina geboren. Amitzur Shapira was een sprinter en verspringer. Tijdens de Olympische Spelen van 1972 in München was hij coach van het Israëlische atletiekteam en werd hij samen met tien andere Israëliërs gegijzeld door de Palestijnse terreurgroep Zwarte September. Twee gijzelaars werden aan het begin van de terreuractie doodgeschoten, de andere negen, onder wie Amitzur Shapira, werden vermoord tijdens de mislukte reddingspoging van de Duitse politie.
Zestien jaar later werd Shahak Shapira geboren in Oranit, een toen pas gestichte nederzetting op de Westelijke Jordaanoever. Ternauwernood; het dorp ligt tegen de groene lijn aan, die de grens tussen Israël en de bezette Westoever markeert. Shapira is een tegenstander van de bezetting, maar zei in een interview met deBerliner Zeitungdat het dorp in zijn beleving als kind 'een halve nederzetting' was. Het onderhield goede banden met Kafr Qasim, het Arabische dorp twee kilometer verderop, dat net in Israël ligt. Er was een gezamenlijke riolering en bewoners van Kafr Qasim werkten in Oranit. 'We hadden daar vredige co-existentie', zei Shapira erover. 'Tenminste in mijn kinderogen.'
In de loopgraven van het internet doet die ervaring er weinig toe. Shapira krijgt er regelmatig te horen een verwerpelijke zionist en een witte supremacist te zijn, die als klap op de vuurpijl ook nog eens geboren is in een nederzetting. Maar als Shapira één ding weet, is het dat uit elke pijnlijke ervaring, hoe klein of groot ook, een grap te peuren valt.
Dus begint hij op het podium in Rome over zijn jongere broer Lahav. Die is uitgesprokener pro-Israël dan Shahak en voerde er als student aan de Freie Universität in Berlijn felle discussies over met pro-Palestijnse medestudenten. Op een avond in februari werd hij naar eigen zeggen herkend in een Berlijns café, waarna de 23-jarige Mustafa A. hem buiten opwachtte en in elkaar sloeg. De rechtszaak loopt nog, dus veel details zijn onduidelijk. Wat wel zeker is: Lahav Shapira belandde in het ziekenhuis met ernstige verwondingen aan zijn gezicht, waaraan hij moest worden geopereerd. Onlangs gingen de metalen platen er na een maand of acht uit. 'Ik ben woedend', zegt zijn oudere broer op het podium. Het is stil in de zaal, de emotie is echt. Dan, weer op zijn comedian-toon: 'En het is raar. Mijn broer werd geboren in een nederzetting op de Westoever en woont nu in Berlijn. Dus als íemand naarFree Palestineleeft, is hij het.' Het gelach klinkt opgelucht.
Tien dagen na 7 oktober 2023nam Shapira een comedyspecial op, in een Berlijnse bar met een Palestijnse eigenaar. Zowel de plek als de timing - zo kort na de aanslagen van Hamas en het begin van de Gaza-oorlog - passen in zijn visie op humor. 'Ik denk dat humor tot bloei komt in tragiek', onderstreept hij. Comedy is voor hem boven alles een manier om met trauma om te gaan. 'Een heel ongezonde', grijnst hij. 'Therapie zou waarschijnlijk beter zijn.'
Het Palestijnse café koos hij voor zijn eigen veiligheid, grapt hij in de show, maar ook die keuze is geen toeval. Shapira benadrukt in de special dat hij twee kanten wil laten zien, maar dat hij ook weet dat het hem nooit helemaal zal lukken. In de commentaarsectie op YouTube onder de special is de sfeer opvallend gemoedelijk, zeker voor een internetdiscussie over het Midden-Oostenconflict. Er melden zich meer Israëlische fans dan Palestijnen en Arabieren, maar ook die laatste groep is vertegenwoordigd. 'Ik ben het niet overal mee eens', reageert een Egyptenaar. 'Maar ik deel je frustratie en ik zou willen dat er meer eerlijke en oprechte mensen zoals jij waren.' Ook naar Shapira's liveshows komen toeschouwers vanuit de hele wereld, en in het bijzonder de Arabische.
Dat gold nog meer voor de duo-optredens die Shapira het afgelopen jaar in Duitsland deed, samen met zijn Palestijns-Duitse collega Abdul Kader Chahin. Ze zijn vrienden en kunnen elke grap bij elkaar maken, zegt Shapira vol zelfvertrouwen. Zo overwogen ze om Chahin te laten opkomen met een paraglider - die gebruikte een aantal Hamas-terroristen op 7 oktober - al zagen ze daar uiteindelijk vanaf. Omdat het niet grappig genoeg was, voegt de comedian daar snel aan toe, niet omdat het te zwart of beledigend zou zijn. 'De grap komt altijd eerst. Grappen gaan voor landen.'
Ook grappen over joden en Israël schuwt Shapira dus zeker niet, al blijft hij op dat glibberig terrein ongrijpbaar. Zo beklaagt hij zich vaak over antisemitisme, maar maakt hij voor andere grappen juist gretig gebruik van anti-joodse stereotypen als inhaligheid en gierigheid. De politicus die het bij hem het vaakst moet ontgelden, is vermoedelijk Benjamin Netanyahu. Voelt hij eigenlijk nog loyaliteit aan het huidige Israël? 'Een land is iets heel groots', zucht Shapira. 'Te groot om je aan te committeren. Maar ook al woon ik er niet, ik ben doordrongen van het belang van het bestaan ervan.' Dat betekent niet dat Shapira het beleid van dat land steunt, zoals hij vaker dan hem lief is uit moet leggen. Geprikkeld: 'Bibi Netanyahu is niet "mijn volk". Hij is niet eens mijn premier. Ik heb nooit in Israël gestemd, laat staan op hem.'
Toch verloor Shapira sinds de Gaza-oorlog vrienden, in de overwegend linkse comedyscene. Hij kreeg van een Milanese comedyclub te horen dat zijn optreden alleen kon doorgaan op voorwaarde dat hij een 'neutrale positie' zou innemen over het Midden-Oostenconflict. Hij weigerde. 'Ik was de enige comedian aan wie ze dat vroegen', zegt hij vol verontwaardiging.
Kort na 7 oktober lanceerdeShapira behalve de comedyspecial nog een tweede project. Hij maakte posters met foto's van dodelijke slachtoffers in Israël en Gaza en hing ze op in Berlijn. Om te zien of de overledene een Israëliër of een Palestijn was, moesten voorbijgangers de poster kapotscheuren. 'We zien er hetzelfde uit. We bloeden hetzelfde. We verdienen beter', viel er te lezen op de zwarte poster achter de foto, waarop ook de naam en nationaliteit van het slachtoffer stonden. Het project is geïnspireerd op het verscheuren van posters van de Israëlische gijzelaars door pro-Palestijnse activisten, al hekelt Shapira in het begeleidende filmpje ook pro-Israëlische steun voor geweld.
Maar inmiddels lijkt er, in de herfst van 2024, ook bij vredesprediker Shapira iets geknapt. Hij heeft genoeg van Duitsland, zegt hij, waar hij opgroeide tussen de neonazi's en zich nu door anti-Israël-sentimenten op veel plekken niet welkom voelt. Eerder sprak hij zich ook nog weleens uit tegen het benepen debatklimaat in Duitsland, waar kritiek op Israël op veel plekken een krampachtig bewaakt taboe is, maar nu kan dat probleem hem weinig meer schelen. Hij heeft grotere zorgen, over zijn in elkaar geslagen broer. 'Hij moet met een beveiliger naar de universiteit. Dat is toch niet normaal?'
Zelf werd Shapira in 2014 antisemitisch uitgescholden door moslimjongeren in de metro. Het incident kreeg veel aandacht. 'Extreem-rechts in Israël gebruikte het om te zeggen dat alleen Israël veilig was, extreem-rechts in Duitsland om haat tegen moslims op te stoken', vat Shapira samen. 'Ik wilde geen mascotte voor islamofobie zijn, dus ik heb me daar in interviews tegen uitgesproken.'
Zou hij nu nog steeds hetzelfde handelen? 'Ja, natuurlijk.'
Dan aarzelt hij even. Hij klinkt bitter. 'Al betwijfel ik of moslims die worden aangevallen door een groepje joden hetzelfde zouden reageren. Of zij ook zouden zeggen dat een incident niet misbruikt mag worden als reden voor antisemitisme.' Hij valt weer stil. 'Maar goed, dat gebeurt nooit. In Europa is, voor zover ik weet, nog nooit een Arabier door een groepje joden aangevallen.'
Zelf krijgt hij ook regelmatig dreigmails van mensen die naar zijn show zeggen te komen om hem iets aan te doen. Tot nu toe is er nooit iets gebeurd, op een enkele verstoring na. 'Zo verkoop ik de helft van mijn kaartjes', grapt Shapira op het podium in Rome opgewekt over de dreigementen. Hij maakt er geen geheim van dat hij een kleine krabbelaar is. Hij treedt weliswaar in heel Europa en soms de VS op, maar altijd voor kleine zaaltjes - en alles, tot aan de kaartverkoop toe, zelf regelend.
Shapira's bescheiden comedycarrièrekwam na het antisemitische incident in 2014 op gang. Hij werkte destijds in de reclamewereld, schreef na het incident en de mediarel een boek over zijn jeugd tussen neonazi's, en kreeg zo bekendheid in Duitsland. Nu wil hij het land achter zich laten, al weet hij nog niet waar hij heen gaat. Misschien naar New York, de enige stad ter wereld buiten Israël waar joden overlopen van het zelfvertrouwen, zoals Shapira vol verbazing constateert. Bovendien is het de stad waar zijn held Lenny Bruce, een joods-Amerikaanse komiek uit de jaren vijftig, de stand-upcomedy groot maakte.
Shapira keert in elk geval niet terug naar Israël om te wonen. 'Ik voel me er sterk mee verbonden', zucht hij. 'En toch ook weer niet.' De permanente staat van oorlog maakt de mensen er agressief en vermoeid, meent hij. 'Iedereen is altijdon the edge.Een maatschappij kan zo niet tot bloei komen.'
De Israëlische dienstplicht vervulde hij niet, al dacht hij als veertienjarige, bij zijn emigratie naar Duitsland, nog dat hij daar later speciaal voor terug zou gaan. 'Maar toen het eenmaal zover was, was het centrum van mijn leven al te veel verschoven naar Duitsland', zegt hij een tikje ontwijkend. Hij heeft geen vrienden of directe familie in de frontlinies in Gaza of Libanon. Alleen een neef die goochelaar is in het leger, vertelt Shapira met de hem zo typerende grijns. Hij voert shows voor soldaten op. 'Lepels ombuigen of zo, ik weet niet precies.' Dan, plots weer op serieuze toon: 'Ik veroordeel veel van wat het Israëlische leger doet, maar ik veroordeel niet dat het bestaat. Ik zou dood zijn als het niet bestond.'
Voor optimisme over het Midden-Oostenconflict hoef je niet bij Shapira, bepleiter van de inmiddels vrijwel ondenkbare tweestatenoplossing, te zijn. Voor absurdistische komische opluchting wel. Wat moet er bij de tweestatenoplossing met Jeruzalem gebeuren? vraagt een toeschouwer tijdens de 7-oktober-special. Shapira: 'Laten we het gewoon vernietigen. Als twee kinderen 75 jaar lang over een stuk speelgoed ruziën, gooi je het toch ook weg? En kom op, we hebben er meer dan genoeg foto's van.'
Een grap geeft je een vorm van controle, zegt Shapira in de Romeinse herfstzon. 'Je kunt de situatie even omdraaien, al is het maar een grap.' Het is de reden dat hij zijn publiek graag dilemma's uit hun levens op briefjes laat schrijven, waarvoor hij op het podium absurde oplossingen aandraagt. Daarmee lost hij heus niets op, weet ook Shapira, maar in elk geval kunnen ze even lachen. Trauma en tragiek zijn daarvoor nu eenmaal de beste ingrediënten, vindt de geboren Israëliër, en daar is noch in zijn eigen familiegeschiedenis, noch in de wereld een gebrek aan.
Genoeg werk dus voor zijn eenmanscircus, waarmee hij weer verder trekt. Soms flauw, vaak ontregelend en altijd vele kanten op schoppend - Shahak Shapira is onderweg aan maar één principe trouw: dat van de nietsontziende grap.
Tilo Wandelt | Shahak Shapira - 'Ik ben niet eens meer Israëliër'