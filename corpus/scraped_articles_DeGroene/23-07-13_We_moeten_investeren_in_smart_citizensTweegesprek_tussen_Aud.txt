'We moeten investeren in smart citizens' Tweegesprek tussen Audrey Tang en Marleen Stikker

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
13 juli 2023
Technologie als dienaar van de publieke zaak, daarvan droomt internetpionier Marleen Stikker al dertig jaar. Ondertussen maakt Audrey Tang dat ideaal waar in Taiwan. Wat kunnen we leren van de digitale democratie daar?
1996.
Audrey Tang is vijftien.Programmeren.kan ze al sinds haar zesde. Ze denkt dat de toekomst ligt op het 'world wide web', zoals dat dan nog wordt genoemd. En dat al haar schoolboeken dus verouderd zijn. Ze besluit te stoppen met school om haar eigen techbedrijfje op te richten. Twintig jaar later wordt ze de eerste transgender minister van Taiwan, en de jongste. Tang, nu 42, is sinds 2016 minister van Digitale Zaken: een sleutelpost in de digitale democratie die Taiwan de afgelopen decennia heeft opgebouwd, met unieke vormen van inspraak en burgerparticipatie via het internet. Het land, dat al in de jaren negentig samen met Japan behoorde tot de mondiale epicentra van technologische vernieuwing, heeft een hoge graad van digitale geletterdheid: de burgers kunnen goed overweg met digitale tools.
Marleen Stikker van Waag Futurelab kijkt met interesse naar Taiwan, vooral sinds Tang minister is. En de interesse is wederzijds. Stikker is een grote naam in de wereld van technologie en mensenrechten. Tech-alto's van Palo Alto tot Taipei kennen haar als een prominente denker, uitgesproken kritisch op de almacht van Big Tech en al sinds de jaren negentig voorvechter van alternatieve technologie. Haar pioniersproject De Digitale Stad is sinds dit jaar Unesco-erfgoed.
Daarom wilde Tang haar graag laten aanschuiven in haar Taiwanese podcastInnovative Minds with Audrey Tang. Eind juni was het zo ver. Stikker zat klaar om acht uur 's ochtends in Amsterdam, in Taipei was het twee uur 's middags. Ruim een uur lang bespraken ze boeiende vragen. Hoe utopisch is het streven naar een digitaal domein dat gebaseerd is op publieke waarden - of tenminste niet volledig bestierd wordt door private partijen? Werkt regulering belemmerend op innovatie? En hoe geef je burgers de nodige digitale competenties om zich staande te houden in de huidige AI-revolutie? Daarover voerden de twee vrijdenkers en techpioniers een geanimeerd gesprek, op 9448 kilometer van elkaar.
Eerst even terug. Wat had Stikker ook alweer voor ogen, in die wilde jaren negentig? 'In Nederland ben ik bekend als een internetpionier', vertelt ze in de podcast. 'In de vroege jaren negentig was het nog mogelijk de toepassingen op het internet vorm te geven. De basisinfrastructuur was er al en met veel mensen in Amsterdam hadden we al een cultuur van experimenteren met televisie, radio, interactieve formaten. Dus veel kunstenaars, hackers en sociaal actieve mensen werkten al met allerlei soorten media. En toen werd het internet, dat tot dan toe alleen door wetenschappers werd gebruikt, voor iedereen toegankelijk, wat een fantastische manier was om dingen te verspreiden en nieuwe mensen te vinden om mee te communiceren. Zo ben ik begonnen met De Digitale Stad, als een socialemediaplatformavant la lettre,in 1993.'
De Digitale Stad gebruikte de metafoor van een stad om mensen aan het internet te laten wennen. De oprichters beoogden de afstand tussen burgers en politici te verkleinen en het internet in te richten als publieke ruimte. Technische termen werden vervangen door woorden uit de fysieke wereld. Er was een grafische interface met een metro, winkels en huizen. Een leegstaand huis kon je kraken en je kon een kijkje nemen op een themaplein: het Vrouwenplein, het Gezondheidsplein of het Homoplein. Bedrijven konden een winkel huren aan zo'n themaplein: een link naar hun website, die ze door De Digitale Stad lieten bouwen. 'Het was een heel bijzondere tijd', zegt Stikker. 'Je kreeg het gevoel dat het internet volwassen werd.'
Tang heeft ook goede herinneringen aan denineties. 'Taiwan was toen bij uitstek de plek waar zogenaamde IBM-compatibles werden gemaakt: computers, hardware en software die compatibel zijn met een pc van IBM. Dat betekent dat verschillende fabrikanten verschillende ontwerpen konden uitproberen, die allemaal compatibel waren met elkaar. Dus in Taiwan was er wijdverbreide toegang tot persoonlijke computers. Mijn eerste ervaring met het internet was in 1993. Ik was toen twaalf. We hadden al een cultuur van inbel-bbs-systemen die mensen op hun thuiscomputers instelden: pc's die communiceerden via de telefoonlijn. Ik deed dat veelvuldig, dus de telefoonrekening van mijn familie was astronomisch.'
En toen kwam het wondermet de 3 w's: hetworld wide web,dat al die pruttelende bbs-netwerken met elkaar verbond. Voortaan kon je reizen over het net. Tang beschrijft de verrukking die dat teweegbracht. 'Er was geen bezettoon meer, iedereen kon verbinding maken met elke site, het zorgde voor een bloei van anarchistische verkenning. De overheid wist niet hoe dit in juridische termen te vangen, er was geen top-downmanier om voor te schrijven hoe het internet werkte. Dus de anarchistische vreugde was groot. We voelden ons wetgevers. Als we een protocol bedachten, werd dit een fysieke wet waarop het internet gebouwd werd, tot diep in de vezels van het internet zelf.'
De burger als wetgever - dat is wat Tang ook stimuleert als minister van Digitale Zaken. Ze schept daar graag een beetje over op, bijvoorbeeld in haar TED-talkDigital Social Innovation to Empower Democracy,die op YouTube te zien is. 'Breedbandinternet is in Taiwan een mensenrecht', zegt ze in detalk.
En dan vertelt ze over Pol.is: een digitaal opinieplatform dat met behulp van kunstmatige intelligentie in kaart brengt hoe de bevolking over een thema denkt. Het werd voor het eerst in 2015 getest toen in Taiwan discussie was over Uber. 'De eerste maand draait het om emoties', zegt Tang in haar TED-talk. Daarna volgt de fase van ideeënvorming. 'De beste ideeën zijn die die rekening houden met de gevoelens van de meeste mensen', aldus Tang. Zo ontstaat er een consensus, die de regering vertaalt in regels en wetten.
Anders dan een platform als Twitter werkt Pol.is volgens Tang consensus in de hand. Burgers kunnen alleen aangeven of ze het ergens mee eens of oneens zijn. 'Er is geenreply button',vertelt Tang. En dan blijven volgens haar de trollen weg: 'Die gedijen bij de reply button, want dan kunnen ze personen aanvallen in plaats van standpunten.' Op Pol.is ontstaat zulk gekissebis niet: als je het ergens niet mee eens bent, kun je alleen maardisagreeaanklikken - 'en eventueel iets anders voorstellen'. Waar mainstream sociale media als Twitter polariserend werken, is het Taiwanese platform volgens Tang consensusbevorderend. Want in werkelijkheid, zegt ze, 'zijn de meeste mensen het meestal over de meeste dingen wel eens'.
Dierough consensusis volgens Tang een van de drie principes van de digitale democratie in Taiwan. De andere twee zijncivic participationenradical tranparency:de burger denkt actief mee over beleid en de overheid geeft inzage in alles. Zo kan de burger bij elke overheidswebsite de extensie gov.tw vervangen door g0v.tw - met het cijfer 0 in plaats van de letter o. 'En dan kom je in de interactieve schaduwwebsite.' Daar zijn alle details van een begroting te vinden en kan iedereen vragen stellen die volgens Tang direct door de overheid beantwoord worden, 'zonder tussenkomst van journalisten of parlementsleden'.
China- en Taiwan-deskundige Joan Veldkamp is fan van Tang. 'Ik vind het heel bijzonder wat ze doet. Ze speelt een sleutelrol in die strijd van Taiwan tegen China, die natuurlijk ook grotendeels draait om het verspreiden van informatie en desinformatie via digitale kanalen. Tang neemt het voortouw bij de innovatieve manieren waarop ze in Taiwan de bevolking proberen te wapenen tegen al het nepnieuws uit China. Ze leren scholieren factchecken en doen ludiekefake news-campagnes om mensen alert te maken.'
Als 'teleworking minister' zit Tang niet in een steriel ministerie, maar in een hippe broedplaats met een miniatuurvoetbalveld. Daar mag iedereen op woensdag bij haar binnenlopen, vertelt ze in haar TED-talk. Bijvoorbeeld om een idee aan de minister voor te leggen. Want de Taiwanese regering stimuleert dat de bevolking zelf innovatieve ideeën ontwikkelt die de publieke zaak kunnen dienen.
Elke dinsdag gaat Tang het land in, wat goed te doen is: het dichtbevolkte Taiwan (23 miljoen mensen) is in anderhalf uur met een hogesnelheidstrein van noord naar zuid te doorkruisen. Dan ontmoet ze mensen die haar bijpraten over lokale problemen. Via een videoverbinding praten andere ministers of vertegenwoordigers van ministeries mee vanuit het Taipei Social Innovation Lab. Zo wordt bureaucratie vermeden en worden er meteenon the spotoplossingen bedacht, aldus Tang. Ook organiseert Taiwan elk jaar een ideeënwedstrijd, dePresidential Hackaton,waarbij burgers zelf politieke plannen kunnen voorstellen. De winnende ideeën worden een jaar lang uitgeprobeerd.
Hoe het komt dat die digitaledemocratie in Taiwan zo goed werkt? Waarschijnlijk heeft dat ook te maken met praktische kennis van technologie. De gemiddelde Taiwanees is een halve programmeur, als we Tang mogen geloven. 'Ik denk dat we in Taiwan de nadruk leggen op de praktische maker-cultuur. Dat begint ermee dat mensen al sinds de jaren negentig de skills hebben om zelf pc's te repareren. Maar natuurlijk gaat de makercultuur over zowel hardware als software. Wat de hardware betreft hebben we ervoor gezorgd dat 3D-printers, makkelijk te maken cnc-modi en Fab Labs algemeen beschikbaar zijn in het basisonderwijs. Ook hebben we in 2019 ons basisonderwijs aangepast om het begripliteracyte vervangen door competentie. Want literacy is wanneer je consumeert en competentie is wanneer je maakt. Mensen worden aangemoedigd om hun eigen microweerstations te maken en luchtvervuiling te meten.'
Zo benaderen de Taiwanezen dus wat Stikker beoogt met haar ideaal vansmart citizens:de makerscultuur zorgt voor extra begrip en participatie. Het is waarom ze Tang en haar aanpak zo goed vindt passen bij het thema 'Andere Intelligentie': in Taiwan wordt gewerkt aan het versterken van de weerbaarheid en maatschappelijke intelligentie van de burger.
In Nederland ziet ze daar nog te weinig van. 'De overheid heeft niet geïnvesteerd in de digitale samenleving', zegt Stikker. 'Als ze dat wel had gedaan, zouden burgers competenter zijn. Ze zouden beter begrijpen wat AI met ons kan doen, wat data zijn, enzovoort. Nu moeten we nog steeds draagvlak creëren voor het concept van desmart citizen.Er wordt ontzettend veel geïnvesteerd insmart cities,maar bijna niet in smart citizens. En de politici en beleidsmakers zelf zijn over het algemeen ook geen smart citizens. Slechts enkelen hebben zich echt verdiept in technologie. Het gevolg is dat ze ook geen goed beleid kunnen maken en het dan maar aan de markt overlaten.'
Wat dat betreft had Tang het goed begrepen op haar vijftiende: dat ze niet uit een schoolboek ging leren hoe de nieuwe wereld in elkaar zat. Als eigenwijze schoolverlater beleefde ze eind jaren negentig, al voor haar twintigste, een avontuur in Silicon Valley. Ze werkte er onder meer bij een softwarebedrijf. 'Je had toen defree software-beweging', zegt ze in haar podcast tegen Stikker. 'Er waren pogingen als Mozilla om bruikbaarheid te verzoenen met digitale rechten en om eigendomsrechtelijke, commerciële modellen om te buigen naar software die de rechten van de gebruiker beschermt.' Met die bagage in haar knapzak keerde Tang terug naar Taiwan, waar ze samen met de overheid het techplatform Open Foundry oprichtte. 'Dat is een opensourceplatform om broncode-hosting en dat soort dingen te bieden, net zoals GitHub nu, en niet gerund door Microsoft, maar door de overheid. Rond de eeuwwisseling waren we in Taiwan al heel bewust bezig met het behouden van wat we decommonsnoemen: de sociale sector of het publieke domein. Want we voelden al het gevaar van de grote, transnationale techbedrijven die probeerden die vrijheid van innovatie weg te nemen.'
Stikker heeft bewondering voor de Taiwanezen, die al twintig jaar geleden de noodzaak zagen van een publiek domein in de digitale sfeer. 'Ik vind dat echt geweldig', zegt ze in de podcast, 'omdat mensen pas nu beginnen te beseffen dat zoiets nodig is. Dat hele idee van commons keert terug in het economische debat, maar het is vier decennia lang verloren gegaan. Al die tijd zaten we in dat neoliberale paradigma dat alles een markt is en de overheid het maar beter aan het bedrijfsleven kan overlaten, waardoor de publieke zaak en het maatschappelijk initiatief werden uitgeleverd aan aandeelhoudersbelang.'
Een van de narratieven over het internet, zegt Stikker, is dat politici en ambtenaren het niet begrijpen, dus zich beter afzijdig kunnen houden. 'Het idee dat cyberspace iets is voorthe new people.Er is geen macht, het is anarchistisch. Maar natuurlijk waren er allerlei machten in de netwerken. Iemand is eigenaar van de kabels, iemand is eigenaar van de routers.'
Door dielaissez faire-houding is regulering van het internet nooit goed van de grond gekomen, zegt Stikker. 'Het is echt vreemd: als het gaat om AI, of data of digitaal, geloven we dat de overheid zich er niet mee moet bemoeien. Dat zeggen we toch ook niet als het gaat om voedsel of om de farmaceutische industrie? Die gebieden reguleren we enorm, in tegenstelling tot het digitale domein. Misschien is het anders in Taiwan, maar in Nederland is dat nog steeds een probleem.'
In 2019 publiceerdeMarleen Stikker haar boekHet internet is stuk, maar we kunnen het repareren.De idealen van toen, constateerde de techfilosoof, zijn gesneuveld. Het internet is een commerciële ruimte, als een stad waar je voor elke ademhaling en iedere voetstap moet betalen. Wanneer ging het mis? 'Ik denk dat het al heel vroeg begon', zegt Stikker, 'lang voor de schandalen rond Facebook en Cambridge Analytica, wat natuurlijk het moment was dat mensen zich bewust werden van de verborgen verdienmodellen. Het ging al mis in de jaren negentig. Netneutraliteit was toen al een heel belangrijk onderwerp, maar ook bedrijven begonnen zich er al vroeg mee te bemoeien en te proberen het internet vorm te geven. En toen kwamen al snel andere dingen dan netneutraliteit centraal te staan, zoals verdienmodellen.'
Maar het ging pas echt fout vanaf 2004, denkt Stikker. Daarmee deelt ze de diagnose van Shoshana Zuboff, auteur vanThe Age of Surveillance Capitalism(2018), die haar voorging als gast in Tangs podcast. 'Het ging pas goed mis toen wij mensen het verdienmodel werden - met onze gegevens, onze identiteit, ons gedrag. Maar daarvoor al vergaten we dat het internet behandeld had moeten worden als een openbaar domein. Mensen zagen het als iets waar de markt wel voor zou zorgen. En de overheid deed echt een stap terug, in plaats van zorg te dragen voor het internet als een openbaar domein.'
Tang merkt op dat niet het héle internet commercieel is. 'Het internet begon als een gemeenschappelijk goed en sommige delen van het internet zijn dat nog, denk aan Wikipedia. We hoeven Wikipedia niet te redden uit de wereld van .com, want het is altijd een .org gebleven. Dus het kan.'
Als we het internet willen fixen, denkt Tang, moeten we laten zien hoe het anders kan. 'Dit gaat erover dat iemand die iets op het internet wil doen of aan een start-up wil werken, een sociale ondernemer bijvoorbeeld, ziet dat de .org-manier van werken beter is: omdat .org mensen samenbrengt en iedereen die erbij betrokken is inspraak heeft. Niets over ons zonder ons. Terwijl het .com-model werkt met aandeelhouders, wat betekent: elke dollar heeft stemrecht, in plaats van elke persoon.'
Een actueel onderwerpis regulering van Big Tech, met name op het gebied van AI. Daarbij poseert OpenAI-baas Sam Altman als een bezorgde wereldburger die aandringt op regulering, terwijl zijn bedrijf achter de schermen lobbyt om regulering te beperken. Een terugkerend argument is daarbij dat regulering de technologische vooruitgang zou tegenhouden. Hoe denken Stikker en Tang hierover? 'In de voedselindustrie en farmaceutische wereld zie je dat er nog steeds innovatie plaatsvindt, ondanks alle noodzakelijke regulering die er ook is. Dus dat argument gaat niet op', zegt Stikker.
Ook Tang vindt het een schijntegenstelling. 'In Taiwan zien we dat overheidsregulering geen top-down-ding hoeft te zijn dat bepaalde gebruiken verbiedt, maar dat je ook subsidies kunt verstrekken voor gemeenschappelijke toepassingen, voor het inzetten van technologie voor openbaar nut. Het is net als wetenschapsfinanciering - een technologie wordt opengesteld zodat iedereen ervan kan genieten, maar de staat moet een bepaalde instroom van energie en middelen garanderen, zodat mensen niet naar de commerciële sector gaan om te innoveren.' Stikker denkt dat regulering kansen biedt voor nieuwe spelers. 'Het digitale veld is nu nog grotendeels een Wilde Westen dat wordt gedomineerd door grote techbedrijven, en er is geen manier om te concurreren met hun verdienmodel. Dus eigenlijk opent wetgeving de markt opnieuw voor vernieuwers die de commons serieus nemen en die toepassingen willen bouwen waarbij er geen waarde wordt onttrokken, geen gegevens van gebruikers worden onttrokken. En de techniek is niet gescheiden van alle andere vragen die we op de planeet hebben. Want het moet ook gaan over de klimaateffecten, de CO2-effecten van de techindustrie en de datacenters.'
Daarop inhakend geeft Tang een voorbeeld uit de jaren tachtig. 'Toen ontstond er collectieve druk om koelkasten te laten overschakelen van cfk's naar koelvloeistoffen die de ozonlaag om de aarde niet beschadigen. Dat was omdat mensen leerden dat de ozonlaag een common is. Mensen snapten: als die wordt vernietigd, krijgt iedereen kanker.' Dit voorbeeld illustreert volgens Tang hoe het ook met het internet zou kunnen gaan. 'Eerst werd er verteld hoe belangrijk goede koeling is, en dat we een bepaalde prijs moeten betalen om van goede koeling te genieten. Maar toen is het verhaal verschoven naar: jawel, koeling is belangrijk, maar de commons zijn nog belangrijker. Zo kan het ook met het internet. Het narratief was tot nu toe: dat laten we over aan de private sector en daarvoor moeten we nu eenmaal een prijs betalen. Dat kun je ombuigen naar een verhaal waarin de commons centraal staan. Ik denk dat we meer vernieuwers kunnen overtuigen dat ze nog steeds kunnen innoveren als er nieuwe leidende wetgeving is, eigenlijk zelfs meer kunnen innoveren - maar dan wel op de .org-manier.'
Stikker is hoopvol: 'Ik denk datwe eindelijk een serieus debat beginnen te krijgen over vragen als: waarvoor zijn we eigenlijk aan het optimaliseren? En wie ontwerpt het eigenlijk? Cruciaal is daarbij: zijn er genoeg mensen bereid zich aan te sluiten bij die beweging, die gebaseerd is op common opensource? Wat dat betreft ben ik blij met dingen als Signal en Nextcloud: optimaal functionerende applicaties, gebaseerd op andere ideeën en waarden.'
Wat eveneens hoopvol stemt, is dat Audrey Tang bestaat. 'Een enorm gedreven en geëngageerde vrouw', zegt China-specialist Joan Veldkamp, die haar weleens heeft geïnterviewd. 'Haar missie, waarmee ze al vanaf haar vijftiende bezig is, is het inzetten van technologie voor democratie, burgerparticipatie en transparant bestuur. Taiwan is daarbij een speeltuin waar ze van alles kan uitproberen. Maar ze reist nu ook de hele wereld over om op allerlei plekken met lokale politici en beleidsmakers te kijken hoe technologische toepassingen kunnen worden aangewend voor het bevorderen van democratie. Zij en Marleen Stikker zijn de uitvinders van zulke positieve toepassingen van het internet. Wat hen interesseert is hoe het mensen kan samenbrengen.' Nederland zou in Veldkamps ogen een goede proeftuin kunnen zijn om de Taiwanese modellen in Europa uit te testen. 'Net als Taiwan is Nederland een compact land, de bevolking is innovatief en liberaal, en iedereen heeft internet.'
Ondertussen gaat Tang verder met haar strijd: technologie inzetten voor democratie, tegen propaganda en totalitarisme, maar ook om een vuist te maken tegen de almacht van Big Tech. Nu wereldwijd het besef ontstaat dat regulering van AI noodzakelijk is, vindt Tang het belangrijk dat niet alleen politici en tech-miljardairs bepalen hoe de toekomst van AI eruit gaat zien. Op 20 juni pleitte ze daarom inFortuneom via het Pol. is-model een wereldwijde volksraadpleging te houden, die zou kunnen resulteren in de afbakening van universele burgerrechten met betrekking tot AI. Daarvoor zou met behulp van AI een vorm van consensus in kaart gebracht kunnen worden onder een willekeurig geselecteerde groep burgers. De VN zouden volgens Tang daarbij het initiatief kunnen nemen.
Naast zo'n wereldwijde opiniepeiling zouden ook lokale initiatieven ontplooid kunnen worden: via crowdsourcing-technologie, denkt Tang, kun je in een land de collectieve intelligentie van de bevolking raadplegen en de publieke opinie over regulering van AI in beeld krijgen, om tot specifieke regels voor de lokale context te komen.
Tang schreef dit opiniestuk,'Why Picking Citizens at Random Could Be the Best Way to Govern the A.I. Revolution',samen met Yale-hoogleraar Hélène Landemore en onderzoeker Andrew Sorota van Schmidt Futures, een filantropisch instituut. De auteurs verbazen zich erover dat gewone burgers niets te zeggen hebben over de AI-revolutie die gaande is en die hun levens diepgaand zal beïnvloeden. 'Hebben zij niet het recht betrokken te worden in besluiten over de toekomst van deze technologie?'
Het klinkt zo logisch, maar er moet maar net iemand opstaan die het lef en de luciditeit heeft om deze vraag überhaupt te stellen - en dan ook nog concrete manieren weet aan te dragen om zo'n volksraadpleging mogelijk te maken. Diegene is Audrey Tang: de Taiwanese rockstarpolitica en techpionier, die zichzelf als 'post-gender' definieert en die groot durft te dromen maar haar idealen ook in technische oplossingen kan vertalen. Elke keer als het blijkt te werken, geschiedt er een klein wonder in Taipei. Zo niet, dan betekent dat een kans voor een nieuw idee.
Nee, niet alles lukt meteen. Dat geeft ze in haar speeches ook altijd grif toe, waarbij ze graag citeert uit een van haar favoriete liedjes:Anthemvan Leonard Cohen. 'There is a crack, a crack in everything. And that is how the light gets in.'
Marleen Stikker: 'Politici en beleidsmakers zijn over het algemeen geen smart citizens. Het gevolg is dat ze het beleid dan maar aan de markt overlaten'
Roger Cremers | links: Marleen Stikker, oprichter en directeur van Waag Futurelab