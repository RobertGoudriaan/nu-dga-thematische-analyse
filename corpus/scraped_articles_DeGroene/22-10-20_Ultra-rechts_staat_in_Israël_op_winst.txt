Ultra-rechts staat in Israël op winst

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
20 oktober 2022
Tel Aviv- 'Boesja', zegt de Israëliër, die op 1 november voor de vijfde keer in drie jaar naar de stembus moet voor de verkiezing van de Knesset. Het is een schande.
De sms-berichtjes stromen weer binnen. Alsof ze je beste vrienden zijn vragen Israëlische politici: 'Wil je met me nadenken over de volgende onderwerpen?' Politici hebben het lef om bij je aan te bellen of naast je in de collegezaal te gaan zitten om zich vervolgens met je te laten fotograferen. Voor sommige partijen leveren die acties winst op. Zo staat het ultra-rechtse blok van Otzma Yehudit van Itamar Ben Gvir en het Religieus Zionisme van Bezalel Smotrich volgens de opiniepeilingen op tien procent.
Ben Gvir roept op tot de uitwijzing van Arabische burgers die naar zijn idee niet loyaal zijn aan Israël. Recent werd hij bovendien door de politie verhoord nadat een video was opgedoken waarin hij een pistool richtte op Arabische bewakers. Smotrich zegt dat homoseksualiteit niet gezond is voor de Israëlische samenleving en vergelijkt de lhbtqi+-strijd voor gelijke rechten met het door rood licht rijden en ermee wegkomen.
Het rechtse blok van Netanyahu's Likud-partij zou met deze ultra-rechtse partijen bij de verkiezingen van 1 november met een nipte overwinning de strijd kunnen winnen. Dat zou dan mede te danken zijn aan de verdeeldheid van de Arabische partijen, Hadash, Ra'am, Ta'al, de partij van Achmed Tibi en Balad. Zij verenigden zich in 2015 in de Joint List, niet vanwege ideologische uniformiteit maar als een tactische zet om de kiesdrempel te halen en een Arabische vertegenwoordiging in de Knesset te garanderen. Dat lukte en bij de laatste verkiezingen haalde de Joint zelfs vijftien zetels. Nu is Ra'am uit die verbintenis gestapt, gevolgd door Balad, die daarop door de kiescommissie gediskwalificeerd werd omdat zij opriep tot een staat voor alle burgers en kostbare verkiezingsweken heeft verloren om deze beslissing ongedaan te maken. Kortom, het Arabische electoraat is versplinterd en Arabische stemmen gaan verloren als niemand de kiesdrempel van 3,25 procent haalt.
Zelfs van de nieuwe campagne van de Arabische partijen tegen de geweldplegingen van het Israëlische leger in Oost-Jeruzalem en tegen de bezetting lijken de kiezers niet onder de indruk. Intussen worden anti-Netanyahu-demonstranten door Likud-medewerkers in elkaar geslagen.
'Boesja', zegt de Israëlische kiezer die allang het spoor bijster is en Israël ziet afstevenen op een ultra-rechtse en rigide joodse staat.