Kleine leugens en groot bedrog

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
13 maart 2025
De verhalenbundelAan haar lippenviert het veertigjarige schrijverschap van Vonne van der Meer. Een mooie aanleiding om het werk van Van der Meer in het licht van dat van haar generatiegenoten te bekijken.
Waarom zou je schrijversop basis van hun vrouw-zijn bijeen zetten? Enige tijd geleden zat men daar niet mee; de ene massarecensie na de ander van romans of verhalen geschreven door vrouwen verscheen in dag- en weekbladen. Die boeken gingen toch allemaal over hetzelfde. Het is vast de oude doos waaruit ik put, maar ik herinner me een boekenweeknummer vanHP/De Tijd.Tessa de Loo was succesvol gedebuteerd met de verhalenbundelDe meisjes van de suikerwerkfabriek.En dus heette dat coververhaalDe meisjes van de letterfabriek,en sierden kleine portretfoto's van uiteenlopende schrijfsters de cover. Ik durf nu alleen nog diezelfde De Loo te noemen, en Connie Palmen, van de andere schrijfsters ben ik niet meer zeker. Renate Dorrestein? Doeschka Meijsing?
Ik denk dat dat coververhaal leuk bedoeld was. En complimenteus. De vrouwelijke schrijver deed het goed begin jaren negentig; haar werk werd positief besproken en vond gretig aftrek. Die combinatie van ontvangst en succes was tot dan toe bijna ondenkbaar. De meeste literaire bestsellerschrijfsters zijn door de jaren, decennia, eeuwen heen gewoon in de grote vergeetput beland. Er zijn hier geen duivelse machinaties aan het werk, hoogstens wat we nu patriarchale noemen. Voor het blote oog is de drempel onzichtbaar. Het heeft te maken met taaie ideeën over wat 'echte' literatuur is, waarover dat moet gaan en hoe het geschreven moet worden, waardoor sommige schrijvers wel in het pantheon worden bijgezet en andere niet zo gauw. Misschien moet ik de laatste drie zinnen in de verleden tijd zetten. Ik vergeet steeds dat begin jaren negentig gewoon meer dan dertig jaar geleden is.
Zelf ben ik ook een seksist; ik lees vrouwelijke schrijvers met speciale interesse. Dertig jaar geleden dacht ik iets overeenkomstigs te zien in de verhalen van op zich volkomen anders te werk gaande schrijvers als Mensje van Keulen, Margriet de Moor, Vonne van der Meer. En nog steeds merk ik aan hen te denken als aan een soort stille brigade; de gestaag doorschrijvende schrijfsters van kwalitatief uitzonderlijke verhalen en romans, zonder dat het ooit van een boekenweekgeschenk is gekomen. Om maar iets te noemen. Niet zielig, maar gewoon. Onterecht.
Met de bundelAan haar lippenviert de uitgever van Vonne van der Meer haar veertig jaar schrijverschap. Voor mij aanleiding te kijken of ik haar wel kon zien als een representant van een generatie, of dat zij over heel lange tijd, mochten er literatuurgeschiedenissen geschreven blijven worden, toch weer in het hoofdstuk 'Eenlingen' belandt, net als Carry van Bruggen, Hella S. Haasse, Patricia de Martelaere. Geen groter compliment dan als een eenling te worden beschreven zou je denken, maar voor de bewaring is het onhandig en gevaarlijk, want van eenling is het een kleine stap naar geenling, en voor het begrip heeft het ook iets luis. Lui-s.
Op grond van louter geboortejaar blijkt het trouwens niet helemaal te kloppen; Vonne van der Meer is de jongste van deze drie, elf jaar jonger dan Margriet de Moor, Mensje van Keulen zit tussen hen in. Van der Meer debuteerde halverwege de jaren tachtig, met de bundelHet limonadegevoel en andere verhalen,Margriet de Moor net iets later met de verhalenbundelOp de rug gezienen Mensje van Keulen debuteerde al begin jaren zeventig met de novelleBleekers zomeren publiceerde in hetzelfde jaar haar eerste verhalenbundel,Allemaal tranen.Maar als ik kijk naar thematiek, stijl en oorspronkelijkheid zie ik een gelijkgestemdheid die zich uit in een fascinatie voor alledaags verraad en misverstand, vooral tussen geliefden of zij die dachten dat te zijn.
Kijk je vervolgens naar het spectrum tussen meelevendheid en spot, dan bevindt Mensje van Keulen zich het meest op rechts, bij de spot en de karikatuur, Van der Meer meer naar links, bij de ernst. Al merk ik zo gauw ik ze placeer, dat ik twijfel. Is de precisie waarmee Van Keulen haar kleine lieden neerzet zodat je niet anders kunt dan met hen mee te kreunen niet van een ontstellend mededogen, en de zachte blik die Van der Meer op haar goedgelovigen werpt niet eigenlijk heel erg nietsontziend en sardonisch? Margriet de Moor zweeft hier ergens boven. In het juryrapport waarin werd toegelicht waarom De Moor de AKO Literatuurprijs kreeg voor haar romanEerst grijs dan wit dan blauw,in 1992, werd gerept van haar 'stemmige, sensitivistisch proza'. Of zoals ik in mijn eigen aantekeningenboekjes noteerde toen ik haar verhalen had gelezen: 'Heel veel zinnen bestaan uit niet meer dan twee of drie woorden, iets waar ik in principe niets van moet hebben, maar hier stoort het wonderwel niet.'
Is het toch de zoetwrange verbeelding, de precieze formulering waarmee deze schrijfsters over agressie en seks, aantrekking en afstoting, schreven waardoor ik hun komst in de Nederlandse letteren als een opluchting ervoer? Als ik het titelverhaalOp de rug gezienvan Margriet de Moor herlees, treft me opnieuw hoe subtiel en toch scherp ze de groeiende benauwenis neerzet van scholiere Sonja die door de rector van haar school wordt uitverkoren om zijn speciale geheim te zijn. Hoe het begint! Ze is niet eens speciaal gevleid, maar vooral verbaasd over de emoties die ze kennelijk kan ontketenen. En dan die telkens zwaardere hand die op haar rust, de behoefte aan ruimte die ze gaat voelen, het stille verzet dat ze pleegt.
OokTigertits Rosieuit de debuutbundel van Van Keulen is een verhaal dat bol staat van seksueel grensoverschrijdend gedrag voordat die term überhaupt bestond. Rosie is de stoere vriendin van de vertelster, anders dan zijzelf opgewassen tegen al het vuigs dat mannen in de zin hebben.
Meesterlijk zet de schrijfster de twee scenario's neer waartussen de dertienjarige zich gevangen voelt: het je laten bepotelen door een willekeurige passant of in de voetsporen van je moeder een leven lang stofzuigen.
Uit Van der MeersHet limonadegevoelis een aantal verhalen iconisch gebleken:Afscheid van Phoebe,over de eenzaamheid van de vrouw die een 'D.K.' (dood kind) heeft gebaard.Take me to the bullfight,waarin een vrouw alleen op reis ongewenste opdringerigheid denkt te kunnen voorkomen door een kussen onder haar kleding voor te binden als ware ze zwanger, er geen rekening mee houdende dat ze een aantrekkelijke man tegen zou komen met wie ze nu slechts de 'bovennavelse' liefde kan bedrijven. 'Aan iedere leugen zat een nieuwe vast. Zoals aan het sjaaltje dat de goochelaar uit zijn mouw tovert altijd weer een ander sjaaltje vastzit.' Het titelverhaal is de intense bespiegeling van een vrouw die, zwanger, erachter komt dat haar man porno kijkt. Het gaat van schrik, naar verwarring, naar inzicht. 'Iedere keer dat ik een glimp opvang van iets dat hij voor me wil verbergen, ben ik me bewust dat ik ook iets verberg.'
De novelleSpookliefdevan Vonne van der Meer, die als ondertitel meekreegEen Iers verhaal,was het eerste boek waarvan ik dacht een officiële recensie te moeten schrijven. Dat is dertig jaar geleden, wat onverhoeds ook als een jubileum klinkt. Verwacht je van schrijvers die je volgt meer van hetzelfde, of dat ze zich ontwikkelen? Voor Van der Meer geldt in ieder geval dat ze verrast, altijd. Ze is die nadenkende schrijfster met oog voor fysieke details van wie je altijd wil weten wat ze bedenkt, omdat ze nergens bang voor lijkt, geen onaangenaamheid uit de weg gaat.
De kleine leugens, het grote bedrog, de oplichterij en het verlangen naar overgave, ze krijgen inAan haar lippeneen vertrouwd gezicht, zij het dat de blik van de schrijfster zich meer naar buiten richt, en soms naar boven. Echtelieden houden zich voor elkaar en zichzelf nog steeds verborgen, misschien onschuldiger maar niet minder pijnlijk. Het verhaalWakker gekustspiegelt het verhaalEilandliefdeuit haar bundelNachtgoed,van begin jaren negentig. Dat verhaal begon als volgt: 'Er zijn twee momenten waarop een prinses wakker gekust wordt: de eerste keer wanneer ze een man ontmoet die haar bemint tot in al haar hoeken en kieren, en plechtig belooft dit te blijven doen tot het einde der dagen. De tweede keer: wanneer diezelfde man een ander ontmoet, die hij bemint tot in al haar hoeken en kieren.'
Het nieuweWakker gekustspeelt zich op een ander niveau af. Elementairder in feite; het zal geen toeval zijn dat het het openingsverhaal is. Het is een Alice Munro-achtig verhaal, zij het van luttele pagina's, over de wording van een verhalenvertelster die aan de lippen van haar oma hangt. Een meisje nog maar, dat zoveel decennia later pas beseft hoezeer trouw en verraad bij elkaar horen.
Jildiz Kaptein | Vonne van der Meer verrast, altijd