Liefde is herhaling Holland Festival The Second Woman

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
16 mei 2024
InThe Second Womanstaan twee geliefden tegenover elkaar. Zij wordt gespeeld door Georgina Verbaan, hij steeds door iemand anders - honderd keer achter elkaar.
Een man en een vrouwstaan tegenover elkaar. Ze zijn geliefden, maar hun relatie is op haar einde gekomen, of anders op een keerpunt. Ze herhalen zinnen die ze eerder hebben gesproken, herinneren zich wat ze zich eerder hebben herinnerd, ergeren zich zoals ze zich eerder hebben geërgerd, maken dezelfde fouten, trekken dezelfde conclusies. Ze houden nog steeds van elkaar, want ook liefde is een herhaling. Ze hebben nooit van elkaar gehouden, want liefde is géén herhaling. Ze maken ruzie, ze sluiten elkaar in de armen en dansen. Hij vertrekt en zij ruimt de rommel op. En dan begint alles opnieuw.
Een man en een vrouw staan tegenover elkaar. InThe Second Woman,een toneelstuk, een performance, een theater-eventvan de Australische makers Anna Breckon en Nat Randall, wordt één scène honderd keer herhaald. De scène duurt tien minuten, de voorstelling duurt 24 uur. Terwijl het publiek komt en gaat, en tussendoor van plaats wisselt, blijft die ene scène hetzelfde - alleen binnen de dialoog is ruimte voor improvisatie. Wat hetzelfde blijft is de vrouw, Virginia heet ze, die in de Nederlandse versie wordt gespeeld door Georgina Verbaan, honderd keer achtereen. De man, hij heet Marty, wordt daarentegen steeds door iemand anders gespeeld. Eén vrouw, honderd tegenspelers. De regel waarmee de scène wordt afgesloten, de conclusie van het drama, het slot van een relatie, kent twee variaties: 'ik hou van je' en 'ik heb nooit van je gehouden'.
Een man en een vrouw staan tegenover elkaar. In de filmOpening Night(1977) volgen we theatervedette Myrtle Gordon. We volgen haar de hele film lang - haar blonde haar, haar rode jurk, haar verdrietige ogen, haar rood gestifte lippen. Haar mascara vermengd met tranen, een sigaret in haar pruilende mond. Myrtle repeteert voor een nieuw stuk, een melodrama over menopauze en ouder worden,The Second Woman,waarin ze de rol van Virginia speelt. In de aanloop naar de premièreavond staat Myrtle tegenover de vrouw die het stuk schreef op basis van haar eigen ervaringen. Ze staat tegenover de regisseur van het stuk en tegenover een mogelijke nieuwe liefde. Ze staat tegenover haar ex-geliefde, die inThe Second Womande rol van haar man speelt: Marty. Ze staat tegenover een jonge fan, piepjong nog, die in de stromende regen haar limousine achtervolgt en verongelukt. Zeblijfttegenover die jonge vrouw staan, zelfs na haar dood. Ze staat tegenover geesten, tegenover haar eigen demonen en waanbeelden. Ze staat tegenover Virginia, het weerbarstige personage dat ze probeert vorm te geven. Ze staat tegenover zichzelf, haar vroegere en huidige zelf. Ze staat tegenover de vrouw die ze ooit was, die met de jaren aan haar greep is ontsnapt.
Opening Nightwerd geschreven en geregisseerd door John Cassavetes, grondlegger van de onafhankelijke Amerikaanse cinema. In de film speelt Cassavetes zelf de rol van acteur Maurice Aarons. Gena Rowlands, in het echt Cassavetes' vrouw, speelt de rol van Myrtle. Op het podium is Maurice Marty, en Myrtle is Virginia. Alleen al de premisse vanOpening Nightspeelt een slim spel met spel en realiteit. Tegenspelers en geliefden, acteurs en personages, liefde en toneelspel: alles loopt door elkaar. Een man en een vrouw staan tegenover elkaar: zij, zijn vrouw, is een actrice die een actrice speelt die zijn vrouw speelt. Cassavetes staat bekend als een filmmaker die naar de waarheid zocht. Met het geld dat hij verdiende met zijn acteerwerk in grote Hollywoodproducties maakte hij ongepolijste, diepgevoelde films die hij met klein budget en beperkte middelen opnam met vrienden. In films alsA Woman Under the Influence(1974),Faces(1968) enLove Streams(1984) probeerde hij alle lagen beschaving van de mens te pellen om de rauwe emoties daaronder bloot te leggen. 'Ik háát entertainment', merkte hij een keer op. En: 'Mijn films gaan over liefde en haat.'
Een man en een vrouwstaan tegenover elkaar. Maar de geliefden uitThe Second Womanzou je ook tussen aanhalingstekens kunnen zetten: een 'man' en een 'vrouw'. Het toneelstuk gaatovereen toneelstuk: over de performance van gender, de performance van heteroseksualiteit. Het is als eendragshowwaarin de een het kostuum van de man draagt en de ander dat van de vrouw. Maar meer dan over man-zijn, of mens-zijn, gaatThe Second Womanover vrouw-zijn.Zijis de focus van het stuk,zijis de grote constante. Hij arriveert en vertrekt, arriveert en vertrekt, maar de toeschouwer blijft bijhaar. ProbeertThe Second Womanons te vertellen dat vrouwen, meer dan mannen, vastzitten in een construct? In aannames, verwachtingen, ongeschreven regels? Zitten vrouwen, meer dan mannen, gevangen in een blik? In demale gazevan de samenleving, het vergrootglas van het publieke leven? In het afkeuren, ontleden, seksualiseren en objectificeren?
Een man en een vrouw staan tegenover elkaar. Zo hebben ze al vaker tegenover elkaar gestaan, véél vaker, want een relatie is herhaling. In een relatie spelen alle partijen een rol: de zeur die altijd klaagt, de bitch die de ander niets gunt, de klootzak die vreemdging wanteens een vreemdganger altijd een vreemdganger. De verhoudingen liggen vast: omdat de een de boeman is, is de ander zielig. Omdat de een zeurt, is de ander onbezonnen. Omdat de een rechtlijnig is, is de ander gedwee. Een relatie zet je vast in jullie meest gevoerde ruzie, of anders in de rol waarin je oorspronkelijk werd gecast: degene op wie de ander verliefd werd. Je verlegen blosjes, je grote ogen, je nerveuze lach zijn geconserveerd in zijn blik als een prehistorische varen in een opgegraven steen.
The Second Womanspeelt zich af in een transparante doos. Neonletters spellen THE SECOND WOMAN, het tafereel baadt in zwoel rozeblauwpaars licht. Rondom de doos staan cameravrouwen, ze filmen de intieme scène die zich afspeelt in de doos. De beelden zijn direct te zien, op een scherm ernaast. Het is een alleszins kunstmatige setting, die vooral de kunstmatigheid van de voorstelling zelf benadrukt, net als de pruik die Virginia draagt. Dit is hoe een relatie voelt die uitgeblust is, op haar einde, die toewerkt naar een conclusie van 'ik hou van je' of 'ik heb nooit van je gehouden'. De vrouw - 'vrouw' - trekt haar kostuum aan, iedere dag opnieuw. Ze verkleedt zich als feeks, als moeder, als meisje. Ze zet haar blonde pruik op. De man - 'man' - verandert steeds van vorm, en toch blijft hij de rol spelen die hem is toebedeeld - de pruillip, de macho, de slappeling. Ze zoeken nieuwe woorden maar vinden dezelfde. Ze bewegen zich door de ruimte maar overal zijn muren.Cuede acteurs.End scene.Herhaal.
Een man en een vrouwstaan tegenover elkaar. Ze houden hun gezichten dicht bij elkaar. Op filmposters van melodrama's uit de jaren veertig en vijftig kijkt hij naar voren en zij opzij - of andersom. Ze kijken elkaar aan, of hij kijkt naar haar. Ze omhelzen, ze kussen. Zij houdt zijn gezicht vast en hij omklemt haar schouder. Haar mond hangt open, haar ogen zijn dicht. Soms kijken ze allebei opzij, richting de toekomst, het einde van de film. We hopen op eenhappy ending,maar de conclusie is ongewis. Ze houden van elkaar, ze hebben nooit van elkaar gehouden. In Hollywoodfilms alsAll That Heaven Allows, An Affair to Remember, A Star Is Bornzijn man en vrouw zowel tegenpolen als gelijken. Ze versmelten, even, en nemen dan weer positie in: tegenover elkaar. Ze vechten een strijd uit, al dan niet onder druk van hun omgeving. In ieder melodrama is de setting hetzelfde. De personages zijn hetzelfde, de teksten zijn hetzelfde, de spanning bouwt op dezelfde manier op. Alleen het slot wisselt: somshappy,soms niet. Het zijn clichés, maar maakt dat ze minder waar? Gebruikte John Cassavetes niet dezelfde clichés? Cassavetes zocht naar de waarheid, verstopt onder lagen beschaving, maar ook hij kwam uit bij binariteit. Een man, een vrouw. Echt, niet echt. Liefde, haat.
Een man en een vrouw staan tegenover elkaar. Maar wie is zij eigenlijk - Myrtle, Virginia, Gena, Georgina? Vrouw tussen aanhalingstekens? In Cassavetes'Opening Nightworden constant grenzen overschreden. Myrtle overschrijdt de grens van backstage naar toneel, van persoon naar personage, van kleding naar kostuum. Ze gaat van het dagelijkse naar het performatieve, van echt naar verhaal. Ze gaat van Myrtle naar Virginia - en net zo makkelijk weer terug.Heb je het over mij?vraagt ze op het podium aan haar tegenspeler.'I'm not me. Iusedto be me.'Maar zegt ze dat als Myrtle, of als Virginia? En zegt ze dat tegen Maurice, of tegen Marty? Tegen een huidige of een voormalige geliefde, tegen een acteur of een personage? Aan het begin van haar relatie, tóen was ze nog zichzelf. Als jonge vrouw was ze zichzelf. Wie is ze nu?
Een man en een vrouw staan tegenover elkaar. InThe Second Womanwordt hij iedere tien minuten door een ander gespeeld. Hij heeft een ander gezicht, een ander lichaam, een andere stem. Hij is inwisselbaar, zoals ook zij inwisselbaar is. Ze zijniedereman eniederevrouw - hun relatie is inwisselbaar. Hun woorden blijven hetzelfde, zelfs als die veranderen - ze zijn inwisselbaar. Ze zeggen dat ze van elkaar houden, of dat ze nooit van elkaar hebben gehouden. Ze zeggen dat zenuvan elkaar houden of dat zenooitvan elkaar hebben gehouden, want zelfs tijd is inwisselbaar. Ze hebben het over liefde en ze hebben het over haat - het is inwisselbaar. Het is allemaal herhaling.
Heidrun Lohr | The Second Woman van regisseurs Anna Breckon en Nat Randall tijdens een eerdere uitvoering, hier gespeeld door Nat Randall, 2017