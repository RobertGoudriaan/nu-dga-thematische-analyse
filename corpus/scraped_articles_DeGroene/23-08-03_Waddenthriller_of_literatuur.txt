Waddenthriller of literatuur?

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
3 augustus 2023
Sommige boeken veranderenin je hoofd meteen in een film - maar dat hoeft nog niet te zeggen dat ze ook geschreven zijn met het doel om zo snel mogelijk een filmcontract binnen te slepen. In haar essaysThe Writing Life(1989, vorig jaar vertaald alsSchrijversleven)staat Annie Dillard stil bij romans van dat laatste soort. Ze lijken 'ongemakkelijk in hun boekenjasje te zitten,' stelt zij, 'alsof ze popelen hun vermomming af te werpen en het witte doek op te springen.'
Het is een gevoel dat je aanvankelijk ook bijDe duikerkunt hebben, het tweede deel van de 'waddenthrillers', zoals de door Mathijs Deen en zijn uitgever gemunte genreaanduiding luidt. Uit interviews begrijp ik dat er een filmserie à laThe Bridgein de maak is, en ook zonder die kennis hoor je er de soundtrack al bij en spelen al die sterke, effectieve scènes zich in gedachten al af binnen een tv-rand.
Vaste ingrediënten, opgediend volgens een vast stramien. Eerst: een lijk wordt gevonden. Van een duiker in dit geval, bij een wrak met voor een miljoen aan koperplaten aan boord. Een ongeluk of moord? Vervolgens: de inleidende bewegingen, waarbij we wat betrokkenen leren kennen, zoals een bezoekje aan de zoon en de ex van het slachtoffer, en het besluit van de Duitse politie (de duiker is precies in het grensgebied gevonden) om er een Nederlandse inspecteur bij te halen. En dan, eindelijk: de eigenlijke held verschijnt ten tonele, Liewe Cupido, alias 'de Hollander', zoals ook de titel was van Deens eerste waddenthriller, vorig jaar.
Een goede inspecteur is een aandoenlijke eenling. Liewe wil bijvoorbeeld nooit zonder zijn hond Vos op pad, is zwijgzaam, praat met zo min mogelijk woorden. Hij draagt een verleden of een geheim met zich mee (Liewe's vader verongelukte, stomtoevallig op hetzelfde schip als dat die duiker vond), en heeft genoeg potentieel om zich over meerdere afleveringen te ontwikkelen (tegen het einde opent zich een mogelijke amoureuze ontwikkeling).
Tot zover is het allemaal krimi volgens het boekje, volgens het script, zo je wilt. Een uitgekiende plot, perfect gevoel voor timing, elke scène komt dwingend uit de voorafgaande voort. Maar is het ook méér dan een lekker, Simenon-achtig vakantieboek?
In veel opzichten toch wel. Als je bijvoorbeeld Nederlandse voorbeelden zoekt bij Hemingways 'ijsbergtheorie' - waarbij handelingen en dialogen alleen de oppervlakte laten zien, terwijl je wel de ijsberg eronder voelt - ben je bij Deen aan het juiste adres. Liewe stelt het heel nuchter: 'Eilander leven: gezonde lucht, mensenkennis, geen flauwekul, drank.' Maar onder al dat kortaffe broeien allerlei machtsverhoudingen, drama's, psychologische verwikkelingen - met name de vader-zoonrelatie wordt op allerlei manieren gethematiseerd, zowel bij het slachtoffer (van wie de puberzoon in de problemen kwam na een vechtpartij) als bij Liewe zelf, wiens vader ooit de intrigerende zin sprak: 'Het vaderschap zou voor iedereen een probleem moeten zijn.' Dat vader-zoonverhaal is een van de langere lijnen, die nieuwsgierig maken naar de uitwerking ervan in latere delen.
Voeg hierbij datDe duikerschitterende natuurbeschrijvingen heeft en rake, secure typeringen (iemand loopt met 'zijn blik naar binnen gekeerd alsof hij op een evenwichtsbalk staat'), en de conclusie moet zijn dat de boekvorm in dit geval toch aanmerkelijk meer is dan een krap jasje voor een vermomd scenario.
Hebben we hier een twintigkaraats exemplaar te pakken van wat sinds eind jaren negentig, sinds Nicci French, de 'literaire thriller' heet? Dat label heeft me altijd tegengestaan. Het doet het voorkomen alsof de genres een vloeiend spectrum vormen: laag bij de grond heb je de thriller, hoog bovenaan heb je de literatuur, en onvermijdelijk is er dan een schemergebied. Literaire thrillers, of romans met thrillerachtige trekken.
Pogingen ze af te bakenen komen er dan altijd op neer dat de thriller in eerste instantie om de plot draait en de rest mooi meegenomen is, terwijl het in de literatuur gaat het om die rest - personages, stijl, verbeeldingskracht, levensinzichten, schoonheid - en de spannende plot daarbij mooi meegenomen is.
De waddenthrillers van Mathijs Deen, van wie eerder werk voor de AKO- en Librisprijs werd genomineerd, zouden we dan in de hoogste regionen van dat schemergebied moeten plaatsen. Nog net thriller, en al bijna echte literatuur.
Die voorstelling doet dit boek geen recht. Al was het maar omdat ik de afgelopen tijd genoeg 'literaire' romans las die beduidend beroerder geschreven zijn. Na het lezen vanDe duikerbedacht ik dat we beter - met de nuchterheid van de hoofdpersoon - kunnen stellen: je hebt goede boeken, en niet-goede boeken. En dit boek behoort zonder twijfel tot de werkelijk goede boeken, en is er toevallig eentje met een ijzersterke plot.
De vraag 'thriller of literatuur' is in feite alleen nog relevant voor wie zich afvragen of het 'op de lijst' mag voor school, en of het mag meedingen naar de Libris Literatuurprijs. Wat mij betreft: tweemaal volmondig ja.
'Gezonde lucht, mensenkennis, geen flauwekul, drank'
Peter Arno Broer | Schreef Mathijs Deen een Simenon-achtig vakantieboek? MATHIJS DEEN De duiker Alfabet, 318 blz.