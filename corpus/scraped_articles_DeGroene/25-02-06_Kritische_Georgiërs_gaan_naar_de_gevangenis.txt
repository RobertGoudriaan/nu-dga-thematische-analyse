Kritische Georgiërs gaan naar de gevangenis

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
6 februari 2025
Tbilisi- De pers muilkorven, verkiezingsfraude en politiegeweld - de democratie in Georgië brokkelt in rap tempo af onder de regerende partij Georgische Droom. Nu begint een nieuw hoofdstuk in dit dystopische verhaal: het opsluiten van critici.
Bijvoorbeeld de acteur Andro Chichinadze (28). 'Hij is zo iemand die grapjes maakt als er een probleem is. Zo lief, zo grappig - misschien wel de meest naïeve man van zijn leeftijd die ik ken', zegt collega-actrice Ekaterine Demetradze. Vanuit het publiek kijkt ze naar het podium waar ze jarenlang samen speelden, maar dat sinds de arrestatie van Chichinadze leeg is. Hun theatergezelschap, Vaso Abashidze New Theater, sloot de deuren en besloot door het land te touren met een voorstelling over de situatie in het land
Chichinadze zit nu twee maanden in voorarrest. Hij zou tijdens een van de vele protesten sinds de betwiste parlementsverkiezingen in oktober iets naar een agent hebben gegooid. 'Het is ironisch dat Andro is opgepakt; hij waarschuwde andere demonstranten juist zich netjes te gedragen', zegt Demetradze. Bewijs ontbreekt, maar als een van de omstreden rechters hem schuldig acht, riskeert hij vier tot zes jaar cel.
Hij is niet de enige. Tientallen demonstranten wachten hun proces af of zijn al veroordeeld. Vaak voor politiegeweld of vernieling, met straffen die variëren van hoge boetes tot gevangenisstraffen. Maar mensenrechtenorganisaties noemen de arrestaties politiek gemotiveerd en onredelijk. Zo moeten twee jongens bijna een jaar zitten voor het beschadigen van een hek waarvan de schade nog geen 140 euro bedraagt.
Volgens Demetradze is haar collega bewust als doelwit gekozen. 'Hij is bekend en openlijk kritisch. Zijn arrestatie moet anderen afschrikken.' Om dat tegen te gaan, sprak Chichinadze de demonstranten toe in een brief. 'Door jullie daden geloof ik dat geluk mogelijk is, waar je ook bent en waar je ook terechtkomt,' schreef hij vanuit zijn cel. 'Hij komt sterk over in zijn brief. Ik hoop dat hij zichzelf als een held in een film ziet', zegt Demetradze. 'Maar we weten niet hoe hij zijn dagen alleen doorbrengt.'
De zorgen over politieke gevangenen groeien, vooral over de gezondheid van journalist Mzia Amaghlobeli, oprichter van de kritische krantBatumelebi. Ze is al drie weken in hongerstaking en riskeert zeven tot elf jaar cel. Veertien ambassades, waaronder de Nederlandse, riepen op tot haar vrijlating.
Of Demetradze niet vreest dat haar hetzelfde lot te wachten staat? 'Veel vrienden van me zijn tijdens protesten in elkaar geslagen of zitten vast. Ik zou liegen als ik zeg dat ik niet bang ben. Maar als ik stop te vechten, wint het regime. Dát vind ik enger.'