Nieuwe bestuurscultuur: onmacht, onwil of onbegrip? In het nieuws

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
6 juli 2023
Als in Den Haag iets misloopt, moet je je altijd afvragen of dat is uit onwil, onmacht of onbegrip. Die eerste twee slaan op de politieke binnenwereld, het onbegrip meestal op de buitenwereld. Vaak is er sprake van alle drie. Zo waren wij als journalisten drie jaar geleden best woedend. We voelden ons aan het lijntje gehouden en vervolgens bedrogen. We hadden een openbaarheidsverzoek ingediend bij het ministerie van Binnenlandse Zaken (BZ). De Tweede-Kamerverkiezingen kwamen eraan en samen met de vpro onderzochten we hoe dit ministerie de stembusgang wilde beschermen tegen desinformatie enmicro-targeting. We wilden inzage in stukken die hierover gingen. Na het verzoek volgde een beleefde ontvangstbevestiging, daarna niets dan stilte. We bleven vragen waar 'het bleef' en pas ruim na de verkiezingen waar het verzoek om draaide, viel er een besluit. We kregen de stukken, maar pagina na pagina was weggelakt.
Wat wij zochten viel buiten de 'reikwijdte' van ons verzoek, zo klonk het. Maar er was een lichtpuntje: de onderwerpregels van de documenten waren niet weggelakt, dus wat als we nou nóg een openbaarheidsverzoek zouden indienen naar precies die documenten? Een woordvoerder liet ons telefonisch weten dat het een makkelijk klusje zou worden. De documenten waren tenslotte al gevonden! 'Jullie hoeven er alleen nog maar even de lak van af te krabben', grapten wij terug. Het lachen verging ons. Maanden trokken voorbij, voorlichters namen niet meer op. De verkiezing waarvoor we het verzoek ooit hadden ingediend lag inmiddels zo ver achter ons dat de exercitie nutteloos voelde. Maar met gemeenteraadsverkiezingen in aantocht hoopten we nu wel op tijd te zijn.
Op 14 juli viel een nieuw besluit. Ons verzoek werd afgewezen. Onze vraag had betrekking op een wetsvoorstel dat nog niet was voltooid. Dát openbaren zou 'zorgvuldig ingerichte processen' kunnen verstoren, schreef de hoogste ambtenaar van BZ. 'Hierdoor kan een voortijdige publieke discussie ontstaan die niet op de juiste gronden of juiste feitelijke informatie gevoerd kan worden. Ook wordt onnodige ophef onder burgers voorkomen die zou kunnen ontstaan wanneer voorgestelde alternatieven of scenario's die verstrekkende gevolgen zouden hebben, vroegtijdig openbaar gemaakt zouden worden.' We dienden een bezwaar én een klacht in en enkele maanden later zaten we via een online videoverbinding bij een commissie. Dat was een prettig gesprek: we bleven het oneens maar begrepen elkaar beter. Zij legden uit dat wij wel degelijk in de keuken mochten kijken, maar niettijdenshet koken. Als de wet was afgerond, zouden de stukken naar buiten mogen.
Inmiddels had premier Rutte 'radicale ideeën' voor een 'nieuwe bestuurscultuur' aangekondigd. De wet die gaat over openbaarheid werd verruild voor een nieuwe en de overwegingen van ambtenaren zouden vaker geopenbaard worden. We mochten, kortom, vaker meekijken in de keuken. Wat dat betekent voor de ambtenaren die in die keuken werken, leest u op pagina 28.Een maand lang liep dit blad mee op de afdeling waarmee het in de clinch had gelegen. Daar tekenden we nu niet onze eigen journalistieke onvrede op, maar juist de angst en twijfel aan de andere kant. Het levert een beeld op van zwoegende mensen belast met een taak die zij schier onmogelijk achten. Angstig om plots in het volle licht te werken, vragen zij zich af of ze nog wel alles moeten opschrijven. De grote beloftes over openheid worden uitgevoerd binnen een chaotisch overheidssysteem waarvan vaak onbekend is waar belangrijke informatie is opgeslagen.
Onwil, onmacht of onbegrip? Je zou kunnen concluderen dat het onmacht is. Maar dat is te simpel. Politieke beloftes over openheid klinken al minstens tien jaar. Iedereen wist dat dit eraan kwam. Als je dan je systemen niet op orde hebt, mag je stilletjes aan gaan spreken over politieke onwil. Recente overheidsschandalen rond Gronings gas en de toeslagenaffaire stemmen ook somber. Pas als de vrees kan worden weggenomen dat onwil een rol speelt, kan de beloofde openheid realiteit worden. Dan komt het begrip vanzelf.
Beloftes over openheid klinken al ruim tien jaar