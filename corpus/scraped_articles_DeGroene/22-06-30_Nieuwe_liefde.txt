Nieuwe liefde

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
30 juni 2022
CABARET Grof Geschud
Wanneer Myrthe van Velden en Lander Severins in de openingsscène van hun tweede voorstellingBroedenvia een laddertje naar een groot vogelnest klimmen, kunnen we hen nog ternauwernood zien. Het decor, zo meldde hun management mij vooraf, was eigenlijk te groot voor de kleine zaal van theater Bellevue. In België is het talentvolle Vlaams-Nederlandse cabaretduo Grof Geschud die kleine zaaltjes dan ook ontgroeid. In Nederland weet het grote publiek hen nog moeilijk te vinden.
Severins (Vlaams) en Van Velden (Nederlands) ontmoetten elkaar in 2014 op de Koningstheateracademie in Den Bosch. Hun artistieke samenwerking mondde uit in een liefdesrelatie, het onderwerp van hun bejubelde debuutLijmen.Kort daarna liep hun relatie stuk. InBroedenanalyseren ze waar het misging. Dit levert een soort openbare relatietherapie op die direct en confronterend is, maar ook verfijnd en poëtisch. Daarbij switchen ze soepel tussen verschillende accenten, van Twents tot (West-)Vlaams, bijvoorbeeld in een reeks komische telefoongesprekken waarin we horen hoe hun ouders zich aanbemoeien tegen de relatiebreuk.
Dat de voorstelling nergens particulier voelt, komt door de ontwapenende eerlijkheid van de makers, hun sterke spel en de strakke theatrale vorm, waaraan regisseurs Minou Bosua (de Bloeiende Maagden/Minoux) en Janne Desmet (Studio Orka) ongetwijfeld een bijdrage hebben geleverd. Het venijn schuilt steeds in kleine zinnetjes, waarmee Severins en Van Velden (zogenaamd) even uit hun rol vallen en iets laten doorschemeren van hun pijn en verdriet. Zo creëren ze een ongemakkelijk intiem moment door, dicht bij het publiek, samen op een te klein krukje plaats te nemen, waarna Severins het concept van de voorstelling begint uit te leggen. Het duo wekt in de voorstelling niet de illusie nog een relatie te hebben. Hij: 'Dat zou voor ons te pijnlijk zijn.' Zij: 'Voorjoubedoel je?'
Grof Geschud brengt een type cabaret ('kleinkunst' is eigenlijk een beter woord) dat we nog maar weinig zien in Nederland. Met hun verfijnde literair-muzikale stijl zijn ze duidelijk geïnspireerd door hun artistiek coach Raf Walschaerts van het Vlaamse cabaretduo Kommil Foo. Het werk van Kommil Foo (door Henk van Gelder eens treffend omschreven als 'cabaret op kousenvoeten') resoneert hier in tragikomische bespiegelingen over de liefde, met veel pathos maar zonder ergens pathetisch te worden, en in de muzikale arrangementen. Onbetwist hoogtepunt in deze stijl isZij hoort bij mij,een ontroerend en geestig ontsporend wraaklied waarin hij zijn gal spuwt over haar nieuwe liefde.
Broedenbrengt de vele facetten van de liefde haarscherp in beeld, juist door het perspectief van de voorbije relatie te kiezen. En laat deze cabareteske variant van het echtscheidingsdrama niet ook zien dat liefde zich maar moeilijk laat begrenzen tot een relatie? Of, zoals relatietherapeute Chantal het uitdrukt: 'Liefde is niet zo simpel als een "ja" of een "nee", soms barst ze uit de kieren van alles ertussenin.'
Dick Zijp
Grof Geschud,Broeden,tournee t/m 28 maart, grofgeschud.eu. Gezien: 18 mei, Theater Bellevue
Jaap Joris Vens - Super Formosa | Lander Severins en Myrthe van Velden van Grof Geschud in Broeden