De Roemeense premier wil een revolutionaire eretitel In de wereld

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
11 januari 2024
Boekarest- Gevolgd door een camera wandelt Mihai Dodu door de straat waar zijn vader in 1989 een kogel door het hoofd kreeg. De Roemeen vertelt aan een onderzoeksjournalist van Recorder hoe zijn 28-jarige vader sneuvelde tijdens de Roemeense Revolutie: bij een poging de belegerde televisiestudio te verdedigen. 'Het was 22 december, 22.00 uur 's avonds', zegt Mihai. 'Hij zei tegen zijn beste vriend: laat mij voorgaan, in deze straat ben ik geboren.' Een paar seconden later klonk een salvo en raakte Daniel Dodu's schedel de stenen.
34 jaar later strijdt een Dodu opnieuw tegen de Roemeense autoriteiten. Mihai kreeg vorig jaar de leiding bij de overheidsorganisatie die bepaalt welke van zijn landgenoten zich 'revolutionair' mogen noemen, een eretitel met geldelijke vergoeding. Vanuit die functie staat de Roemeen nu lijnrecht tegenover een vermeende revolutieheld, die toevallig ook zijn baas is: premier Marcel Ciolacu (psd).
De machtige politicus uit het provinciestadje Buzau spande afgelopen zomer een rechtszaak aan tegen Mihai Dodu en collega's, omdat zij weigerden hem te benoemen tot 'Strijder met doorslaggevende rol'. Voor die titel moeten serieuze heldendaden zijn verricht, voorafgaand aan de val van dictator Nicolae Ceausescu. In Buzau was van zulke revolutionaire activiteiten geen sprake.
Ciolacu's poging tot zelfverheerlijking staat niet op zichzelf. Het aantal erkende Roemeense revolutionairen is de afgelopen decennia snel toegenomen. Vele obscure figuren blijken achteraf een cruciale rol te hebben gespeeld in subversieve activiteiten tegen het communisme. Zelfs volledige steden wisten op curieuze wijze eretitels binnen te slepen, tot woede van echte revolutionairen en ouderloos achtergebleven zonen.
Mihai Dodu was niet onder de indruk toen de regeringsleider na zijn weigering een intern controleorgaan op hem afstuurde. Hij gaf ook niet toe toen de premier hem belde. 'Hij vroeg me wat ik wil doen: politiek bedrijven of mijn baan uitvoeren. Ik antwoordde: alleen mijn baan uitvoeren.'
Uiteindelijk bezegelde de onderzoeksjournalist van Recorder Dodu's lot. Naar aanleiding van de rechtszaak diende zij een verzoek in om het karig gevulde revolutiedossier van premier Ciolacu te mogen inzien, en kreeg het ook. Twee weken na verschijning van haar geruchtmakende onderzoeksproductie kon de zoon van een gestorven revolutionair zijn spullen pakken, officieel vanwege door hem geschonden privacywetgeving bij verstrekking van de bewijsmap. De ondertekenaar van zijn ontslagbrief: Marcel Ciolacu.