Waar blijft de evaluatie van de coronacrisis? In het nieuws

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
21 september 2023
'Goedenavond. Het coronavirus houdt ons land in de greep. Ons, én de rest van de wereld. Samen staan we voor een enorme opgave.' Plechtig bracht premier Rutte op 16 maart 2020 in een tv-toespraak Nederland op de hoogte van de coronacrisis waarvan toen niemand de omvang kon overzien, maar die al snel gold als de grootste crisis sinds de Tweede Wereldoorlog. Op basis van cijfers rondom het getal 'r' mondden maatregelen uit in vier lockdowns en een avondklok.
We vergeten liever hoe ingrijpend het 'nieuwe normaal' voor iedereen is geweest. Dat er in verpleeghuizen mensen stierven zonder familie om zich heen, kinderen niet naar school konden, sociaal geïsoleerde jongeren in geestelijke nood raakten, andere zorg moest wijken uit vrees voor code zwart op de ic's. Dat virologen ons in de greep hielden en daarmee onze grondrechtelijke vrijheden werden opgeofferd.
Was dat nodig? Stond Nederland in zijn aanpak ergens tussen het autocratische China en het democratische Zweden in? Fundamentele vragen die blijven liggen, want een broodnodige evaluatie hield het kabinet-Rutte in tegenstelling tot andere landen voor gezien. Geen tijd, uitgestelde dossiers gingen voor. Er kwam bovendien een nieuwe crisis achteraan: de grootste oorlog in Europa sinds de Tweede Wereldoorlog.
Ondertussen voerde de regering dit jaar wél de pandemiewet - opvolger van de tijdelijke coronawet - in, zodat er een permanente grondslag is voor beperkende maatregelen bij pandemieën. Toen het voorstel in het parlement werd aangenomen klonk vanaf de publieke tribune rumoer. En vervolgens ging 'Den Haag' over tot de orde van de dag.
Maar dat kan natuurlijk niet, doen alsof er van zo'n crisis niet veel valt te leren voor de toekomst. Zoals: het strakgetrokken zorgstelsel anders inrichten zodat er meer lucht is in de capaciteit. Alsof die abnormale periode geen diepe sporen heeft nagelaten: twijfels aan de wetenschap, een dalende vaccinatiegraad, een geschonden vertrouwen in de overheid. Volgens onderzoek van het Sociaal en Cultureel Planbureau (scp) heeft bijvoorbeeld twintig procent van de Nederlanders gedurende die periode sceptische ideeën over de pandemiebestrijding ontwikkeld. Zij ervoeren uitsluiting door de overheid, de media en de maatschappij en dat versterkte hun wantrouwen.
Hoe ernstig dat doorwerkt laat de aivd zien in haar jaarverslag 2022. De veiligheidsdienst wijst op 'anti-institutioneel extremisme' dat deels is geworteld in de coronacrisis en nu wordt gevoed door complottheorieën over een kwaadaardige elite. Net als het scp adviseert de aivd de overheid om met deze groepen in gesprek te gaan en nieuwsgierig te zijn naar de argumenten van mensen die een sterk afwijkende mening hebben, omdat er vaak begrijpelijke vragen en zorgen aan ten grondslag liggen.
Zo'n gesprek, in de vorm van een briefwisseling, over de noodzaak, intentie en impact van de coronaaanpak wordt deze week gevoerd inDe Groene. Twee verschillende perspectieven die staan voor de polarisatie tijdens die abnormale periode. Waar Ewald Engelen omziet in verbijstering, zich nog nooit zo geïnfantiliseerd heeft gevoeld, spreekt over overheidspropaganda jegens vaccinweigeraars, twijfelt aan de goede intenties van de maatregelen, de kersverse pandemiewet 'een slapende bom onder onze democratie' vindt, blikt Casper Thomas terug in verwondering en neemt hij een politiek-filosofisch, staatsrechtelijk standpunt in. Zoals: een vermeende kwade opzet van bestuurders en virologen moet wel aangetoond worden. Dat zomaar roepen zit in de sfeer van complotdenken. Of de pandemiewet toetsen aan de grondwet bij een constitutioneel hof - wat nu niet kan in Nederland.
Evaluatie van de coronacrisis behoort niet tot de erfenis van het gesneuvelde kabinet. De nieuwe ploeg zal daar niet omheen kunnen, wil zij met een schone lei beginnen: een open bestuurscultuur van vertrouwen.
Doen alsof er van zo'n crisis niet veel valt te leren, kan niet