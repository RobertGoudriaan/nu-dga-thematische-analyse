Staat van ontkenning Nieuws mijden uit empathie?

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
18 januari 2024
Wie is gestopt met het volgen van oorlogsnieuws uit Gaza en Oekraïne, hoeft niet onverschillig te zijn voor het lijden daar. Juist empathie kan mensen laten wegkijken, omdat het pijn en machteloosheid veroorzaakt. Is compassie beter?
'Vind je lichtpuntjeen durf te hopen', is de formule waarmee stichting Sire de doemgolf te lijf gaat die Nederlanders naar beneden trekt - een zin met zo'n sombere naklank dat hij je bijna op eigen houtje terneergeslagen maakt. Bijna twee derde van de bevolking is volgens een peiling minder hoopvol geworden. Oorlog wordt als voornaamste reden genoemd.
Dat is na de herfst van 2023 ook niet verwonderlijk. In oktober, toen door begon te dringen dat het Oekraïense offensief was mislukt - en de oorlog met Rusland daarom een uitputtingsslag zou gaan worden - walste het nieuws van de wreedheden van Hamas in Israël over al het andere heen: een bijna onvoorstelbare moordtocht op een zaterdagochtend. Vrijwel direct begon Israël met luchtaanvallen in Gaza, die uitgroeiden tot een dodelijke storm waarbij in de meest intense weken hele Palestijnse woonwijken werden weggevaagd, en elke tien minuten (volgens Unicef) een kind werd gedood.
Wie empathie heeft met de slachtoffers heeft daar letterlijk pijn om: de emotionele reactie op pijn zit in hetzelfde hersendeel dat wordt geactiveerd bij het zien en horen van het leed van anderen. En dat was in praktijk vaak zien. In tijd waarin 'het rauwe (en vaak brute) videofragment de dominante vorm van informatie is geworden' (aldusLe Monde diplomatique)leverden journaals, nieuwssites en vooral sociale media een stroom aan heftige beelden van schade, doden, rouwenden. 'In de loop van een doorsnee dag en op mijn sociale media-feeds zie ik mensen die zeggen dat ze gek worden, dat er dingen zijn die ze nooit meer uit hun hoofd zullen krijgen', schreef de Soedanese journalist Nesrine Malik inThe Guardian. Nieuws als een dagelijkse test: hoeveel leed kan een mens aanzien?
Tegelijkertijd was er woede en frustratie om een wereld die juist wegkeek. Bij zowel pro-Israëlische als pro-Palestijnse demonstraties uitten mensen hun ongeloof dat de wereld zo onverschillig is en gewoon op oude voet verder gaat. Bij de Verenigde Naties zei de Israëlische ambassadeur bitter dat de wereld 'wegkijkt' bij de wreedheden van Hamas; VN-baas António Guterres zei hetzelfde over de humanitaire gevolgen van het Israëlische offensief. In columns en in tv-programma's begonnen mensen inderdaad te bekennen dat ze zich afsloten voor al het negatieve nieuws; in mijn eigen kring hoorde ik een stroom van mensen die op zijn minst rond de Kerst een nieuwsvakantie hadden genomen. Het betrof niet alleen progressief Nederland dat door de verkiezingswinst van de PVV extra gedeprimeerd was: ook bijvoorbeeldTelegraaf-columnist Daphne Deckers kwam uit de kast als nieuwsmijder.
Veel media, waaronder deNRCenNewsweek, zagen ook een onverschillige wereld en schreven over een gebrek aan empathie.The Interceptschreef over 'de diepte van onze empathiecrisis', Al Jazeera over'the weaponisation'van empathie. 'Ik ben bang dat de wereld zijn menselijkheid aan het verliezen is', zei het hoofd van VN-hulporganisatie unrwa over de internationale reactie op de Israëlisch-Palestijnse oorlog.
Maar wegkijken bij oorlogsnieuws ligt niet per se aan onverschilligheid. Ook empathie kan mensen daartoe bewegen. In de psychologie wordt empathie doorgaans gezien als de eerste van twee vormen van emotionele respons op het lijden van anderen: inleven in en meevoelen met andermans pijn. Hoewel empathie in de samenleving een positieve bijklank heeft, pakt dat voor mensen juist vaak negatief uit. Want meevoelen met leed waarbij je je machteloos voelt, leidt tot verslagenheid. Als je het lijden van de ander niet kunt wegnemen, leidt dat tot 'empathische nood', een hulpeloos en depressief gevoel dat mensen ontvluchten door het af te wijzen en ervan weg te bewegen - van het gevoel en van de bron ervan, het slechte nieuws.
Misschien gebeurt dat bij het IsraëlischPalestijns conflict nog wel sneller dan bij andere oorlogen, omdat het zo'n diepgeworteld en langlopend conflict is waarvan mensen al zoveel ronden hebben gezien, terwijl de oplossing alleen maar verder uit zicht lijkt te raken. Bij de invasie van Oekraïne leek het in ieder geval aanvankelijk anders te gaan. Al snel vocht Oekraïne, waar de sympathie van de meeste Nederlanders ligt, succesvol terug en nam het initiatief op het slagveld. Anderhalf jaar straalden president Volodymyr Zelensky en andere Oekraïners uit dat ze zouden winnen en het onrecht recht zouden zetten, als ze maar genoeg steun kregen uit Europa. Dat koppelde de empathie van Europeanen niet aan uitzichtloos Oekraïens leed, maar aan een hoopvol perspectief - aan het verhelpen ervan.
Dat perspectief begon afgelopen herfst te schuiven, toen duidelijk werd dat het Oekraiense offensief waar zoveel van was verwacht grotendeels was mislukt. Even later begon een nieuwe ronde van Russische winterbombardementen, die Oekraïners doodt in hun huizen en aan de vrieskou probeert over te leveren. In het verlengde ligt mogelijk een groeiend gevoel van machteloosheid in Europa, en gepaard daaraan een groeiende vermijding van oorlogsnieuws uit Oekraïne.
Het idee dat een overdosisvan leed een psychologisch effect heeft - een soort emotionele erosie of zelfs psychologische schade - werd al in de jaren zeventig bestudeerd en besproken. Wetenschappelijk onderzoek richtte zich aanvankelijk op verpleegkundigen, die zich emotioneel afsloten voor het lijden van hun patiënten. Cultureel debat werd gevoerd over media, met name over nieuwsfoto's van wreedheden en leed, en het afstompende effect daarvan. Voor beide werd de term'compassion fatigue'gebruikt - compassievermoeidheid. Maar die ideeën moesten op de helling: niet het verlenen van zorg bleek verpleegkundigen uit te putten, maar machteloosheid bij sommige patiënten. Ook de toenemende onverschilligheid door het zien van heftige foto's bleek bij nader inzien niet te bestaan. En de term zelf klopte ook niet.
Compassie is namelijk de tweede vorm van emotionele respons op leed. Het is niet hetzelfde als empathie: compassie is een gevoel van bezorgdheid over het lijden van anderen. Iemand met compassie ziet het leed van een ander wel en wil er iets aan doen, maar neemt de (ingebeelde) emoties van de ander niet over. Psycholoog Adam Grant beval het inThe New York Timesaan als nuttiger en psychologisch gezondere reactie op het leed in Israël en Gaza dan empathie: compassie geeft slachtoffers het gevoel te worden gezien (ook al kan het hun pijn niet wegnemen), motiveert mensen om betrokken te blijven en te helpen in plaats van zich af te sluiten, en kan werken als 'antiserum' tegen hulpeloosheid.
Empathie heeft bij meer psychologen een slechte naam. Sommigen bevelen aan mensen te trainen in compassie als emotionele reactie en empathie af te leren. Psycholoog Paul Bloom ging nog verder. Met zijn veelbesproken boekAgainst Empathy(2016) ging hij in tegen de Amerikaanse president Barack Obama en VN-chef Ban Ki-moon, die een 'empathie-tekort' respectievelijk een 'empathie-kloof' als centrale probleem van onze tijd aanwezen. Bloom schreef juist dat 'de problemen die we ondervinden als maatschappij en als individuen zelden een gevolg zijn van een gebrek aan empathie; ze zijn vaak te wijten aan een overschot ervan'.
Dat ligt aan hetspotlight-effect van empathie: het zet het lijden van specifieke mensen in een schijnwerper en laat per definitie dat van anderen in het duister. In het Palestijns-Israëlisch conflict is dat dagelijks te zien: beide zijden vragen empathie voor hun eigen lijden en benoemen dat van de ander niet - en daarmee wordt empathie een politiek argument. Volgens Bloom kan dit 'reserveren' van empathie voor een specifieke groep in praktijk uitpakken als 'een krachtige motivatie voor oorlog en wreedheden'.
Het is wat zwaar om dit alles Nederlandse nieuwsmijders aan te smeren die zichzelf psychologisch willen beschermen. Maar inzicht in het probleem is belangrijk, want nieuwsmijders vormen een behoorlijk grote groep. Dat wijst onderzoek uit van Kiki de Bruin. Zij promoveert aan de Hogeschool Utrecht en de universiteit in Wageningen (wur) op nieuwsmijding. Ze heeft de data voor afgelopen herfst nog niet geanalyseerd, zegt ze in een telefonisch gesprek, maar bij eerder heftig nieuws - de corona-epidemie en de Russische invasie van Oekraïne - was er een grote groep afhakers. Maar niet direct: eerst is juist de nieuwshonger groot. 'Bij een heftige nieuwsgebeurtenis gaan mensen juist veel nieuws volgen, ook uit een gevoel van onveiligheid en afhankelijkheid', zegt De Bruin, 'maar hoe langer het aanhoudt, hoe meer mensen het nieuws gaan mijden.'
Het onderzoek van De Bruin bevestigt de rol van empathie bij nieuwsmijders. 'Mensen zeggen vaak dat ze niet het nieuws zelf willen vermijden, maar de negativiteit in de wereld. Ze zeggen dat het hun te erg raakt, en dat het ook continu overal om hen heen is.' Dat impliceert niet desinteresse over de maatschappij. Een Amerikaans onderzoek zag juist grotere maatschappelijke betrokkenheid bijnews resisters.En ook De Bruin stelde een correlatie vast tussen het vermijden van nieuws en grotere maatschappelijke betrokkenheid tijdens de coronacrisis. 'We zagen dat veel mensen na een paar maanden nieuws gingen mijden en meer gingen doen. Dat komt denk ik doordat negatief nieuws - en zeker bij de covidcrisis - een machteloos gevoel geeft. Mensen besloten: ik ga niet meer naar mijn scherm staren, maar ik ga vrijwilligerswerk doen en anderen helpen.'
Er is ook een algemeen verbandmet digitaal nieuws: met de overdaad aan informatie die mensen dagelijks bestormt. 'Het is een paradox', zegt De Bruin. 'We leven in een digitale informatiesamenleving, waarin we beter geïnformeerd kunnen zijn dan ooit. Maar mensen geven in groten getale aan dat ze die informatie juist beginnen te mijden.' Daar zit overigens ook een stukje zelfbegoocheling in: als mensen zeggen nieuws te mijden bedoelen ze volgens De Bruin vaak kranten of het journaal, terwijl ze via sociale media en app-berichten niet minder nieuws tot zich nemen, maar overschakelen op een andere vorm.
Overigens is het maar de vraag of wegkijken de uitzondering is of juist de regel. Stanley Cohen, een joodse, Zuid-Afrikaanse socioloog die opgroeide onder apartheid en daarna verhuisde naar Israël, concludeerde uit onderzoek en uit zijn eigen levenservaring in die twee landen dat een staat van ontkenning van andermans leed de normale conditie is van de menselijke soort. InStates of Denial: Knowing about Atrocities and Sufferingbeschreef hij juist de 'Oxfam-Amnesty-visie', die van buitenstaanders een interventie vraagt bij het lijden van anderen, als de uitzondering.
In een ideale samenleving, schreef Cohen, zou 'de diepe schaamte van passiviteit' de sociale norm zijn, en bestond er in de wereld 'de verplichting om anderen in gevaar en angst te helpen'. Daar zijn we niet, maar het is een extra reden om met compassie naar de oorlogen in de wereld te blijven kijken. Niet om de dagelijkse visuele beproeving te ondergaan van andermans leed. Maar om dat leed te zien en te erkennen, en betrokken te blijven.
Libkos / Getty Images | Een Oekraïense soldaat vertrekt naar de frontlinie en neemt afscheid van zijn moeder. Kramatorsk, Donetsk. September, 2023