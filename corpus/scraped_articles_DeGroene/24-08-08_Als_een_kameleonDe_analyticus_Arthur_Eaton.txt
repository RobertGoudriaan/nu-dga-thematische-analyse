Als een kameleon De analyticus Arthur Eaton

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
8 augustus 2024
Psycholoog en filosoof Arthur Eaton beantwoordt levensvragen van lezers. Deze week: is het normaal om altijd iedereen tevreden te willen stellen?
Beste D., Jij bent de schepper van conflictvrije ruimtes. De baas geeft je een opdracht, eigenlijk is het te druk, maar jij fixt het wel. Je vriend wil alwéér naar die ene kroeg? Ach, waarom ook niet, als dat hem nou gelukkig maakt. En die vervelende buurman met zijn meningen: je knikt een beetje mee, denkt er het jouwe van, maar de sfeer blijft in elk geval goed. Mensen vergeten soms dat het een talent is om iemands verlangen aan te voelen en te weten hoe je het moet vervullen. Ook dat is aanpassing. Maar aanpassing heeft een slechte naam in de tijd van authenticiteit en 'jezelf zijn'.
Aanpassing is een kunst die we allemaal moeten leren. Als we iets nodig hebben van onze omgeving, of als we ergens bij willen horen, of als we iets nieuws willen leren. Maar je aanpassen kan een kwelling zijn, als je wordt gedwongen te zijn zoals iemand anders wil of denkt dat je bent. Als we ons met tegenzin aanpassen, worden we meer een weerspiegeling van de omgeving en minder onszelf. We verruilen iets interns voor iets externs. Dat is bijna altijd een slechte ruil.
Wie zich altijd aanpast, en als een soort kameleon meekleurt met zijn of haar omgeving, altijd ja-knikkend en meebuigend, loopt het risico uit het oog te verliezen wat hij of zij zelf wil, wat hij of zij zelf nodig heeft, en wie hij of zij zelf werkelijk is. Dat is misschien iets wat jij kunt invoelen, D. En dat kan ver gaan. Zo ver, dat er mensen zijn die niet goed weten wat ze verlangen, behalve als een ander het ze vertelt. Zo iemand kent zijn eigen binnenwereld niet: ze zijn nooit uitgenodigd om hun eigen velangens en gevoelens serieus te nemen, te herkennen, te verkennen. De Britse kinderarts en psychoanalyticus Donald Winnicott zei altijd: 'Het zijn de stille kinderen waar je op moet letten.'
Een'false self',noemde hij het. Kinderen die zich hebben moeten aanpassen aan de behoeften van hun ouders komen later in de problemen, zag hij. In plaats van gezien te worden als kleine individuen in ontwikkeling, met eigen voorkeuren en persoonlijkheden, zijn ze behandeld als verlengstukken van hun ouders. Hoe maak ik het papa naar de zin? Hoe krijg ik mama weer rustig? Als zulke vragen centraal staan in een kindertijd, loopt iemand het risico zijn of haar'true self'uit het oog te verliezen. Dat is Winnicotts verhaal. Het 'true self' is de persoonlijkheid die het kind zou hebben ontwikkeld als het wél was gezien voor wie het werkelijk was. Men zegt weleens dat de psychoanalyse een modernistische uitloper is van de Romantiek. Daar zit wat in.
Het is mooi, dat onderscheid tussen een waarachtig zelf en een aangepast zelf. Maar klopt het ook? Het is erg zwart-wit, zo'n onderscheid. In werkelijkheid zullen er heel wat schakeringen zitten tussen zuiver true en false. Het nodigt ook uit om de omgeving de schuld te geven: het zal wel weer aan je ouders liggen. Ik weet natuurlijk niets over jouw jeugd, D. Ik weet niet wanneer je neiging tot aanpassing is begonnen of waar de wortels ervan liggen. Maar misschien kan het verhaal van Winnicott je helpen denken over wanneer je je begon aan te passen op een manier die niet meer prettig voor je voelt. In elk geval roept het de vraag op: wie zouden we zijn als we ons leven op onze eigen voorwaarden vormgaven?
Voor veel mensen is dat een belangrijke vraag. Misschien ook voor jou. Wie is opgegroeid onder de tirannie van andermans verlangens, stemmingen en behoeften, is vaak angstiger en vermijdender. Zo iemand heeft de ruimte nodig om uit te vinden wie ze zouden kunnen zijn.
Want hoewel het cruciaal is om je op de juiste momenten aan te passen, is het een bevrijding om op de passende momenten onaangepast te kunnen zijn.
Met vriendelijke groet, Arthur
Heb je ook een brandende levensvraag? Mail dan een korte brief naaranalyticus@groene.nl