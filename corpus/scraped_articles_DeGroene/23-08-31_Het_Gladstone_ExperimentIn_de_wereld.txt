Het Gladstone Experiment In de wereld

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
31 augustus 2023
Londen- Tijdens een bezoek aan de Londense National Portrait Gallery stond een vriendin van me onlangs lang stil bij een portret van Sir John Gladstone. Deze Britse koopman en politicus bezat aan het begin van de negentiende eeuw diverse suikerplantages in Guyana, een buurland van Suriname. Die kerel, zegt ze, heeft een belangrijke rol gespeeld in haar familiegeschiedenis. Een van zijn lucratieve stukken land was Highbury, een plantage nabij New Amsterdam die inmiddels al vier generaties deels in handen is van haar familie.
Die vriendin is geboren en getogen in Londen, maar koestert goede herinneringen aan Highbury waar ze als kind en tiener drie keer geweest is. Voor haar was het een dierentuin, met kippen en pony's die vrij rondlopen tussen de bomen waar papaja's, mango's en kokosnoten groeien. In de late avond, herinnert ze zich, voer ze met haar familie over de nabijgelegen Demerara-rivier. Haar uit India afkomstige overgrootvader, die een deel van de plantage had gekocht, heeft nog polo gespeeld met de Britse koning George V.
De onschuld van het landschap staat haaks op het lijden van de slaafgemaakten die hier in de suiker werkten. Op Highbury en andere plantages vond tweehonderd jaar geleden een van de grootste slavenopstanden uit de Britse koloniale geschiedenis plaats. De rebellie werd bruut neergeslagen, wat het afschaffen van de slavernij zou bespoedigen. Nazaten van de Gladstones waren voor de herdenking in Guyana, met excuses en honderdduizend pond voor academisch onderzoek naar de gevolgen van de slavernij.
Als alternatief voor de zwarte slaven haalde Gladstone arbeidskrachten uit Brits-Indië. Deze zogeheten Gladstone Coolies vormden aan het begin van de negentiende eeuw een meerderheid in het Zuid-Amerikaanse land, waar plaatsnamen als Wageningen, Schepmoed en Wel te Vreeden doen herinneren aan de Nederlandse kolonisten. Op Highbury zijn verroeste spoorrails een aandenken aan de Nederlanders die de plantage hadden gesticht.
Highbury was de eerste Guyanese plantage met Indiase werkkrachten. Sinds vier jaar staat er een monument voor de eerste groep Indiërs die in 1838 arriveerde. De ouders van mijn vriendin kwamen in de jaren zestig naar Londen en behoren tot een succesvolle Guyanese diaspora. Interesse in de familiegeschiedenis was er bij deze generatie niet veel, maar die is er wel bij de jongeren. Zo speelt bij hen de identitaire verwarring waar het Gladstone Experiment toe heeft geleid. Mijn maatje is Engels, maar ook een beetje Zuid-Amerikaans, Caribisch en Indiaas.