Meloni's Albanië-deal is een lege huls Aan de grens

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
9 mei 2024
Een ploeg vanReport,het journalistieke onderzoeksprogramma van de Italiaanse publieke omroep, is naar Albanië gevlogen om in kaart te brengen hoe het er nu voor staat met de Italiaanse opvangkampen voor bootvluchtelingen. Toen op 6 november vorig jaar een giechelende en ﬂirtende premier Giorgia Meloni de Italië-Albanië deal aankondigde samen met haar Albanese collega Edi Rama, was sprake van 20 mei 2024. Dan zouden de Italiaanse 'hotspots' op Albanese bodem in werking treden, de ideale reclamestunt voor de Europese verkiezingen van begin juni.
Maar wat de tv-ploeg in Albanië aantrof was slechts een net gegoten betonnen vloer in het haventje van Shëngjin, waar de eerste 'hotspot' zou moeten verrijzen. Twintig kilometer landinwaarts, in een stuk niemandsland aan de voet van de bergen richting Montenegro, was 70.000 vierkante meter gras gemaaid. Hier zou het grote 'verdelingscentrum' moeten komen, waar - volgens Meloni - de status van grote groepen 'illegalen' in sneltreinvaart zou moeten worden uitgezocht onder Italiaanse jurisdictie. Per maand, aldus Meloni, zouden drieduizend asielzoekers kunnen worden teruggestuurd naar het land van herkomst.
Dankzij het onderzoek bleek dat de kosten die met de operatie Albanië gemoeid zijn aanzienlijk hoger zullen uitvallen dan toegezegd. In Gjadër, het stuk niemandsland aan de voet van de bergen, is geen enkele infrastructuur; geen water, elektriciteit, rioleringen of wegen. Dat zal allemaal op kosten van Italië worden aangelegd. Daarmee stijgen de kosten van 650 miljoen euro al naar 850 miljoen euro.
De hele deal blinkt uit in onwaarschijnlijkheid. Hoe moet de Italiaanse marine op open zee de identiteit vaststellen van degenen die vanaf de kusten van Noord-Afrika naar Italië proberen over te steken? In 2023 waren het er 150.000, ruim viermaal zoveel als de 36.000 per jaar waarvoor in Meloni's dromen plaats is in Albanië. Op open zee zou al een schifting moeten plaatsvinden tussen mannen, vrouwen, kinderen, ouderen, zieken en psychische noodgevallen. Alleen 'gezonde single mannen uit veilige landen' mogen naar Albanië worden gestuurd.
Volgens bisschop Gian Carlo Perego, voorzitter van de stichting Migrantes van het Vaticaan, is de operatie totaal zinloos: 'Een cynische, geld verkwistende operatie die zal neerkomen op dat alle asielzoekers alsnog naar Italië worden gestuurd.'
Het aantal in 2024 getelde doden en vermisten aan de Europese buitengrenzen, volgens het Missing Migrants Project (IOM): 1136