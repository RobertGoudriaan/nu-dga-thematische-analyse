De rechter geeft Ogoniland weer hoop

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
4 juli 2024
Port Harcourt -Het was een uitspraak waar de geoloog Ferdinand Giadom meer dan een jaar op heeft gewacht. In juni was het zover: het 'industriële hof' in Port Harcourt sprak zich uit over zijn plotselinge ontslag als hoofd van hyprep in Ogoniland, een van de grootste schoonmaakoperaties van door olie vervuild gebied ter wereld.
Giadom had zich verzet tegen de goedkeuring van 39 contracten met bedrijven voor sanering van vervuilde grond, omdat vele daarvan niet voldoende kennis en capaciteit hadden voor hun taak. Sommige zouden mogelijk het milieu meer schade toebrengen dan de gelekte olie die ze moesten schoonmaken, wist hij.'Sweetheart deals'noemen insiders zulke te dure contracten, waarbij allerlei betrokkenen hun deel krijgen. Giadom werd kort daarna, op 2 mei vorig jaar, ontslagen door de toenmalige minister van Milieu, zonder opgaaf van redenen. De 39 en vele andere contracten ter waarde van 287 miljoen dollar werden alsnog door de minister ondertekend.
Giadom begon een rechtszaak, omdat zijn reputatie voor hem van 'onschatbare waarde' is. En in juni volgde zijn 'totale rehabilitatie', zoals hij het noemt. Volgens het vonnis was Giadoms ontslag 'ten onrechte en te kwader trouw', was er van zijn kant geen laakbaar gedrag vastgesteld en heeft hij nooit een 'eerlijke' kans gekregen zich te verweren tegen het ontslag. Omdat hij voor vier jaar was aangenomen, moet de staat hem zijn volledige salaris tot maart 2026 uitbetalen en krijgt hij een schadevergoeding van vijf miljoen naira (ruim drieduizend euro).
In juni werd ook bekend dat het contract met Philip Shekwolo, technisch directeur bij hyprep, niet is verlengd. Shekwolo is herhaaldelijk in verband gebracht met dubieuze contracten en corruptie in publicaties alsAfrica Confidential,Bloomberg en ook inDe Groene Amsterdammer,beschuldigingen die hij ontkent. De huidige coördinator van hyprep, bioloog Nenibarini Zabbey, bevestigt het vertrek van Shekwolo. Shekwolo had 'niet de intentie' uitgesproken om zijn contract 'te verlengen', mailt hij.
Ferdinand Giadom zegt dat hij nu 'verder gaat' met zijn leven en 'andere vergezichten gaat verkennen'. Hoe ziet hij de toekomst van Ogoniland, nu er een nieuwe minister van Milieu is? Giadom wijst op het 'raamwerk' dat VN-milieuorganisatie unep en andere experts hebben opgesteld. 'Als alle adviezen op strikte en transparante wijze worden opgevolgd, is herstel van al het vervuilde terrein nog altijd mogelijk.'