Niña Weijers

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
21 september 2023
M was sterk en bruin geworden deze zomer, ik kon mijn ogen niet afhouden van haar schouders, of liever gezegd het gebied tussen schouders en sleutelbeenderen. Die spier heet 'pec' zei ze. Ze had niet alleen leren zwemmen, ze wist nu ook de namen van spieren. En van attributen: peddels, pullbuoys.
In de nadagen van de zomer, die eerder leken op hondsdagen, sloot ik me aan bij de fanatieke club ochtendzwemmers in het Amsterdamse Flevoparkbad, dat een week langer open bleef dan gepland, en toen nog een week. Een microkosmos van zwemmers, vrijwilligers met hesjes en een jongen die de kwaliteit van het water kwam controleren.
Een paar minuten voor de opening van het bad, om half zeven, dromde een min of meer vast groepje samen bij de ingang. Het koele water dat stil en vol geheimen op je lag te wachten was even onweerstaanbaar als een bevroren plas van zwart, glad ijs na een donkere vriesnacht. Je wilde de eerste zijn om in aanraking te komen met het oppervlak, om je er voor een kort moment één mee te voelen, om het kapot te maken.
De meeste vrouwen zwommen verrassend snel, de meeste mannen verrassend langzaam. Snel zwemmen doe je in ingetogenheid en relatieve stilte, dat is eigenlijk alles wat erover te zeggen valt.
F deed voor hoe ik het best mijn armen en benen, voeten en handen niet te vergeten... Denk aan een satéprikker, zei ze, die je tussen je vingers rolt. Jij bent die satéprikker. F is zwemkampioen, dus alles wat ze zegt krijgt de speciale gloed van een diepere waarheid. Voor haar wilde ik mezelf een satéprikker maken, en ook een beetje omdat ik jaloers was op hoe goed M was geworden, hoe ze me ineens voorbij streefde terwijl ík vroeger de snellere was. Ik wilde weer eens niet achterblijven, maar goed, wie wil dat wel.
Het vervelende aan mannen is dat ze er zijn. F glijdt ze voorbij alsof het geen enkele moeite kost, majestueus als een blauwe vinvis. De mannen weten niets, ze spartelen hulpeloos rond in hun eigen vluchtige heden.
Terwijl zwemmen dus, en dit is het geheim, tijdreizen is. Meer dan welke bezigheid ook is het een vorm van herinneren. Je lichaam in het water toen je vier was, vijftien, zesentwintig. Hoe je je voelde op al die verschillende momenten, en hoe al die momenten door het water worden bijeengehouden. Voorouders, de vinnen van voorouders. Een van mijn eerste herinneringen die de vorm aanneemt van een narratief is deze: de zwemleraar tilt me op uit het warme water, over de zwemlijn die ons gedeelte van het bad scheidt van het volgende. Ik mag door, ik hoor niet meer bij de kleintjes.
Beter ademhalen, zegt F. Telkens als je bovenkomt leg je je hoofd bij wijze van spreken op een kussen. Als mijn zoon moe is zegt hij:even leunen. Hij kan nog niet zwemmen maar hij is net als ik, ik zie hoe hij naar het water kijkt. Ik hoor hoe hij praat over de zee als over een verloren vriend. Wanneer, vraagt hij, wanneer komt de zee weer terug mama?
Een kunstenares had eens uitgezocht hoeveel slokjes water er in een zwembad gingen. Het antwoord was onbevattelijk, zei M. Echt miljárden. Ik gluur naar haar borst, ik weet inmiddels de volledige naam van de spier die ik zo mooi vind.
De klok bij het zwembad is al een paar dagen kapot. Een paar mannen praten over de klok, informeren erover bij de vrijwilligers. Wat zij niet begrijpen, is dat je ook kunt zwemmen zonder klok. Dat je je hoofd op een kussen kunt leggen zonder kussen, en dat je op dat kussen kunt leunen.
Wanneer ik thuiskom uit het zwembad, is mijn zoon telkens weer verbaasd over mijn natte haren. Voorzichtig voelt hij aan mijn hoofd om zich ervan te vergewissen dat ze, inderdaad, nat zijn. Voor hem is het iets groots. Weggaan. Terugkomen met natte haren.
'Zet je klok eens op 17 voor 3. Vind je dat niet een ongewone stand?'
Jan Hanlo,Klok,uit:Mijn benul