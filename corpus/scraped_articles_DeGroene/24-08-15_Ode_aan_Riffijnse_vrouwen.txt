Ode aan Riffijnse vrouwen

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
15 augustus 2024
TELEVISIE Verhalen uit de Rif
InVerhalen uit de Rifgaat de Amsterdamse Samira Dahmani op zoek naar haar wortels, om te begrijpen wie ze is.
In Chaadi, aan de Marokkaanse noordkust, geboortedorp van vader die daar ook is begraven. Oma's huis is daar leeg, zoals talloze huizen van families die hun heil in Europa zochten.
Oom vertelt dat ze spaarden voor een paard, liefst twee. Want boeren waren ze, die dachten terug te gaan, diep verbonden met grond, bergen, zee, de Berbertaal. Zelf is hij alleen maar gelukkig in dat dorp, een maand per jaar, maar wat moet je als kinderen en kleinkinderen in Nederland willen blijven?
Het mag een zoektocht in vaderlijke lijn betreffen, veel meer is het een ode aan Riffijnse vrouwen die de gezinnen overeind hielden, ook in de lange jaren dat de vaders in Europa waren. En een ode aan ondernemende vrouwen die zich een steeds sterkere positie bevechten in een cultuur waarin vrouwen lang 'onzichtbaar' waren. Het percentage analfabeten onder hen neemt sterk af. Na school gaan er steeds meer studeren en bereiken economische zelfstandigheid. Vaak generatiegenoten van dertiger Samira (die een Amsterdamse couscousbar opzette, waarin moeder onmisbaar is), maar ook jongeren en opvallend strijdbare ouderen die meer zelfstandigheid en zelfbewustzijn voor dochters en kleindochters bevechten.
Daarvoor is medewerking van vaders, echtgenoten en broers belangrijk, maar in een vanouds patriarchale cultuur niet vanzelfsprekend. Die moet soms afgedwongen worden.
'Oma' Fadma El Hassani die, vanwege orale traditie, oude Riffijnse verhalen verzamelt en vastlegt; die zelf fraaie poëzie schrijft, de klederdracht in ere houdt (haar neef heeft zelfs een erfgoedcollectie) en die je dus voor conservatief zou kunnen verslijten, is een ware kampioen voor de vrouwenzaak. En optimistisch over mentaliteitsverandering bij de Riffijnse man, mede door Europese invloed.
We weten dat dat wereldwijd juist ook een tegenreactie oplevert, maar het koor van gesprekspartners waarmee de voortreffelijke regisseur Hassnae Bouazza Samira confronteert stemt optimistisch. Interessante paradox: de revival van de Amazigh-cultuur gekoppeld aan feminisering.
Het is daar altijd een prachtige maar harde natuur geweest, en die hardheid wordt door klimaatverandering verergert. Daar hoort ook een harde cultuur bij.
Er zijn vaak oorlogen geweest, tegen indringers Spanje en Frankrijk, tussen stammen (deze worden hier niet benoemd). Ze werden als tweederangs beschouwd door de Arabische machthebbers. Ze zijn economisch achtergesteld. Ze hebben een eigen taal, Amazight, die pas sinds 2011 wordt erkend.
Samira is diep onder de indruk van haar roots; van de ook in de Rif zelf herontdekte culturele rijkdom; van jonge zangeres Silya Ziani die de oude (bruilofts)liederen van vrouwen zingt:izran,gezongen poëzie, waarin gevoelens aan de orde komen die normaal onuitgesproken bleven.
Ze schrijft zelf ook nieuwe teksten en muziek, reagerend op de actualiteit. Strijdbaar. Koppig, zoals veel Riffijnen (zegt Samira zelf).
Tragisch is een teruggekeerde pensionado in een zelfgebouwd huis met gigantische zitbank. Maar zijn nageslacht blijft in Holland. En mensen hier mijden bejaarden ('ze zijn egoïstisch geworden'). Alleen 's zomers stroomt de Rif vol met Marokkaanse Europeanen. Zoals Samira.
Walter van der Kooi
Hassnae Bouazza, regie; Samira Dahmani, presentatie;Verhalen uit de Rif,HUMAN, drie delen vanaf vrijdag 16 augustus, NPO 2, 20.30 uur
HUMAN | Verhalen uit de Rif