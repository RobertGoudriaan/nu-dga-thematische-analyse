Het raadsel Herzog Film Hoe moeten we kijken naar zijn films?

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
15 juni 2023
In vrijwel alle profielen die over Werner Herzog geschreven zijn, wordt het refrein gevormd door een paar adjectieven: vastbesloten, nieuwsgierig, ontvankelijk, mysterieus. Maar wanneer loopt doorzettingsvermogen over in waanzin?
Hier zijn alle betrokkenenhet wel over eens: zonder zijn obsessieve karakter was het nooit gelukt. Tijdens het maken van de filmFitzcarraldo(1982) ziet regisseur Werner Herzog maandenlang nagenoeg alles misgaan, op zo'n grote schaal dat het bijna iets kolderieks krijgt.
De opnamen van de film, die gaat over een beroemde tenor die een operagebouw in de Peruaanse jungle wil bouwen en daarvoor geld probeert te verdienen via de lokale rubberindustrie, moeten voortdurend stilgelegd worden. Er zijn geldproblemen, technische problemen, twee vliegtuigongelukken, medewerkers worden geleidelijk gek, een crewlid zaagt zijn eigen voet af na een slangenbeet, Mick Jagger speelt een cruciale rol maar de opnamen liggen zo lang stil dat hij gaat toeren en verdwijnt, waarna noodgedwongen al zijn scènes worden geschrapt, een andere hoofdrolspeler valt door dysenterie zo veel af dat zijn uiterlijk voor continuïteitsfouten zorgt, de nieuwe hoofdrolspeler Klaus Kinski loopt dusdanig agressief tierend over de set dat een medewerker serieus overweegt hem te vermoorden, een inlandse stam valt met geweld de set aan waarbij een crewlid een pijl door de keel krijgt geschoten, een medewerker sterft aan malaria, de hand van de cinematograaf wordt in tweeën gespleten tijdens het filmen van de slotscène, waarna hij urenlang zonder verdoving geopereerd moet worden - met andere woorden: bijna iedere filmmaker zou ergens tijdens het maken vanFitzcarraldowel zijn gestopt.
Werner Herzog (1942)deed dat niet. In vrijwel alle profielen die over de veel geprezen Duitse regisseur geschreven zijn, wordt het refrein gevormd door een paar adjectieven: vastbesloten, nieuwsgierig, ontvankelijk, mysterieus. En daaromheen is er dat grote, zestig jaar omspannende en nog altijd uitdijende oeuvre van speelfilms en documentaires (meer dan zestig in totaal), zijn rolletjes als acteur, en een duizelingwekkende rits trivia, voor filmnerds heerlijk om op te lepelen, ook omdat ze meestal betrekkelijk onschuldig aflopen. Of in elk geval omdat er doorgaans één duidelijkgeslaagdeafloop is: het werk zelf.
Terug naarFitzcarraldo.De film die volgens velen gedoemd was te mislukken is veertig jaar na verschijning nog steeds een van Herzogs hoogtepunten: een fascinerend, overdonderend verslag van gistende gekte, gevat in enkele monumentale scènes. Het wonderlijke is dat de film precies draait om een vraag die je ook over Herzog zelf kunt stellen: hoe ver gaat een mens om zijn onwaarschijnlijke dromen te verwezenlijken? Of: wanneer loopt doorzettingsvermogen over in waanzin?
Toen die eindeloze draaidagen in Peru eindelijk voorbij waren, was Herzog volgens de verhalen ongewoon trots. Hij maakte toen al twintig jaar films en wist dat het deze keer gelukt was, mogelijk voor het eerst: hij had iets gemaakt wat hem zou overleven.
Er bestaan regisseursvan wie je de stijl direct herkent: dezelfde thema's, dezelfde locaties, dezelfde muziek, hetzelfde kleurgebruik. Er zijn ook regisseurs voor wie film bovenal een medium is om zo veel mogelijk van de wereld mee te vangen. Tot die laatste categorie behoort Herzog, wiens oeuvre zo gevarieerd en groot is dat het lastig valt samen te vatten. Wat kenmerkt de blik van de inmiddels tachtigjarige regisseur?
Om die vraag draait de documentaireWerner Herzog: Radical Dreamer(Thomas von Steinaecker, 2022), en ook de tentoonstelling die Eye deze zomer aan Herzog wijdt. Wie veel van Herzogs werk achter elkaar bekijkt, moet constateren dat de relatie tussen mens en natuur vaak centraal staat. En dat de hoofdpersonen, ondanks al hun verschillen qua achtergrond en levensstijl, vaak iets ondernemen dat door hun omgeving niet begrepen wordt.
InAguirre, the Wrath of God(1972) is het een Spaanse conquistador die ontspoort in het Amazonewoud; inJeder für sich und Gott gegen alle(1974) een volwassen vondeling die men tevergeefs probeert te civiliseren; inRescue Dawn(2006) een piloot die zich uit een gevangeniskamp in Vietnam probeert te vechten. Herzogs documentaires draaien eveneens om afgezonderde individuen in uithoeken van de wereld: een groep toegewijde wetenschappers op Antarctica, mensen die zich vrijwillig in en rondom de gruwelijkste vulkanen begeven, een jongeman die bijna geëxecuteerd gaat worden in Texas en die bezoek krijgt van Herzog:'How are you doing?'Een typische Herzog-vraag. Kalm, empathisch, gefascineerd. Niet: wat voor gruwelijks heb jij uitgespookt. Maar: wat zie je, wat beweegt je, in welke wonderlijke werkelijkheid zit jij opgesloten?'I think destiny has dealt you a very bad deck of cards',zegt Herzog tegen de jongen. Misschien is dat ook wel wat zijn werk kenmerkt: hij onderzoekt de mens in extreme gedaantes, omdat juist die veel onthullen over iemands diepste angsten en verlangens.
'Nothing is typical for Werner Herzog, only the atypical is typical for him',zei regisseur Wim Wenders, generatiegenoot van Herzog. De twee werden tijdens de Tweede Wereldoorlog in Duitsland geboren en groeiden vanaf de jaren zestig uit tot twee van de invloedrijkste, belangrijkste, Duitse filmmakers.
Wenders is een van de vele geïnterviewden inRadical Dreamer. Alleen al de parade van bekende koppen in de documentaire onthult veel over waar datatypischeHerzog gebracht heeft en over zijn huidige cultstatus, zeker nu hij de laatste decennia onderdeel is geworden van de populaire Amerikaanse cultuur. (Inclusief rolletjes in series alsThe SimpsonsenThe Mandalorian.)Christian Bale roemt Herzogs unieke denkwijze, Robert Pattison zegt dat de regisseur de wereld anders ziet dan alle andere filmmakers, Nicole Kidman vindt zijn werk'hypnotic',Patti Smith noemt Herzog een'impossible dreamer'die zichzelf voor'impossible tasks'stelt.
Het is meer taal voor een hagiografie dan voor een diepgravende documentaire, al wordt tussendoor gelukkig veel van Herzogs werk vertoond. En dus komtFitzcarraldovoorbij en wordt daarna in een hoog, ietwat kortademig, tempo doorgeschakeld naar andere zwaartepunten uit Herzogs filmografie. Het levert een stortvloed van fraaie shots en anekdotes op: over andere keren dat op de set de pleuris uitbrak, dat Herzog eens zijn schoenen kookte om ze op te eten, en drukte hij zelf nou ooit een pistool tegen Klaus Kinski's hoofd? Tussendoor laat Herzog zich uitgebreid interviewen. Ondoorgrondelijk glimlachend, in zijn kenmerkende Engels met een stevig Duits accent, reageert hij keurig op wat hem gevraagd wordt. Maar toch lijkt Herzog permanent iets achter te houden.
Als zijn dromen ter sprake komen, zegt hij:'I do not dream.'Verderop in de documentaire gaat hij naar een afgelegen, wat vervallen huis in München, waar hij een groot deel van zijn jeugd doorbracht: zonder vader, zonder speelgoed of televisie, zonder geld, zonder toekomstplannen. Hij kijkt door het glas, van achter de camera komt de vraag of hij naar binnen wil.'It doesn't feel right',zegt hij. Klaar. Weer later belanden ze bij een waterval die hij magisch noemt en die ook in zijn werk opduikt. Of hij weet wat de oorsprong van dat water is, of ze daarheen zullen gaan?'I do not know',antwoordt hij al weer glimlachend.'I do not want to know.'
Een uitspraak die in eerste instantie niet past bij zijn nieuwsgierige geest, maar die bij nader inzien juist samenvalt met wat Herzog zo graag doet: een onbekende plek tonen en vragen stellen, eindeloos veel vragen. Of vissen dromen, of het internet over zichzelf kan gaan filosoferen, en aan een jonge Elon Musk wat diens nachtmerries zijn, en wat er op zijn grafsteen moet staan. Maar niet alles hoeft per se beantwoord of geanalyseerd te worden. Herzog beseft immers goed dat mysteries vaak op hun interessantst zijn wanneer ze intact gelaten worden. Dit maakt hem een dankbaar en tegelijk vrij onmogelijk onderwerp voor een expositie, een documentaire, voor eigenlijk alles wat lijn of overzicht wil aanbrengen.
Radical Dreameris een paradoxale poging om het raadsel Herzog te doorgronden en het te vergroten. Anders, een beetje cru geformuleerd: dit is het soort documentaire dat Herzog zelf nooit zou maken. Te gewoontjes. Te breed opgezet. Herzogs werk gaat er juist over dat er geen overzicht is. Dat er altijd vragen resteren. Dat een mens vaak gewoon maardoeten dat je daar het best met empathie naar kunt kijken, omdat die houding de mooiste verhalen oplevert.
Onlangs werd Martin Scorsesegevraagd waarom hij op zijn tachtigste drukker bezig lijkt met regisseren dan ooit.'I want to tell stories',antwoordde hij,'and there's no more time.'Ook Herzog lijkt steeds beter te begrijpen wat hij allemaal kan en wil vertellen. Recent voltooide hij een documentaire over de werking van het menselijk brein, zijn eerste roman verscheen afgelopen jaar, momenteel is hij bezig met onder meer een serie over een automagnaat die een fabriek wil opzetten in een Braziliaans regenwoud. De wereld is nooit helemaal in kaart gebracht, lijkt Herzogs grondhouding. Er zijn altijd nieuwe verhalen om te vertellen, en nieuwe manieren om je anders te laten kijken.
Dit laatste brengt een van Herzogs allerkrachtigste scènes in herinnering. Het is zo'n scène waar ik sinds ik hem voor het eerst zag, in 2005, nog regelmatig aan denk, ook omdat het allemaal net ongewoon gefilmd is, allerminst gepolijst. De scène komt uitGrizzly Man,een documentaire over een onverschrokkengrizzly bear-liefhebber die zich zomers achtereen ongewapend in de Amerikaanse wildernis begaf, filmend tussen de beren, die hij als zijn vrienden beschouwde. Tot een beer hem op een dag opat. Aan de hand van archiefbeelden en interviews blikt Herzog terug op dit bestaan, maar ook op de raadselachtigheid van de natuur, het menselijk karakter, de wrijving tussen die twee.
In die ene, indringende scène zit Herzog tegenover de ex-vriendin van de grizzly man. Ze bezit een audio-opname van de dodelijke aanval, maar durft die niet te beluisteren. Herzog weigert de opname onderdeel te maken van de documentaire, dat vindt hij te sensatiebelust, te heftig. In plaats daarvan laat hij, half improviserend, vastleggen dat hij de opname beluistert. En vooral hoe die ex-vriendin naar hem kijkt. Dus daar zit hij, in een huis ergens in Amerika, vanuit een onhandige hoek vastgelegd, alleen een deel van Herzogs achterhoofd is zichtbaar - het is een beeld waarop tegelijkertijd niets gebeurt en heel veel, en daardoor is het zo beklijvend.
De ogen van de vriendin zijn strak op hem gericht. Herzog hoort hoe een mens wordt vermorzeld. Wij zien alleen maar haar gezicht. De ernst, de verwondering, de schrik. En daarnaast Herzog, die iets meekrijgt wat voor anderen verborgen blijft.
Van 18 juni t/m 1 oktober zijn er in Eye in Amsterdam een tentoonstelling over Herzog en een retrospectief van zijn werk te zien. Vanaf 15 juni worden enkele van zijn films opnieuw uitgebracht, enRadical Dreameris nu te zien
Herzog beseft goed dat mysteries vaak het interessantst zijn als ze intact gelaten worden