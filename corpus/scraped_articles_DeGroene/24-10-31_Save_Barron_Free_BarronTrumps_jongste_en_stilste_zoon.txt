Save Barron! Free Barron! Trumps jongste en stilste zoon

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
31 oktober 2024
Barron Trump, de zwijgzame, boomlange jongen in het appartement van honderd miljoen, spreekt tot de verbeelding.
Op 20 mei 2006wordt Barron Trump geboren. New York is begonnen het gapende gat van 9/11 op te vullen, het Witte Huis wordt bezet door politici die al decennia een ijzeren grip op de Republikeinse Partij hebben. Barrons vader is de New Yorkse vastgoedondernemer en mediapersoonlijkheid Donald Trump. Zijn moeder voormalig fotomodel Melanija Knavs, uit Novo mesto, Slovenië.
Trump was niet bij de bevalling aanwezig, want dat zou 'makkelijker' voor Melania zijn. Wel koos hij de naam. Barron. Het klonk chique, aristocratisch. Ik durfde de naam bijna niet te gebruiken, zei Trump, maar Melania haalde me over.
In het verkiezingsjaar 2016 bezoektTown & Country,de interieurglossy, de huizen van de kinderen van de presidentskandidaten. Chelsea Clinton, de dochter van Hillary, is dan 36 jaar oud en woont in de East Village, New York, in een appartement samen met haar man, een investeringsbankier. Ze betaalden er 9,25 miljoen dollar voor, wat volgensTown & Countryeen koopje was voor die plek in de stad.
Barron Trump daarentegen - kijk, verschil moet er wezen. Toen Barron geboren werd, in 2006, wees zijn vader hem een volledige verdieping toe in Trump Tower. De verdieping heeft pilaren en een haard van Carrara-marmer. Je kunt vrijwel naar Central Park kijken. Naar schatting is Barrons verdieping honderd miljoen dollar waard.
Achttien is hij inmiddels, lang - langer dan zijn vader. Hij spreekt Sloveens, dat heeft Melania hem geleerd. Op foto's kijkt hij vaak omlaag, naar de grond. Anders dan zijn oudere halfbroers en -zussen is hij niet gebruind, niet overdreven arrogant. Hij werd nooit met vriendjes of leeftijdsgenoten gesignaleerd. Van zijn ouders mocht hij niet sporten. 'Barron zal de eerste thuisschool-shootervan dit land worden', tweette een comédienne.
Barron zweeft mee in de sfeer van zijn vader, en toch - er zijn bijna geen foto's te vinden waarop ze contact maken met elkaar.
Hoewel de comédienne door haar tv-zender werd ontslagen, werd dit de teneur rond Barron en zijn moeder: gaat het wel goed met ze? Want wat zien ze er somber uit! Komieken gingen verder: als je goed kijkt naar Melania's ogen, zie je dat ze eigenlijk MARTELING in morse knippert.Save Barron, begonnen mensen te twitteren.
Een online petitie om Barron 'te bevrijden' kreeg in de paar uur voordat die offline werd gehaald vijftienduizend handtekeningen. Op TikTok zetten mensen droevige muziek onder beelden van Barron, die met zijn neus tegen het gepantserde glas van een limousine naar buiten kijkt, schijnbaar naar niets.Free Barron!
Op TikTok ontstond een heel narratief: Barron kijkt graag anime. Hij houdt van K-pop. Hij is waarschijnlijk een Democraat. Hij is eenqueer ally. Hij luncht elke dag hetzelfde. Hij is net als wij!
Ondertussen beweert Martin Shkreli, een malafide ondernemer die in 2017 werd veroordeeld omdat hij de prijs van een levensreddend medicijn kunstmatig opdreef, dat hij samen met Barron een nieuwe cryptomunt had ontwikkeld. TrumpCoin (djt). In een paar dagen na dit nieuws schoot de prijs van de munt omhoog en haalde een omzet van 363 miljoen dollar. Nee, echt, zei Shkreli, Barron heeft met mij de munt ontwikkeld. Tja, ik heb hem nog nooit ontmoet, maar ik geloof dat het Barron is die me mailt.
De roddels ondertussen: Barron houdt er niet van als mensen hem Barry noemen. Hij is verslaafd aan het online spel Roblox. Hij is fan van Arsenal. Hij heeft nog nooit een vriendinnetje gehad.
Je kunt niet niets zijn in het universum van Trump. Je moet betekenis hebben. Je moet een rol spelen. Je kunt niet neutraal zijn, niet eens als kind. Je moet of het bestaan van Trump ondermijnen, laten zien dat zelfs zijn kinderen weten dat hij fout is, of je bent net zo fout als je vader. Donald Jr. en Eric Trump zijn allin. Ze proberen nog trumpiger te zijn dan hun vader, verdedigen hem schaamteloos, geen trap is te laag, geen leugen te groot. Ze zien eruit als mannen die de hele menukaart bestellen en dan geen fooi geven.
Zijn dochters kiezen de zijlijn. Ivanka beweerde de gematigde factie binnen haar partij te zijn, ze zei de verkiezingsuitslag van 2020 te accepteren. Ze probeert, schreven alle New Yorkse glossy's, weer aansluiting te vinden bij dehigh society,maar die houdt haar deuren dicht. De verkiezingen dit jaar wil ze laten lopen, zei ze in een zeldzame verklaring. 'Ik houd erg veel van mijn vader. Maar deze keer kies ik ervoor mijn jonge kinderen te prioriteren.' Tiffany Trump - vernoemd naar de juwelier - is zwanger van haar partner, een erfgenaam van een Nigeriaans motorbedrijf. Over politiek zwijgt ze.
Zolang Barron stil, verlegen, schuw is, blijft hij voer voor speculatie. Sinds hij in september is gaan studeren aan New York University verschijnen er video's online, gemaakt door medestudenten, van Barron die door de gangen van de campus loopt. De muziek die ze eronder monteren is lullig, of melancholiek. Wat? tweeten studenten, Barron Trump op het superlinkse, superprogressieve, superwoke nyu? Binnen drie maanden is hij non-binair!
Op TikTok zetten mensen droevige muziek onder beelden van Barron
GiorgioViera / AFP / ANP | Barron Trump tussen zijn ouders Melania en Donald Trump tijdens de begrafenis van Amalija Knavs, de moeder van Melania. Miami, 18 januari