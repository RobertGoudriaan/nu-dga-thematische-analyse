En ze leefden nog lang en gevoelig Essay Hoe we ons veilig wanen

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
29 september 2022
De kwetsbare mens moet beschermd worden tegen potentiële onveiligheid, die zich schuilhoudt in het spectrum dat reikt van lastig en kwetsend tot traumatisch aan toe. Is het zwak of juist sterk om gevoelig te zijn?
O, was ik maar een Duits-Koreaanse filosoof,denk ik wel eens. Dan zou ik bewoordingen vinden voor iets wat ik niet anders kan omschrijven dan als paradoxaal. Aan de ene kant dit, aan de andere kant dat. We hoeven minder, en willen meer. We zijn weeklingen geworden met stappentellers. Niet meer bij machte te tillen, en dus slepend met rolkoffers, of, erger nog: rolmandjes in de supermarkt. Onze huishoudens zijn kleiner geworden, maar de boodschappen zijn ons boven het hoofd gegroeid. We worstelen in het vliegtuig of het wegrestaurant met houten bestek dat ons niet kan verwonden. Zijn in staat om van uur tot uur de invasie van Rusland in Oekraïne te volgen, maar worden liever niet onverwacht geconfronteerd met het geweld inBeowulf. Hebben ons murw gespiegeld aan porno, maar worden graag gevrijwaard van mogelijk aanstootgevende passages inTurks fruit.Nemen elkaar de maat op Twitter, maar verdragen op de werkvloer geen kritiek.
Was ik Byung-Chul Han, dan had ik kunnen zeggen dat we 'vandaag de dag' - dat alleen al - leven in een palliatieve maatschappij. Nadat ik me er nog even van had vergewist dat palliatief toch echt de zorg is die je geeft aan mensen die niet meer kunnen genezen. Dat we ten dode zijn opgeschreven, ik wist het, maar dat dat óók komt doordat we pijn uit de weg gaan.
Wat Han in mitrailleurzinnen debiteert in zijn nieuwste essayDe palliatieve maatschappijappelleert ondertussen wel degelijk aan wat ik scherp probeer te krijgen. 'Onze verhouding tot pijn verraadt in wat voor maatschappij we leven,' schrijft hij bijvoorbeeld. En: 'We lijden aan welgevalligheidswaan.'
I like that. Al zou ik zijn weerzin tegen conformiteitsdwang en consensusdruk zelf net een ander accent geven. Eerder zeggen: we lijden aan veiligheidswaan.
Ik denk wel eens dat dit het is, die paradox die aanvoelt als een onontwarbare knoop: dat we, omdat we steeds beter weten dat we in een onveilige wereld leven, of het gevaar nu van vleermuizen of van boeren komt, vanhorrible bossesof van 'veiligelanders', ook steeds meer in het werk stellen om die veiligheid af te dwingen.
Of doen alsof.
Er is ook een niet-Koreaanse Duitse filosoof, Svenja Flasspöhler, ze is hoofdredacteur van het DuitseTijdschrift voor filosofie. Zij ziet ook het streven naar veiligheid, maar koppelt dat aan een verhoogde gevoeligheid. In haar recent verschenen boekSensibel: Over de grenzen van de menselijke gevoeligheid,schrijft ze dat hoe gevoeliger de mens wordt voor geweld, leed, dood, des te groter het verlangen is deze gevaren effectief uit te bannen. Wat ik logisch vind klinken, zij het dat ik in mijn achterhoofd onmiddellijk de verteller in Jenny Offills romanWeersverwachtinghoor, die tegen de collega met knappe doch vreselijke verkering zegt: 'Je hebt een lief iemand nodig.' 'Ja tuurlijk', schampert deze collega dan, 'ik zou ook voor een veilige vent kunnen gaan.'
Waarop Offill schrijft: 'Maar niemand is veilig, wil ik tegen haar zeggen.Veilig?'
Eerst een veilig voorbeeld, zij het gesitueerd in de literaire wereld.Laten we de redacteur om wie het hier gaat Quin noemen. Hij is het type man dat graag ontregelt, snel de intimiteit opzoekt bij kortstondige ontmoetingen met vrouwen. Deze voelen zich door hem gezien, juist door zijn impertinentie. Hij gaat bijvoorbeeld naar een lezing van een schrijfster, spreekt haar na afloop aan en houdt zijn duim voor haar gezicht. 'Toe maar, bijt maar.'
Zijn beste vriendin Margot staat erbij en kijkt ernaar. Ze vindt het idioot wat hij doet, maar waardeert hem ook voor wie hij durft te zijn: anders dan anderen. De eerste keer dat zijzelf met hem uit eten ging, greep hij haar opeens tussen de benen, vlak nadat hij haar had gecomplimenteerd met haar stem. 'Je bent meer vanuit je klit gaan praten.'
Ze maakte er onmiddellijk korte metten mee door haar hand vlak voor zijn gezicht te houden, handpalm naar voren, alsof ze een paard moest tegenhouden.
Zijn reactie: 'Ik waardeer de kracht en duidelijkheid van je nee.'
Het tij voor deze Quin keert als een van de schrijfsters die hem ooit zo leuk vond, een petitie start tégen hem omdat hij zich grensoverschrijdend zou hebben gedragen. Ooit was zijn kamer een toevluchtsoord. Meer dan de helft van de vrouwen die daar toen graag kwamen, heeft nu de petitie getekend. Enbest friendMargot begint zich af te vragen waarom ze toch zo om hem moest lachen. In plaats van de behoefte om te lachen is ze pijn gaan voelen. 'Je richt je op hun gevoelige plekken. Je geniet van hun pijn', zegt ze tegen hem. 'Je behandelt mensen alsof ze er zijn voor jouw vermaak.'
Quin en Margot zijn fictieve personages, ik zei het al, dit is een veilig voorbeeld, zij het niet minder uit het leven gegrepen. Ze worden opgevoerd in de novelleThis Is Pleasurevan Mary Gaitskill, onlangs in het Nederlands verschenen alsDit is lust. Quin is zo'n mantype dat misschien juist in fictie wel het duidelijkst beschreven kan worden. Bekend en duister tegelijk.
De man die liever in je ziel dan in je broekje kruipt, of misschien is het een beproefde sluiproute, je weet het niet. De man die in gezelschap aan een vrouw, hoe stuurser ze kijkt hoe beter, vraagt: 'Vind je ook niet dat seks de kern van je persoonlijkheid uitmaakt?'
In de luttele bladzijden dieDit is lustbeslaat, schetst Gaitskill het mistige mijnenveld waarop je je begeeft als 'veiligheid' in het geding is. Het lijkt op situaties die we sinds de #MeToo-revolutie benoemen als seksueel overschrijdend, maar het is net anders. In zekere zin glibberiger, want lastiger te definiëren. Eenmaal de ogen geopend zie je pas hoeveel inmiddels 'onveilig' is, of als zodanig wordt betiteld.
Ik kan het me verbeelden, maar voorheen leek veiligheid een meer technische kwestie. Zit de deur goed dicht, is de auto onlangs gekeurd, het non-proliferatieverdrag ondertekend? Nu worden ook mensen en de situaties waarin die zich zoal staande moeten zien te houden als wel of niet veilig betiteld. Je hoort de vraag van de therapeut hierin resoneren: 'En voelde je je toen onveilig?' Én wordt er nogal wat in stelling gebracht om de kwetsbare mens te beschermen tegen potentiële onveiligheid, die zich schuilhoudt in dat brede spectrum van onwelgevallig, lastig, kwetsend, intimiderend, pijnlijk, tot traumatisch aan toe.
Svenja Flasspöhler signaleert een impasse als gevolg van een toenemende kloof tussen partijen die in feite elkaar niet meer verstaan, alleen nog verwonden. In snelle lijnen schetst ze aan de hand van de socioloog Norbert Elias de vervolmaking van het civilisatieproces: mensen zijn zichtbaar gevoeliger geworden voor grensoverschrijdend gedrag, zowel van henzelf als van anderen. Lieten we ons vroeger door straffen en regels leiden, die dwang van buiten hebben we omgezet in zelfdwang; we hebben geleerd onze driften te dempen, ons te schamen, dingen pijnlijk te vinden. Dit steeds 'beschaafder' worden heeft een keerzijde, ook omdat waardering voor een bepaald soort gedrag voortdurend verandert. Zo kon door de eeuwen heen de mens transformeren van hongerige vleesveelvraat tot kieskeurige vegetariër, van probleemloze verkrachter tot taalgevoelige feminist, zoals Flasspöhler enthousiast schrijft. En van krijgshaftige oorlogsheld tot toxische man.
Sensibilisering beschouwt Flasspöhler als een wezenlijke factor van vooruitgang in beschaving. Maar we worden ook prikkelbaarder en driftiger - letterlijk. We zitten met steeds meer mensen op elkaar én we vinden onszelf, als individu, steeds belangrijker. Vroeger wist je hoe je je te gedragen had in bepaalde situaties, nu is het meer een kwestie van aanvoelen geworden. Gevoeligheid is daarmee een soort splijtzwam geworden, schrijft Flasspöhler. Ze versplintert de samenleving in groepen, wordt een wapen.
In hoeverre mag je redelijkerwijs verwachten dat de ander rekening houdt met jouw gevoelens? Wanneer wordt iemand aanraken lastigvallen? Ben je eenbullyals je iemand de les leest, eenmansplainerals je enthousiast je kennis etaleert?
In treincoupés hangt sinds kort om de zoveel metereen mededeling welk nummer ge-sms't kan worden mocht zich een 'onveilige' situatie aandienen, en iedere treinreiziger weet dat dat niet gaat om technische mankementen. Toen ik onlangs naar het toneelstukDe dokterging, een bewerking van het stuk van Arthur Schnitzler, kreeg ik 's middags per mail een waarschuwing van toneelgezelschap ita dat in de voorstelling over zelfdoding zou worden gesproken en dat er zelfmoordmethoden zouden worden beschreven. (Opmerkelijk overigens, dat woord 'zelfmoordmethoden', aangezien 'zelfmoord' officieel te boek staat als een onveilig woord.) Gymleraren weten inmiddels dat ze hun leerlingen moeten 'uitnodigen' over de bok te springen. Werk je voor een baas die zich gedraagt als een hond, of heb je een collega die denkt dat hij zich ten koste van jou wat kan permitteren, dan hoef je je niet te verbijten of je handpalm naar hem op te houden als was hij een paard, maar wend je je tot de vertrouwenspersoon, want je werkomgeving moet veilig zijn. Waarmee we terug zijn in de literaire wereld.
Trigger warning:het volgende voorbeeld is niet-fictief.
Op een van de eerste mooie lentedagen van dit jaar vult de tuin van een hoofdstedelijke literaire uitgeverij zich met collega's en vrienden om de verschijning te vieren van de nieuwe roman van een even geliefd alsupcomingschrijfster. De uitgever, als altijd voyant in pak, spreekt lovende woorden; de schrijfster, fris gewassen krullen, dankt degenen die haar hebben geholpen en richt zich daartoe allereerst tot de man naast zich.
Ernstig zegt ze: 'Je bent de beste uitgever van Nederland.'
Enige weken later wordt dezelfde man inde Volkskrantdoor een oud-werkneemster in een zes pagina's lang stuk neergezet als iemand die er een onbeschofte en vernederende manier van leidinggeven op na houdt en die zijn medewerkers gegijzeld houdt in een angstcultuur. Ze schrijft jarenlang min of meer gehersenspoeld te zijn, opgetild als ze werd tot een van zijn lievelingswerknemers. Onder zijn invloed rekte ze haar eigen (morele) grenzen steeds meer op: 'Het zorgde ervoor dat mensen ook bang waren voor mij', schrijft ze. En dat ze er ook nog eens drie jaar voor nodig had om dit zo op te schrijven.
Haar persoonlijke aanklacht rekt ze op tot een grootserj'accuse. Het zou moeten stoppen, vindt ze, die romantisering van het schrikbewind van chefkoks, museumdirecteuren, politie, belastingdienst, Zuidas, turnwereld. Net zoals we 'na eeuwenlang zwijgen' de mannen veroordelen die dankzij hun machtsposities seksueel aan hun trekken kwamen, zouden we dat ook moeten doen met de mannen én vrouwen die hun personeel op onacceptabele wijze onder de duim houden en intimideren.
De krant probeert het persoonlijke essay in een breder kader te plaatsen door de dag erop ook andere stemmen aan het woord te laten, en het over angstcultuur meer in het algemeen te hebben. Er wordt een onderzoek geciteerd onder 2500 Nederlanders, waaruit naar voren komt dat één op de vijf werknemers zich wel eens onveilig voelt op de werkplek. Aangetekend wordt dat sinds #MeToo mensen gevoeliger zijn geworden voor grensoverschrijdend gedrag van bovengeschikten, ook als dat niet-seksueel is. En dat het voor leidinggevenden ook niet makkelijk is: waar de een om moet lachen, wordt door een ander als kwetsend ervaren.
Is het echt allemaal zo relatief? Aan de tijdgeest verbonden bovendien? Op de radio wordt een arbeidsrechtadvocaat geïnterviewd die met legio voorbeelden komt van situaties waarin werkgever en werknemer tegenover elkaar komen te staan. Zo is er de directeur van een goeiedoelenstichting die tijdens de kerstborrel in een donkere kelder een (mannelijke) werknemer in de billen knijpt met de woorden: 'Zo, jij ook hier in de darkroom?' De werknemer in kwestie belandt prompt overspannen en ziek thuis, de kwestie komt voor de Hoge Raad die oordeelt dat de als 'ernstig' ervaren beleving niet bepalend kan zijn, en dat het een grapje was, geen grensoverschrijdend gedrag.
De roep om duidelijke regels - wanneer is een handeling 'slechts' verwijtbaar en wanneer is iets 'ernstig' verwijtbaar - wordt sterker naarmate er meer klachten komen. De Hoge Raad zou daar niet zo happig op zijn, want daarmee zou de verantwoordelijkheid bij de werkgever worden weggenomen. Een gemiste kans in dit tijdsgewricht, aldus de geïnterviewde arbeidsrechtadvocaat, waarin 'we met z'n allen' zoeken naar houvast om bepaald gedrag op de werkvloer tegen te gaan. Enige hoop is nu gevestigd op de speciaal daartoe aangestelde regeringscommissaris grensoverschrijdend gedrag, politica Mariëtte Hamer.
Van een kantoor op de Zuidas weet ik uit betrouwbare brondat daar, om problemen te voorkomen, gewoon maar geen vrouwelijke stagiaires meer worden aangenomen. Primatoloog Frans de Waal noemt het een interessant experiment dat er tegenwoordig werkplaatsen zijn gecreëerd waar mannen en vrouwen moeten samenwerken. 'Gewoon in de bedrijven, kantoren, bijna overal.' Dit experiment heeft alleen kans van slagen, aldus de expert in apengedrag, als er duidelijke grenzen worden gesteld aan het mannelijke gedrag. Met een welhaast ontstegen antropologische blik verkondigt hij dat mannen dan wel respect moeten tonen voor de vrouwen. 'Ze moeten seksueel niet té opdringerig zijn en niet agressief doen.' Chimpansees zouden dit niet bolwerken.
Moet je horen, legt de vrouw op zeker moment aan de man uit inDit is lust,met de waarschuwing dat ze dit nooit zomaar in het openbaar zou zeggen, en eigenlijk zelfs tegen niemand anders dan tegen hem zou zeggen: vrouwen zijn net paarden. 'Ze willen geleid worden, maar ook gerespecteerd. Je moet het elke keer weer verdienen. En ze zijn zo sterk als wat. Als je ze niet respecteert, werpen ze je af en paraderen door de bak terwijl jij op de grond ligt te bloeden.'
'Het leven is te groot voor ons', aldus Mary Gaitskill, 'en daarom verzinnen we verhalen.' Het is ook alleen in verhalen dat er ruimte is voor dat vage enerzijds dit, en anderzijds dat. De met angst gemengde bewondering voor types met wie je misschien liever niet dagelijks te maken hebt, maar van wie je ziet dat ze 'anders dan anderen' durven te zijn. Tv-series zitten vól met zulke figuren, we krijgen geen genoeg van ze. Margot vergeet niet waarom ze bevriend raakte met 'zo iemand' als Quin, hoe grappig en vasthoudend ze hem vond. 'We dronken thee en hij luisterde naar me en hield mijn blik vast met zachte, aandachtige ogen.'
Ik weet trouwens wat er zou zijn gebeurd als de casus van de literaire uitgeverij een tv-serie zou zijn: dan was het een koningsdrama. Dan had de uitgever op zijn jaarlijkse tuinfeest de massa toegesproken, en had publiekelijk zijn opvolger aangewezen... Zijnde: de enige persoon die zijn gezag durfde te tarten...
Flasspöhler ziet een ambivalentie verdwijnen in de steeds gevoeliger geworden samenleving, waarin iedereen wel een trauma van het een of ander heeft opgelopen. Leed moet kunnen worden erkend. Alleen: wat leed is, is vager geworden, persoonlijker. Het woord 'trauma' wordt steeds vaker, en naar mijn gevoel steeds sneller gebruikt. En wanneer slachtofferschap steeds subjectiever is, dan is daderschap dat dus ook.
De pogingen om contracten op te stellen, regels af te dwingen, zijn manieren om van buitenaf iets op te leggen. Die beschermdwang betekent externe gevaren bij voorbaat af proberen te weren. Het leven is te groot voor ons, in feite zegt Flasspöhler het op haar manier. Steeds meer komt de focus te liggen op elke kleinigheid die ons welzijn in gevaar zou kunnen brengen, en wordt geprobeerd onzeker makende ambivalentie te elimineren.
Het aantrekkelijke van een begrip als 'veiligheid'is denk ik dat het iets administratiefs heeft - als een apk-keuring. Alsof de zaken waaraan voldaan moet zijn, vallen af te vinken.
-Maak afspraken over het werken buiten kantoortijden -Schaf informele werkplekken waar alcohol wordt geschonken af -Gebruik geen drugs of alcohol op de werkplek
Het zijn regels afkomstig uit het documentVeilig de vloer op,een uitgave van de Nederlandse Associatie voor Podiumkunsten. In alles ademt dit kleine boekje de gevoeligheden van een werkomgeving die het moet hebben van persoonlijkheid, grensaftasting, taboebeslechting en een potje naaktheid op z'n tijd. 'Angst is de vijand van de kunst' heet het in de inleiding, die benadrukt hoe noodzakelijk juist in de theaterwereld een goed sociaal veiligheidsbeleid is.
-Cast iemand voor een naaktrol alleen met expliciete toestemming -Train hoe je een lichaam kunt aanraken zonder dat dit overgaat in grensoverschrijdend gedrag -Zorg ook tijdens tournees in het buitenland voor een meldpunt -Maak voldoende geld vrij voor hotelbezetting tijdens tournees
Geen van deze voorschriften komt me vreemd voor, laat staan belachelijk of vergezocht, en toch doen ze me ook denken aan de meest fundamentele gedragsregels voor kinderen:
-Spreek respectvol en luister aandachtig -Zeg 'alsjeblieft' wanneer je ergens om vraagt -Sluit deuren voorzichtig -Zeg 'sorry'-Zeg 'hallo' en 'tot ziens'
Het klinkt plausibel, en inventief wat in de inleiding staat, dat angst de vijand van de kunst is, tegelijkertijd is het de vraag of creativiteit, net als topsport, niet per definitie over grenzen enbeyondgaat. Zich in ieder geval niet binnen de gemiddelde comfortzone afspeelt.
Onwillekeurig denk ik aan wat Mensje van Keulen eind jaren zeventig in haar dagboek noteerde, toen ze samen met Cees Nooteboom naar Antwerpen afreisde om de verjaardag van Hugo Claus te vieren. 'Ieder een eigen kamer godzijdank.' Hetgeen Nooteboom er niet van weerhield in pyjama bij haar op de kamerdeur te kloppen. 'Welterusten Cees!' riep ze door de deur, afdoende.
Andere tijden, rommelige tijden. Onveiliger dan nu? Of pikken we die onveiligheid niet meer?
Welterusten Cees!
Als ik in een tuincentrum ben om een tuinstoel te kopen,word ik geholpen door een medewerker die de stoel voor me uit het magazijn haalt. Met de stoel boven zijn hoofd doet hij net alsof hij de vrouwelijke collega achter de kassa aanvalt. Is het een gebbetje of ben ik getuige van een toxisch werkklimaat?
Te gast opRead My World,een jaarlijks terugkerend literair festival in Amsterdam-Noord, luister ik naar auteurs die allemaal op hun manier traumatische ervaringen hebben verwerkt in poëzie, proza of essays. Voorafgaand aan het gesprek tussen hen maakt de moderator melding van desensitivity roomwaarin je je, mocht je op een akelige manier getriggerd raken door de verhalen, terug kunt trekken
Een vriendin vertelt me over de commotie onder ouders toen bekend werd wat het slotthema zou worden voor de afzwaaiende leerlingen van groep acht van de basisschool:hasta la vista, baby. Voor je het weet kweek je een generatie van toekomstige schwarzeneggertjes, met een hang naar wapens, alcohol, tabak en behept met een genderbias.
Deze zomer kwam naar buiten hoezeer 'onze' vrouwenhockeyploeg, een van de meest succesvolle sportteams, jarenlang gebukt ging onder de angstcultuur die de Australische bondscoach Alyson Annan met zich meebracht. Sinds haar aantreden, in 2015, won de ploeg alles, dat dan weer wel. Overal goud. Na de Spelen in Tokio kwamen er klachten naar buiten over een ziekmakende prestatiedruk en werd er een extern onderzoek gestart in opdracht van de hockeybond. De conclusie luidde dat de groepsdynamiek slecht tot zeer slecht was.
Vierentwintig uur per dag stonden de speelsters onder appèl. Hoe lager iemand in de hiërarchie stond, hoe slechter die werd behandeld. De prestatiedruk was enorm. De speelsters moesten altijd dunner zijn. Emotionele en medische grenzen werden overschreden. De baas was onvoorspelbaar, maar wel áltijd de baas. Je zwakte tonen werd afgestraft, blessures en depressies werden genegeerd, om tranen werd gelachen.
Hoe dit afliep? Arme Chinese hockeysters. Annan kreeg in januari van dit jaar eenone way ticketBeijing.
Opvallend detail overigens dat uit het onderzoek naar voren kwam: dat oudere speelsters een heel andere visie hadden op de prestatiecultuur dan de jongeren. Wat de vraag naar de toenemende behoefte om onveilige situaties af te dekken weer net ietsje specifieker maakt. Zou het kunnen dat we gevoeliger aan het worden zijn?
Een oudere literatuurdocente kijkt met verbazingnaar de jongste generatie studentes. Zelf is ze in opspraak geraakt omdat ze geen afstand wil doen van haar echtgenoot, docent aan dezelfde universiteit, die is aangeklaagd wegens zijn relaties met studentes. Ze wist er altijd van, dat allereerst, maar ook is ze ervan overtuigd dat die relaties met wederzijdse instemming ontstonden. Als een groepje studentes bij haar belet vraagt, om haar aan te moedigenen publiquede handen van haar man af te trekken, weet ze dat ze voorzichtig moet zijn.
Voorzichtig, zegt ze tegen zichzelf. Voorzichtig, voorzichtig.
Met collega's heeft ze het er vaak over, dat je tegenwoordig zo voorzichtig moet zijn. En dat dat juist goed is, zeggen ze dan tegen elkaar. Het is goed dat er zoveel veiligheid is. Hoewel ze zich afvragen waar ze deze studenten op voorbereiden met al hun voorzichtigheid. Alsof de wereld straks net zo voorzichtig met hen zou zijn.
In haar dit jaar verschenen debuutromanVladimirlegt Julia May Jonas een generatiekloof bloot die je niet vaak op deze manier beschreven ziet, maar waarover je in de wandelgangen wel vaak hoort. Het lijkt een beetje op de generatiekloof die ook rond het uitbreken van de #MeToo-revolutie opspeelde; hoezo zou je om het minste of geringste naar de rechter stappen, geef die man een knietje.
Met sardonische precisie schrijft Jonas over de macht die deze gevoelige generatie uitoefent, de omzichtigheid waarmee ze verwacht tegemoet getreden te worden. De oudere docente en haar collega's weten dat ze niet met slappelingen te maken hebben, maar juist met mensen die veel sterker zijn dan zij, uitgerust met betere wapens en efficiëntere tactieken, de sociale media aan hun kant. Zelf berustten ze op zeker moment in wat zich voordeed als de natuurlijke orde der dingen - je uitkleden voor mannelijke regisseurs in studentenopvoeringen, het negeren van seksisme en racisme in groots geachte literaire werken, voor minder werken als anderen meer betaald kregen. Deze generatie pakt het anders aan, en geeft niet op. Er is een constante verwachting, zo niet eis, dat er rekening wordt gehouden met hun gevoelens.Good for them,denkt de docente, maar verwacht niet van mij, met m'n geïnternaliseerde seksisme, dat ik mijn man afval, zo probeert ze - voorzichtig, voorzichtig - haar studenten duidelijk te maken.
In het toneelstukDe dokterwordt de arts die wordt beschuldigd van grensoverschrijdend gedrag in een talkshow tegenover een vuurpeloton van aanklagers gezet. Ieder voor zich vertegenwoordigen ze een gewonde groep. Als de arts, vurig, in het nauw gedreven, in debat gaat met een van haar opponenten, reageert deze met een ijzig: 'U interrumpeert mij?'
Wat gisteren nog een beproefde discussietechniek was, is nu een daad van agressie, ingegeven door seksisme en racisme. Je beroepen op (on) veiligheid blijkt óók een manier om macht op te eisen, en roept discussie een halt toe. Je verklaart jezelf, in één moeite door, als beschaafder, precieuzer - beter. Debatteren wordt lastig als mensen te uitgesproken gevoeligheden ontwikkelen, te snel roepen dat een situatie onveilig is.
Niet zo vreemd dat Flasspöhler sensibiliteit een verschijnsel met twee gezichten noemt. Ze is naar buiten én naar binnen gericht, ze bevrijdt én onderdrukt. Wat precies menselijke waardigheid is, is niet in lood gegoten. Niet iedere pijn hoeft te worden verdragen, maar ook niet iedere pijn hoeft door de samenleving te worden voorkomen. Als sterk-zijn wantrouwen oproept, kan macht uit zwak-zijn worden geput. Is kwetsbaarheid het nieuwe sterk-zijn?
Het blijft een gekke paradox: toenemende gevoeligheid in een wereld die niet bepaald minder gewelddadig aanvoelt. Of het nu menselijke driftimpulsen zijn of restanten primaatgedrag, tegen het nieuws van alledag is niet echt eentrigger warningopgewassen. Overprikkeling leidt tot afstomping, en je zou denken tot minder gevoeligheid, maar bij terugkomst van vakantie merkte ik aan een actualiteiten-burn-out te lijden. Was ik een Duits-Koreaanse filosoof, dan had ik gedacht: pijn brengt je ergens.
Ik denk dat ik het bij de Australische schrijfster Helen Garnervoor het eerst zo simpel en tegelijkertijd treffend onder woorden gebracht zag: dat er maar weinig mensen zijn bij wie je je veilig voelt. Ze schreef dit tamelijk terloops, in een boek dat gaat over de zorg voor een vriendin die kanker heeft en waarin ze aanloopt tegen de grenzen van haar eigen veronderstelde goedwillendheid. En misschien toch niet helemaal die veilige haven blijkt die ze dacht te kunnen zijn.
Veilig?
Ik vraag me niet af of ik bij deze of gene zou kunnen onderduiken, maar wel of ik ermee op reis zou kunnen. Op andere dagen vraag ik me af of ik met die en die persoon een gesprek zou kunnen voeren zonder een zweetaanval te krijgen. En op sommige dagen of ik zelf geen gevaar ben voor mijn omgeving.
We zitten met steeds meer mensen op elkaar én we vinden onszelf, als individu, steeds belangrijker