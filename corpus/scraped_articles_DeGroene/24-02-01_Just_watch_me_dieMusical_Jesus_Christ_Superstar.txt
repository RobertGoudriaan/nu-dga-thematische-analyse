'Just watch me die!' Musical Jesus Christ Superstar

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
1 februari 2024
Als Jezus vraagt waarom hij eigenlijk moet sterven, doet God er het zwijgen toe. In Ivo van Hove's versie vanJesus Christ Superstaris het echter het volk dat schuldig is aan Jezus' dood.
In dezelfde weekdat de musicalJesus Christ Superstarin première ging, overleed Norman Jewison, de Amerikaanse regisseur van de gelijknamige hitfilm die in 1973 een miljoenenpubliek trok. Heel wat oudere musicalbezoekers hebben die indertijd in de bioscoop gezien en de bijbehorende soundtrack stond ook in ons land wekenlang bovenaan in de Album Top 100. Nog altijd zijn de filmbeelden indrukwekkend: Jewison plaatste het kruisigingsverhaal in de woestijnleegte van Israël, waar panoramische shots de acteurs soms tot kleine figuren maken in een overweldigend, oudtestamentisch landschap. In die leegte arriveert een hippie-achtige Amerikaanse theatergroep per aftandse bus (met op het dak het benodigde houten kruis) bij een Romeinse tempelruïne, waar iedereen zijn historische kostuum aantrekt. De vertolkers van Judas en Jezus gaan aan het eind van de film niet in de bus mee naar huis. De groep heeft hen in de vertelling verloren.
Inde Volkskrantwerd Jewison geprezen om zijn menselijke portrettering van Jezus, maar die had hij te danken aan zijn bronmateriaal. Tekstschrijver Tim Rice en componist Andrew Lloyd Webber voerden Jezus in hun rockmusical op als een getergde twijfelaar die ten onder gaat aan zijn eigen populariteit. Hoe cynisch de blik van het Engelse duo op geloofshysterie was, wordt weer bewezen in de theaterversie van producent Albert Verlinde en regisseur Ivo van Hove. De liedteksten zijn daarin onvertaald, zodat we de geestige scherpte ervan volop meekrijgen.
God schittert in dít bijbelverhaal als de grote afwezige. In het solonummerGethsemanevraagt Jezus zijn Heer aan de vooravond van zijn kruisiging waarom hij eigenlijk moet sterven.'Can you show me now that I would not be killed in vain?/ Show me just a little of your omnipresent brain.'Er komt geen antwoord. Met een wanhopige razernij constateert Jezus dat er dus niks anders opzit dan het karwei af te maken dat Hij is begonnen:'Allright, I'll die!'schreeuwt hij de stil blijvende almachtige toe.'Just watch me die!'In de film staat Jezus in z'n eentje in de woestijnheuvels en richt zich tot een ongenaakbare blauwe hemelkoepel. In het Amsterdamse DeLaMar-theater is Jeangu Macrooy voor dit lied tussen het publiek gaan zitten. Dat zit deels op het podium, in een halve cirkel om de ronde speelvloer. Zangtechnisch is Macrooy de aangewezen persoon voor dit nummer vol grillige tempo- en hoogtewisselingen: strelend is zijn warme stem bij het intieme begin, en majestueus raakt hij de vereiste hoge krijsnoten als hij in woede ontsteekt. Hij kijkt tijdens zijn aanklacht een paar keer naar boven, maar spreekt vooral degenen toe die wél aanwezig zijn. De mensen, het volk. Dat is in de regie van Ivo van Hove - nog meer dan in de film - de echte boosdoener.
Rice en Lloyd Webber gaven Judasde vertellersrol. Die waarschuwt Jezus in zijn beginlied voor diens uitgelaten, geloofsdronken volgelingen.'I am frightened by the crowd/ For we are getting much to loud'.De groeiende groepering trekt de aandacht van de machthebbers, die niet gediend zijn van deze gezagsondermijning. Maar Judas ziet het gevaar vooral in het fanatisme van de Jezus-aanbidders.'All your followers are blind/ Too much heaven on their minds.'Judas neemt afstand van het groepsgebeuren: pas maar op met die lui. Wat hij Jezus voorhoudt, geldt voor iedere leidersfiguur die wordt gezien als de ultieme redder van een volk, een natie of de mensheid. Jouw aanhang zal zich tegen je keren als jij hun verwachtingen niet waarmaakt. En Judas krijgt gelijk: het toegestroomde volk dat Jezus aanvankelijk juichend de stad binnenhaalt, eist later even fanatiek zijn dood. Op dit spanningsveld tussen de adoratie en de haat van de massa legt Ivo van Hove de focus.
Het dramatische conflict ligt in de musical bij de krachtmeting tussen Judas en Jezus, en bij de innerlijke worsteling van Judas, die Jezus wil stoppen voordat de boel uit de hand loopt en hem uiteindelijk uitlevert aan de plaatselijke autoriteiten. De donkervurige Lucas Hamming spuwt zijn Judas-teksten uit, en Jeangu Macrooy schakelt tussen lijdzaam incasseren en woeste uitvallen. Zo nu en dan zingen de twee rivalen als kemphanen met hun koppen tegen elkaar. Het script bevat spetterende confrontaties met die machthebbers die over het lot van Jezus beslissen, en die allemaal knap zijn gekarakteriseerd: Annas en Kaiaphas, twee gladde, machtswellustige Filistijnse hogepriesters die Judas met 'bloedgeld' verleiden om een einde te maken aan de opmars van Jezus; de getormenteerde Romeinse stadsbestuurder Pilatus die de schuld niet op zich wil nemen, moet beslissen over het lot van de gearresteerde Jezus en deze 'Someone Christ'vruchteloos smeekt toe te geven dat hij níet de zoon van God is; en dan is er tot slot nog de zelfingenomen Herodes, die als 'vazalkoning' onder de Romeinse bezetters over een deel van de Westelijke Jordaanoever heerste en die in een vilein ragtime-shownummer Jezus belooft te sparen, mits die ter plekke een van zijn vermaarde wonderen uitvoert.('Prove to me that you're divine/ Change my water into wine.')
Al deze personages worden door de Nederlandse hoofdrolspelers met verve neergezet. De Maria Magdalena, die Jezus machteloos liefheeft, is in de vertolking van Magtel de Laat behoorlijk pittig. Van Hove heeft haar de giftige repliek gegeven waarmee Jezus haar in het origineel verdedigt tegen Judas, die niet snapt waarom de leidsman zijn tijd verdoet met een prostituee. Dat geeft de enige vrouwenrol in dit mannenstuk wat meer kracht. Bij een groepstafereel van de Filistijnen zet Van Hove een tweetal (tekstloze) vrouwelijke priesters, maar verder laat de casting van de hoofdrollen de ongelijke man-vrouwverhouding bestaan. Daar staat tegenover wat de toneelregisseur doet met het veertienkoppige koor. De jonge mannen en vrouwen zijn hier meer dan figuranten. Ze dragen de voorstelling.
Zij betreden bij de muzikale ouverture als eersten het podium. Niet als de acteursgroep uit de film die het verhaal gaat verbeelden; het zijn meteen personages. In het zwart gekleed, met hoodie-capuchons die hun gezichten verbergen, vormen ze een omineus leger straatrebellen. De stuwende beat die inzet, vertalen ze in ritmische krachtbewegingen met een ingehouden agressie. Uit hun kring treedt in wit licht Judas naar voren, als een van hen.
Dit koor zal voortdurend van stemming wisselen. Ontdaan van hun zwarte kleding wordt het een groep eigentijds uitgedoste, alternatieve jongeren die bereid zijn te strijden voor hun ideaal. Huppelend wervelen ze om Jezus, het'Christ, you know I love you'uitbeeldend met handenhartjes. IJzig kil wijzen de Jezus-volgelingen hun leider af als die bij het laatste avondmaal hun opmarsdroom verpest met zijn voorspelling dat zij hem zullen verraden. Woedend eist de groep vervolgens dat Pilatus hem straft. Geschrokken over de uitkomst van hun oproep smeken ze even later Jezus of ze samen niet opnieuw kunnen beginnen. Om hem vervolgens eigenhandig de straf van 39 zweepslagen te geven, die neerkletteren op het podium, en Jezus intussen om beurten met bloed te besmeuren.
Het koor is groot genoegom een massa te verbeelden, en is in omvang zo overzichtelijk dat je hun individuele, sterke persoonlijkheden ontwaart. De choreografie van Jan Martens is ritmisch strak, maar geeft ruimte aan eigen invulling van bewegingen en gebaren. Het koor vult de vrij eenvoudige bewegingen met intentie en energie en zingt intussen loepzuiver meerstemming.
De hand van Martens is essentieel voor de zeggingskracht van de voorstelling; geen danspas is er voor de versiering, alle fysieke expressie is geladen met betekenis en gevoel. En hoewel de tekst niet is geactualiseerd, zoals in de vertaalde Van den Ende-productie uit 2005, roept de enscenering associaties op met het heden.
Het nogal zemeligeHosanna-juichlied, waarbij in de film het volk Jezus met palmbladeren toezwaait, krijgt een andere wending als de jongeren het uitdagend woest in de gezichten slingeren van de verbouwereerde Filistijnse geestelijken. Dit zijn de klimaatactivisten van Extinction Rebellion, over wie een Haags VVD-lid recent opriep hun protestacties onder 'terroristische misdrijven' te scharen. Bij het titelnummer beeldt het koor het lot van een superster uit met een satanische parodie van zelfmoordbewegingen, die óók vertellen over de waanzin om voor je geloof te willen sterven. Van Hove voegt in het shownummer van Herodes, op de première uitgevoerd door een satanische Alex Klaasen, een paar ijzingwekkende martelingbeelden toe, die Jezus gebroken in foetushouding achterlaten op de vloer. Het wereldnieuws doet de rest. Zoals bij het bedroefde klaaglied van Jezus, die tegen het einde van de musical voorziet wat Israel in zijn naam allemaal nog te wachten staat -'If you knew/ All that I knew/ My poor Jerusalem.'
Jeangu Macrooy is met zijn jeugdige uitstraling onderdeel van de jongeren. Met zijn afhangende spijkerbroek, glitterhemdje en dreadlocks ziet hij eruit als een grunge-popidool. Zijn lengte is een bijkomend voordeel. Als het koor zich liefkozend of verontwaardigd aan hem opdringt, is boven hen uit zijn reactie te zien. En in het eindbeeld beeldt hij met zijn lange armen zijn eigen kruisiging uit, ondersteund door het koor dat hem de lucht in tilt. De enscenering van Van Hove is namelijk volkomen decorloos. Er komt geen gehannes met een kruis aan te pas, wat in het theater altijd nogal amechtig is. Van vormgever Jan Versweyveld komt het licht. Dat is een helwitte doodsvoorspeller en maakt duistere angstdromen van het gokkerstafereel in de tempel en van de krioelende lepralijders, die Jezus in de nacht ondergaat.
Nadeel van de kale speelvloer is dat het negenkoppige orkest daaronder anoniem zit weg gestopt. Dat orkest speelt geweldig. De gruizige gitaarklanken, het verre getrompetter, de syncopische ritmes - de sound benadert die van het filmalbum. Denderend jagen de musici de acteurs door de vertelling. Het hoge tempo biedt amper ademruimte voor het publiek, de virtuoze teksten van snelle nummers zijn soms moeilijk te volgen en met de heftig uitgespeelde acteursemoties is het bij vlagen wat overdadig. Spreekscènes die rust brengen zijn er niet. Rice en Lloyd Webber creëerden de musical als 'conceptalbum', vandaar de fragmentarische vorm van de latere Broadway-uitvoering. Dit is een rockopera. En dat zullen we bij deze opzwepende theaterversie weten ook.
Op het spanningsveld tussen de adoratie en de haat van de massa legt Ivo van Hove de focus