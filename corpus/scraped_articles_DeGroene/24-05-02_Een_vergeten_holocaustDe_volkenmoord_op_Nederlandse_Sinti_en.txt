Een vergeten holocaust De volkenmoord op Nederlandse Sinti en Roma

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
2 mei 2024
Aandacht voor het leed dat hun tijdens de Tweede Wereldoorlog is aangedaan moeten de Roma en Sinti in Nederland keer op keer zelf bevechten. Waarom worden zij amper herdacht? 'Praat mét ons, niet over ons.'
Een lange rij staatvoor het prikkeldraad. Vrouwen en kinderen vooraan. Ze worden met honden en stokken van de kampbewaarders naar voren geduwd. Achter het draad, onder de voet van de wachttoren, speelt een man viool. Een bewaarder staat voor hem met een zwaaiende stok en dreigende herdershond. Onder in de hoek van het schilderij ligt een jongen, angstig verscholen in de bosjes. Tranen wellen op in zijn ooghoeken.
De jongen is de vader van Bluma Meinhardt. De man met viool is haar opa. Hij moest van de nazi'sZigeunerweisenspelen terwijl hij zag hoe zijn vrouw en kinderen naar de gaskamers in Auschwitz werden afgevoerd. Op het laatst lukte het de vrouw om de jongen, haar zoon, ongezien een duw te geven richting de bosjes. 'De Sinti werden niet als mensen gezien, zodra we niet meer bruikbaar waren, werden we vergast', zegt Meinhardt.
Door dat ene duwtje overleefde haar vader als een van de weinigen het concentratiekamp. Later zou hij zijn dochter vertellen wat hij daar had meegemaakt. Het tienermeisje wist niet goed wat ze ermee moest. 'Ik schreef dat in schriftjes, stak het in brand en stopte de smeulende resten in de grond.' Pas veel later kon ze er wat mee. Ze schreef het in boeken en verwerkte het in gedichten.
Kunstenares Ayla Corstanje-Uncu, ook Sinti en een jeugdvriendin van Meinhardt, schilderde het huiveringwekkende verhaal van de familie. Daarbij hoort het gedenkteken dat in maart 2022 werd onthuld in het Duitse Remscheid, waar de familie Meinhardt woonde tot ze midden in de nacht werd opgepakt en gedeporteerd.'Man nannte sie "Zigeuner"...'staat op een stalen plaat waarop de vermoorde familie is afgebeeld.'Ausgegrenzt. Ausgeliefert. Ausgelöscht.'
Naar schatting werden vijfhonderdduizend tot een miljoen Roma en Sinti tijdens de Tweede Wereldoorlog vermoord in Europa. Toch is dezeporajmos(Romanes voor verslinding) voor het grote publiek onbekend. Aandacht ervoor moet de gemeenschap keer op keer zelf bevechten. Op 16 mei dit jaar is het tachtig jaar geleden dat de zigeunerrazzia in Nederland plaatshad. Maar de Hamas-terreur van 7 oktober, de ruim 33.000 doden in Gaza door de Israëlische bommenregen en het toenemende antisemitisme overschaduwen de landelijke (media-)aandacht voor die herdenking. Juist die aandacht is hard nodig, omdat er ook nog heel veel vooroordelen leven. En op microniveau kan meer kennis levens veranderen. Bluma Meinhardt: 'Mijn vader dacht dat iedereen dood was. Maar onlangs vond ik een zus die niet dood was. Ze leefde nog! En al die tijd had ik een nichtje, slechts twintig kilometer hiervandaan.'
Het Duitse monument is Meinhardt dan ook zeer dierbaar. 'Dit komt vanuit ons eigen volk.' Met volop steun vanuit de Duitse overheid. Dat geeft haar hoop. 'We hebben geen land, we hebben geen vertegenwoordiging. We zijn systematisch in de steek gelaten.' Maar ze ziet wel dat er steeds meer initiatieven komen vanuit de gemeenschap zelf. 'Overal zijn kleine lichtjes, samen zijn we een grote vlam. Vuur vernietigt, maar aan vuur kun je jezelf ook opwarmen', zegt ze vanuit het Limburgse Hoensbroek.
Een kleine honderd kilometer verderop,in het Noord-Brabantse Best, is zo'n ander lichtje te vinden: Lalla Weiss strijdt ruim vier decennia voor de rechten van Roma en Sinti en de erkenning van het enorme leed dat hun tijdens de Tweede Wereldoorlog is aangedaan. 'Aan mijn moeders kant werden 24 mensen vermoord, aan mijn vaders kant 22. Dat heeft een ontzettend groot gat geslagen in onze familie, en dan heb ik het alleen nog maar over mijn familie.'
Haar inmiddels overleden vader, Hannes Weiss, had een zwaar oorlogstrauma. 'Hij leerde mij als kind, ik was zeven jaar, om met pistolen om te gaan zodat ik mijzelf en de familie kon verdedigen zodra ze ons weer kwamen halen.' Hannes Weiss wees zijn dochter aan als spreker. 'Hij koos mij om zijn verhalen kwijt te kunnen. Ik werd de spreker in de familie.' Spreken doet ze, helder en vol passie. Terwijl praten over de oorlog en erkenning van de vervolging in de gemeenschap lastig liggen. 'Het zou je toch alleen maar teleurstellen', is daar vaak de gedachte achter. Want bij de erkenning van zigeunervervolging hoort ook de strijd tegen vooroordelen en onwetendheid. Plus een flinke dosis desinteresse vanuit de overheid.
Op 16 mei 1944 had de zigeunerrazzia in Nederland plaats en werden in 21 gemeenten ruim 570 woonwagenbewoners opgepakt en door de marechaussee, de landwacht en de Nederlandse staatspolitie naar Westerbork getransporteerd. De 'Arische' woonwagenbewoners, die met name uit Utrecht en Zutphen kwamen, werden teruggestuurd. De Sinti en Roma met een buitenlands paspoort werden vrijgelaten.
De overgebleven personen werden 'ontsmet', oftewel ontluisd en kaalgeschoren. Kampcommandant Albert Konrad Gemmeker kwam 'dronken en begeleid door enkele vrouwen' een kijkje nemen, zo staat beschreven inVervolging van zigeuners in Nederland 1940-1945van Ben Sijes. Het boek stamt uit 1979 en is een van de weinige wetenschappelijke Nederlandse werken over de zigeunervervolging. Volgens een arts zei Gemmeker:'Na, Herr Doctor, das sind doch ganz andere Leute als Sie und ich, was?'Drie dagen en nachten verbleven de opgepakte Roma en Sinti, voornamelijk minderjarigen, in overvolle barakken.
Op 19 mei 1944 werden vanuit Westerbork 245 Roma en Sinti naar Auschwitz-Birkenau gedeporteerd. De meesten waren nog kinderen. Slechts twee maanden daarna, op 12 juli 1944, werd in Nederland via een circulaire voorgeschreven dat de verzegeling van gebouwen, ruimten en woonwagens kon worden opgeheven. 'Op terugkeer van de bewoners werd klaarblijkelijk niet meer gerekend', aldus Sijes. Uiteindelijk keerden slechts 31 Roma en Sinti terug.
In de documentaireEen stukje blauw in de luchtgaf regisseur Bob Entrop in 2007 de microfoon aan veertien overlevenden. Spreken over de dood is voor de oudere generatie Roma en Sinti vaak taboe, dus het zijn tot op de dag van vandaag historische getuigenissen. De meeste geïnterviewden zijn inmiddels overleden. Lily van Angeren-Franz overleed in 2011. Zij moest in het kamp met andere vrouwen en kinderen wegen aanleggen met keien en kolengruis. 'De honger werd een obsessie. Je had permanent hoofdpijn en je kon niet goed meer zien. Flauwvallen was schering en inslag. Je probeerde er maar als een soort schaduw doorheen te laveren.'
Maar ook als schaduw zag en hoorde ze de meest ondenkbare gruwelijkheden die nooit meer uit haar hoofd verdwenen. Ze vertelde in de documentaire hoe een SS'er een keizersnede uitvoerde op een vrouw die in verwachting was van een tweeling. 'Hij heeft de twee kinderen eruit gehaald en tegen de muur doodgeslagen. De vrouw liet hij liggen.' Met zichtbare moeite vertelde ze over hoe ze zich moest uitkleden in het bijzijn van mannelijke SS'ers. 'Wij moesten naakt zijn. Dat was nog het ergste van alles. Erger dan slaag, honger en kou.'
Zoni Weisz, de oom vanLalla Weiss, wist de hel van Auschwitz ternauwernood te ontkomen. Als kind leidde hij tot 1943 een nomadisch leven. Geen rijk, maar wel een gelukkig leven, in zijn herinnering. Met een woonwagen van 5,5 bij 2,2 meter reisde zijn familie door Nederland, beschrijft Herinneringscentrum Westerbork in portretten van Sinti en Roma op de website. Toen de nazi's rondtrekken verboden, ging de familie wonen in een huis aan de Laarstraat 85 in Zutphen, waar eerder een joodse familie was weggehaald. Zeven struikelsteentjes in de stoep gedenken de twee families die hier woonden.
Op de dag van de zigeunerrazzia logeerde Zoni Weisz bij een tante die net op tijd wist onder te duiken. Zijn ouders, twee zusjes en een broertje werden wel naar Westerbork gedeporteerd. Drie dagen later werden zijn tante, haar kinderen en Zoni alsnog gevonden en snel naar Assen gebracht. Daar kwam de trein langs vanuit Westerbork richting Auschwitz. Een politieagent op het perron bracht hun eten en zei: 'Wat er ook gebeurt, ga níet met die trein mee. Als ik mijn pet afneem, moeten jullie meteen gaan hollen', vertelt Zoni in een filmpje op de site. De trein arriveerde, stampvol. Toch herkende hij het fluweelblauwe jasje van zijn zusje. De agent nam de pet af. Terwijl Zoni met zijn tante en haar zeven kinderen wegholde, hoorde hij zijn vader vanuit de trein roepen: 'Moezla, Moezla. Pas goed op mijn jongen!'
Het zevenjarige jongetje raakte in één klap zijn hele familie kwijt. Weisz werd bloemist - een wereldberoemde, die onder andere de bloemen verzorgde bij het huwelijk van Willem-Alexander en Máxima. Steeds vaker ging hij ook over zijn geschiedenis praten. Op scholen en in lezingen en bij de Verenigde Naties en in het Duitse parlement bij de holocaustherdenking in 2011. 'De volkenmoord op de Sinti en Roma is nog steeds een vergeten holocaust. Vergeten, omdat er in de media nog steeds weinig aandacht aan wordt besteed. Ik vraag mij af: waarom?' Een jaar later sprak hij, in het bijzijn van toenmalig bondskanselier Angela Merkel, bij de onthulling van het monument in Berlijn ter nagedachtenis aan de vervolgde Roma en Sinti. Over zijn familie zei hij tijdens al die bijeenkomsten: 'We hadden nog zoveel kunnen doen met elkaar. Samen lachen, plezier maken, eten, drinken, als ze niet waren vermoord.'
Wie niet was vermoord, wachtte een uiterst kille ontvangst. 'De Nederlandse overheid dacht dat Nederland zigeunervrij was. Dat niemand van ons het overleefd had', zegt Lalla Weiss. 'We verstopten ons. We woonden in de bossen of in een "gewoon" huis.' Zeg maar niet wie je echt bent, zeiden de ouders tegen hun kinderen. 'Kind, zei mijn oma vroeger altijd, zeg maar dat je uit Suriname komt.' Weiss woonde tot haar elfde in een huis in Dieren. Toen ze verhuisde naar een kamp in Best werd haar duidelijk welke vooroordelen er leefden. 'We waren vies, vuil en lui.' De kinderen van het kamp mochten pas na 15.15 uur naar school, als de 'burgerkinderen' uit waren.
'Het was niet de bedoeling dat wij terugkwamen', vertelt Anjes Wolfs-Driessen. Haar moeder, Mädie Franz, was Sinti en overleefde Auschwitz. 'Na de oorlog was er helemaal niets meer. Geen hulp, geen voedselbonnen. Heel veel mensen belandden in de goot.' Driessen werd opgevoed als burger. Tot ver in haar tienerjaren werd er niet over de oorlog gesproken. 'Als ik mijn moeder vroeg naar dat nummer op haar arm, werd de vraag snel weggewuifd. Ze wilde ons er niet mee belasten. Maar ze zweeg ook over haar achtergrond, uit bescherming voor buitenstaanders en al die vooroordelen die ze hadden.'
Toen de Roma en Sinti uit de kampen terugkwamen, waren ze volledig op zichzelf aangewezen. Alles was hun afgepakt. InVan schooien om brood tot het eisen van respect,een artikel uit 2001, wordt beschreven hoe moeilijk het was om het leven weer op te pakken. Zij kregen geen voedselbonnen en konden fluiten naar hun voormalige bezittingen. 'Toen de oorlog voorbij was, hield die voor ons Sinti niet op. We waren door iedereen in de steek gelaten en ze lieten ons nog steeds aan ons lot over', vertelt een geïnterviewde anoniem. 'Onze wagen en twee paarden werden in beslag genomen en nooit vergoed. De violen en gitaren van mijn broer, die vermoord is in Auschwitz, en een gouden ketting van mijn moeder: nooit iets voor gehad. En er was na de oorlog ook geen werk voor "zigeuners". Waar "zigeuners" kwamen, groeide geen gras meer.'
Jurist Marcia Rooker was medeauteur van het stuk. Zij zet zich sinds 1986 in voor de Roma en Sinti en ziet nog steeds veel onwetendheid en onbegrip. 'Het zijn vooroordelen en institutioneel racisme.' De Sinti en Roma vormen met zo'n tien tot twaalf miljoen leden de grootste etnische minderheid in Europa. In Nederland is de gemeenschap klein, met zo'n tienduizend leden, toch wil een op de drie Nederlanders ze liever niet als buren, volgens het Bureau van de Europese Grondrechten. Een meerderheid van Roma, Sinti en woonwagenbewoners (afkomstig uit Nederland en omringende landen) heeft last van belediging, bedreiging of geweld vanwege hun afkomst.
Het woonwagenbeleid is exemplarischvoor de gevoelloze houding van de overheid. In 1903 werd er een staatscommissie ingesteld die de regering moest adviseren om 'bedelarij, landloperij en habituele dronkenschap doeltreffender te bestrijden', aldusDe vervolging van zigeuners in Nederland. In 1911 kwamen de uitkomsten van het onderzoek: er waren zo'n zeshonderd woonwagens in Nederland, met tweeduizend bewoners. Van alcoholisme was nauwelijks sprake. De commissie had nooit contact met de bewoners zelf, desalniettemin alarmeerde ze het parlement met de 'matige' opvoeding van de kinderen, de lage schoolgang en 'het verwaarloozen [van] alle eischen van zindelijkheid'.
Een onafhankelijke commissie die onderzoek deed namens het ministerie van Binnenlandse Zaken en het Bureau Nationaal Coördinator tegen Discriminatie en Racisme benadrukte half april dit jaar nog het belang van dit historische perspectief. 'Om te duiden hoe antiziganisme - de irrationele angst voor verschillende Roma- en reizende groepen - het handelen van de overheid heeft beïnvloed', schrijft de commissie inVan uitsterf-naar uitstelbeleid. Het stigma dat de staatscommissie een eeuw geleden plakte, leidde tot de woonwagenwet van 1918: voortaan moesten gemeenten plekken creëren voor woonwagens, en bewoners moesten een vergunning aanvragen. De hoop was dat de woonwagens op den duur zouden verdwijnen, schreef het Rijksinstituut voor Oorlogsdocumentatie hier later over.
'De Duitse bezetter introduceerde een totaal trekverbod en zette in op grote regionale kampen en assimilatie van "asociale" woonwagenbewoners.' Dat beleid werd ook na de bevrijding voortgezet, door dezelfde ambtenaren die in de oorlog aan de knoppen zaten. In 1968 kwam er, na talloze commissies, een nieuwe wet. Er kwamen grote centra, ver van de bewoonde wereld.Van schooien om brood tot het eisen van respecttoont hoe diep dit erin hakte bij de Auschwitz-overlevenden. 'Hier op het nieuwe kamp voel ik mij gevangen, omdat er een draad omheen zit en daar verderop weer draad eromheen', zei overlever Therese Wagner. 'En ik ben bang omdat er maar één uitweg is. Als er weer wat gebeurt, kun je nergens heen. Ja, dat doet mij zeker aan concentratiekampen denken. We leven in angst. Waarom hebben ze kampen met muren eromheen gebouwd? Als het weer zover is, wordt de boel afgesloten en worden we weer gedeporteerd. Ik weet niet waar ik heen moet. Ik vergiftig m'n hele familie als er weer oorlog komt.'
Deze pijnlijke boodschap, het diepe trauma van een Sintezza, kwam nooit aan in politiek Den Haag. De grote kampen bleken onbeheersbaar, de bewoners werden, ongevraagd, naar kleinere kampen verhuisd. In 1998 werd de woonwagenwet afgeschaft; de rijksoverheid hoefde de cultuur van de woonwagenbewoners niet langer te beschermen. Gemeenten werden afzonderlijk verantwoordelijk. Het betekende een uitsterfbeleid: als een bewoner van een woonwagen overleed, verviel de plek. Ruim twintig jaar voerde Nederland dit uitsterfbeleid. Honderden woonwagenplekken verdwenen.
Vele Roma, Sinti en woonwagenbewoners werden daardoor gedwongen om in een stenen huis te wonen. Het Europees Hof voor de Rechten van de Mens (ehvrm) oordeelde in 2018 dat het wonen in een woonwagen een essentieel onderdeel is van hun cultuur en dat de overheid die moet beschermen. De minister beloofde meer zorg te dragen voor plekken. Maar daar komt nauwelijks iets van terecht, aldus het rapportVan uitsterf-naar uitstelbeleid,ondanks uitspraken van instanties als het ehvrm en de Nationale Ombudsman.
Diezelfde onverschillige houding toont de overheid als het om herdenken gaat. Sowieso werden in de jaren vijftig alleen omgekomen Nederlandse militairen en verzetsstrijders herdacht. Pas begin jaren zestig kwamen daar, na aandringen van de gemeenschap zelf, de 102.000 vermoorde joden uit Nederland bij. In 1994 mocht Hannes Weiss voor het eerst op 4 mei op de Dam officieel een krans leggen namens 'de zigeuners'. Als laatste, nadat de scouts al waren geweest. 'Alles beter dan niets', zei hij tegen zijn dochter Lalla Weiss die de krans met hem legde.
Het was ook halverwegede jaren negentig toen journalist Aad Wagenaar ontdekte dat het wereldbekende beeld van het meisje met hoofddoekje dat uit een veewagen kijkt niet een joods meisje betreft. Het was een Sinti-meisje, Settela, en ze werd op 19 mei 1944 vanuit Westerbork naar Auschwitz gedeporteerd. Ze was negen jaar oud. In de gemeenschap wisten ze al die jaren wel wie zij was. Zo ver lagen de werelden van de Roma, Sinti en de rest van Nederland uit elkaar.
'Al eeuwen is er sprake van uitsluiting, discriminatie en uitroeiing', zegt jurist Marcia Rooker. En enige erkenning voor de zigeunervervolging komt allesbehalve vanzelf. In het rapport-Van Kemenade uit 2000 over de geroofde bezittingen van oorlogsgetroffenen zoals de joden, stonden 25 regels over de Roma en Sinti. Ze werden niet genoemd bij de excuses die Wim Kok vervolgens aanbood voor de rol van Nederland na de oorlog. Ze kregen ook geen compensatie, zoals de joden na het rapport wel meteen kregen. Het leidde tot woede bij Zoni Weisz en zijn nicht Lalla Weiss, waardoor er na spoedoverleg toch spoedexcuses en spoedcompensatie kwamen. Maar alles moet bevochten worden door een gemeenschap die toch al niet groot is en al eeuwen geplaagd wordt door vooroordelen en uitsluiting.
Het Nationaal Comité 4 en 5 mei heeft dit jaarVrijheid vertelt: Opmaat naar 80 jaar vrijheidals thema gekozen. Een jubileum dat volgend jaar pas echt een jubileum is. Over de zigeunerrazzia, dit jaar tachtig jaar geleden, is niets terug te vinden op de website. 'Als ik de invulling zou mogen verzorgen van de dodenherdenking, dan zie ik in eerste instantie een spreker van ons staan op de Dam', zei Lalla Weiss vorig jaar in de EO-documentaireGaat dit over ons? Herdenken in Nederland polderland. 'Want er zijn zoveel verhalen bij onze gemeenschap waar de Nederlander totaal geen weet van heeft. Hoe er met mijn mensen is omgesprongen, voor, tijdens en na de oorlog.'
Ze was dan ook verrukt toen het comité haar belde met de mededeling dat ze mocht spreken op de dodenherdenking op 4 mei 2024. Voorzitter Wim van de Donk had het natuurlijk min of meer al toegezegd op tv. 'Dat zou best een goed idee zijn', zei hij in diezelfde documentaire. 'Waarom niet? Als dat helpt om erkenning te krijgen? Waarom niet. Dat is niet uitgesloten.' Na het telefoontje van het comité vertelde Weiss het nieuws aan haar tante. Oud en broos als ze is, zei ze meteen toe met bed en al naar de Dam te komen. Maar al snel bleek het om een toespraak in de Nieuwe Kerk te gaan. 'Dan kom ik met mijn bed daar naartoe', zei haar tante. Maar Weiss mag daar, bleek ineens, maar dertig seconden spreken. 'Die teleurstelling in de ogen van mijn tante. Had ik maar niets gezegd.'
Volgens de organisatie had Weiss de woorden van de voorzitter verkeerd geïnterpreteerd, maar daar zat toch echt geen woord Spaans bij.
'Waarom zit er eigenlijk niemand van Roma of Sinti in het bestuur van het comité?' vraagt Lalla Weiss zich af. Het is een vraag die ook leeft bij een deel van de joodse gemeenschap en pijnlijk aan het licht komt in de documentaire. 'Wonderlijk', noemt schrijver Robert Vuijsje het dat de grootste groep getroffenen niet of nauwelijks bij de nationale herdenking is betrokken. In een opiniestuk in deNRCnoemde hij dat eerder de 'ontjoodsing' van 4 mei. In het bestuur van het comité telde hij in 2021 twee joodse namen. Hij schreef het stuk naar aanleiding van de terugtrekking van Abdelkader Benali als spreker omdat hij eerder omstreden uitlatingen deed over joden. Maar Vuijsje memoreerde ook aan die keer in 2018 dat het comité op de Dam een gedicht wilde laten voorlezen over een gesneuvelde SS'er - 'want hun nakomelingen hadden het zo moeilijk'. Vuijsje: 'Wellicht is het tijd om bij de herdenking op 4 mei iets meer mensen te betrekken met oog voor alle gevoeligheden rond deze geschiedenis.'
In een reactie mailt de voorlichter van het comité dat Lalla Weiss 'inderdaad is benaderd voor een persoonlijke herinnering op muziek' - 'zo proberen we ieder jaar via verschillende programmaonderdelen een balans te vinden tussen de verschillende slachtoffergroepen'. Op de vragen over de eerdere toezeggingen op tv gaat het comité niet in. Ook komt er geen antwoord op de vraag waarom er zo weinig slachtoffergroepen in het bestuur zitten. Het 'intensieve contact' met al die gemeenschappen is kennelijk voldoende. 'De gesprekken met de Roma- en Sinti-gemeenschap worden op dit moment ingepland.'
Niet over maar mét de gemeenschap herdenkingen organiseren, is wat de Roma en Sinti willen. Ze willen dat Nederland weet wat hun volk is aangedaan, maar hun porajmos wordt al snel vergeten. In de media wordt dan al snel gewezen naar het 'gesloten' karakter van de gemeenschap. Een clichébeeld van een groep die steeds meer zélf naar buiten treedt. Herinneringscentrum Westerbork gaat met een nationaal programma overal in het land op kleine schaal aandacht vragen voor de vervolging van Roma en Sinti. Niet over hen, maar door hen zelf georganiseerd.
Anjes Wolfs-Driessen schreef een boek over haar moeder, houdt lezingen op scholen en maakt een theaterstuk over haar moeder met en voor kinderen. 'We moeten anders gaan herdenken. Niet alleen maar luisteren naar mannen in pakken en stropdassen.' Lalla Weiss hield lezingen, was gastconservator van een tentoonstelling over de vergeten holocaust, voert onvermoeibaar actie en wil nu een archief opzetten voor de Roma en Sinti. Bluma Meinhardt schrijft boeken, ze geeft lezingen op scholen en zit nog bomvol plannen. 'Praat mét ons, niet over ons.'
...