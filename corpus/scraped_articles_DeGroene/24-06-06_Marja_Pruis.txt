Marja Pruis

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
6 juni 2024
Het wordt weer tijd voor mooie dingen. Ik las het gisteren, zij het niet in de krant maar in m'n eigen agenda. Ik was alvast aan een lijstje begonnen zie ik. Bovenaan staat een parfum,I can't stop loving youvan Kilian; en dan gaat het verder met een film,The Land of Steady Habitsvan Nicole Holofcener; en een glas wijn, de Primitivo bij Trattoria Breda; muziek,Frankie Goes to Hollywood;de kat die steeds vaker haar poot op je schouder legt, zachtjes bij je aanklopt. Aai me. Binnenkort gaat ze het zeggen. Een fietstocht naar de vriend die ver weg is gaan wonen.
Zo kom je nog eens ergens, zo moet je het zien, want je bent bezig een lijstje aan te leggen met mooie dingen. Als je goed om je heen kijkt zie je een groepje mensen van gevorderde leeftijd zich langs het IJ bewegen in sportkledij. Hun iets jongere juf heeft een parcours voor ze uitgezet. Ze slalommen hurkend en strekkend langs een bankje waarop een meisje zich moeiteloos, gratis en voor niks, om haar vriendje kronkelt. O loze lenigheid.
Mooie dingen. Michael Cunningham die zomaar in Amsterdam is en in De Balie een volle zaal betovert met zijn slepende stemgeluid. Zijn nieuwste roman begint met iemand die aan het huilen is in de metro in New York.
Of hij dat ook echt weleens zo gezien heeft, luidt de vraag vanuit de zaal. Hij lacht. We hebben het over New York! Gaat er wel eens een dag voorbij dat ik níet iemand zie huilen in de metro?
Mooie dingen, hij legt het uit. Je láát elkaar, dat is het grote voordeel van de metro. Het is alsof je een parallel universum betreedt waarin iedereen alles kan laten varen en je elkaar vooral met rust laat. De vragensteller houdt aan, of dat niet ook vreselijk is, ik geloof dat het woord'harsh'valt.
Ik zie mezelf in New York lopen een paar weken geleden, ik ben net in de Public Library geweest. Er zit een man op een muurtje en op hetzelfde moment valt hij ervan af, pal voor me op straat ligt hij. In een reflex buig ik me over hem heen.'Are you alright?'Ik voel een hand in mijn rug duwen, het is mijn zoon die daar woont, doorlopen mam, gewoon doorlopen. Hij vindt ook dat ik in de metro te veel om me heen kijk. Mooie dingen.
Ja natuurlijk, zegt Cunningham. New York is vreselijk. Of iemand in de zaal misschien een appartement voor hem heeft in Amsterdam.
Hij is helemaal in het zwart, de schrijver, het staat hem goed. Z'n sokken zijn zwart, het montuur van z'n bril. Alleen zijn haren zijn grijs, hij strijkt er doorheen met beide handen, lacht met open mond.
Om dan te vertellen dat hij een studio heeft vlak bij Washington Square Park en dat als hij daar loopt, hij de hele wereld ziet, moeders die hun kinderwagens aan het voortduwen zijn, Japanse toeristen die niet ophouden met foto's maken, een man die zichzelf behangen heeft met alle kleren die hij op straat vindt en drie pruiken op heeft. Het kan zijn dat ik dit niet helemaal goed heb verstaan, hij leek het wel te gebaren.
Het Tonhalle-Orchester Zürich is ook al in Amsterdam, ik doe even alsof ik die naam nu niet moest nazoeken. Ze doen het Concertgebouw aan om ons de Vijfde Symfonie van Sjostakovitsj te brengen. Galeislaven zijn het, het schip raast door de ruimte, houdt soms heel even angstwekkend stil - hoger, hoger - om vervolgens weer des te harder neer te klappen. Ik heb al een tijd niet aan God gedacht, maar opeens zie ik zijn dienaren in actie.
'Heeft de componist zich ooit afgevraagd wat het Sovjetpubliek in muziek zoekt en van muziek verwacht?'
Julian Barnes,Het tumult van de tijd