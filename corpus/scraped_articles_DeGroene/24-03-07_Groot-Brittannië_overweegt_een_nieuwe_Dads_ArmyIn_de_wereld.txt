Groot-Brittannië overweegt een nieuwe Dad's Army In de wereld

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
7 maart 2024
Londen-'Don't tell him, Pike!'Dat is een van de bekendste zinnetjes uit de Britse komediegeschiedenis. Het komt uit de jaren-zeventigsitcomDad's Army,wanneer kapitein Mainwearing de jonge soldaat Frank Pike op een onhandige wijze adviseert om zijn naam vooral niet prijs te geven aan een Duitse onderzeebootofficier die staat te luisteren. Begin vorige maand werden de hilarische woorden afgestoft bij het overlijden van de geliefde acteur Ian Lavender, die de rol van 'Private Pike' vertolkte.
Pike was de enige jongeling in de Home Guard, een legeronderdeel dat bestond uit wat oudere kerels. Deze vrijwilligers waren tijdens de Tweede Wereldoorlog belast met het bewaken van onder meer fabrieken en communicatiecentra. De serie was typisch Brits, in die zin dat alleen in Groot-Brittannië comedy's kunnen worden gemaakt over de oorlogstijd. Omdat het eiland nooit bezet is geweest, wordt er anders teruggekeken op de Tweede Wereldoorlog. Uit het lachen over het eigen leger spreekt ook een zeker superioriteitsgevoel.
De Britten koesteren een rijke militaire traditie, met als laatste hoogtepunt het bevrijden van de bezette Falklands in het voorjaar van 1982. Toen president Javier Milei eind vorig jaar na zijn verkiezingszege had herhaald dat de 'Malvinas' tot Argentinië behoren, dook in Londen de vraag op of de strijdkrachten de Argentijnen nu weer zouden kunnen verdrijven. Na jarenlange bezuinigingen bestaan er immers grote zorgen over de staat en de paraatheid van de gewapende strijdkrachten.
Zo ging een recente test van de Trident, het nucleaire wapen, de mist in. Bij het optreden tegen de Houthi's bleken Britse oorlogsschepen te weinig vuurkracht te hebben. Een paar jaar terug moest de Royal Navy bekennen dat het nieuwe vliegdekschip de Queen Elizabeth niet geschikt is voor F-35-straaljagers. Het leger is sinds 2006 gekrompen van 102.000 naar 74.000 eenheden.
Oud-generaal Lord Dannatt trok de vergelijking met de jaren dertig, toen 's lands defensie in een beroerde staat verkeerde terwijl Adolf Hitler een invasie van Europa aan het voorbereiden was. Met de acute dreiging van Vladimir Poetin in het achterhoofd heeft de huidige generaal, Sir Patrick Sanders, gezegd dat niet alleen de Britse strijdkrachten flink moeten worden versterkt, maar dat ook gewone burgers moeten worden 'getraind en uitgerust' voor een potentiële oorlog met Rusland. Een nieuweDad's Army,maar ditmaal niet als klucht.