Het laatste rendez-vous Auschwitz en de herinnering

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
27 maart 2025
Auschwitz is geschikt gemaakt voor massaconsumptie. Dat het een universeel moreel ijkpunt zou zijn gelooft nu bijna niemand meer.
Op Sederavond, aan het beginvan het joodse paasfeest, Pesach, vertellen min of meer religieuze joden over de uittocht uit Egypte en ze moeten dat doen, zo luidt het gebod, alsof ze er zelf bij zijn geweest.
Dit is een bij uitstek literaire opdracht. De romankunst gaat uit van de gedachte dat je het verhaal vertelt, en leest, alsof je er zelf bij bent geweest. Wie een verhaal vertelt, en herinneren is een vorm van vertellen, eigent zich per definitie een verhaal toe. De grote valkuil van het autobiografische schrijven, is dat de schrijver meent dat hij zich niets meer hoeft toe te eigenen, dat het verhaal altijd al van hem was. Maar verhalen zijn nooit helemaal van ons, ook niet onze eigen verhalen, al was het maar omdat er andere mensen in voorkomen, omdat het geheugen feilbaar is en we gevormd zijn door iets wat zich buiten ons bevindt en wat we cultuur noemen.
De crux van Sederavond, de crux van het vertellen, zit in het woordje 'alsof', alsof je er zelf bij bent geweest, dat is het hek tussen de waanzin en het grijze spectrum dat normaliteit wordt genoemd. Wie meent dat er geen verschil bestaat tussen de ooggetuigen en zij die daarna komen, wie het woordje 'alsof' ondraaglijk vindt, sloopt het hek dat ons beschermt tegen de waanzin.
Op 27 januari werd in Auschwitz-Birkenau de tachtigjarige bevrijding door het Russische leger van dat vernietigings- en concentratiekamp groots herdacht. Enkelen van de laatste overlevenden waren aanwezig en een paar van hen was de gelegenheid vergund te spreken. Over vijf jaar, bij de volgende grote herdenking, zullen vermoedelijk nog maar enkele ooggetuigen in leven zijn, of ze zullen kunnen spreken is de vraag.
Moeten wij dan vertellen over de bevrijding van Auschwitz en over wat daar gebeurd is alsof we er zelf bij zijn geweest? En wie zijn wij? De min of meer geseculariseerde joden, die in de shoah de voorlaatste halte hebben herkend van de metro richting totale assimilatie? De Roma en Sinti, in wier cultuur het vergeten juist op een hoog plan staat, en misschien met goede redenen? Wie zich vastklampt aan de herinnering, wie vergeet dat het om doen alsof gaat, snijdt zichzelf af van de toekomst. Juist omdat het verleden niet helemaal dood is, of helemaal niet, moet je het soms van je afschudden, moet je eraan ontsnappen.
Of zijn 'wij' de Israëliërs? Zonder de shoah was er waarschijnlijk geen staat Israël geweest, zou de definitieve noodzaak voor zo'n staat er niet zijn geweest - toch wekt het onbehagen als de verdedigers van de joodse staat zich nog steeds genoodzaakt zien die ene wandaad in herinnering te roepen alsof zij er zelf bij zijn geweest. Was een joodse natiestaat het juiste antwoord op de catastrofe? Dat die vraag vaak door evidente jodenhaters wordt gesteld maakt de vraag zelf niet minder wezenlijk.
Ongetwijfeld zullen zich ookwesterlingen aangesproken voelen door dit 'wij', verlangend naar een verhaal waarin Auschwitz het morele ijkpunt van de westerse, naoorlogse beschaving wordt genoemd. Een tijdlang leek het zelfs, vanuit Europees perspectief, alsof Auschwitz het morele ijkpunt van de gehele wereld was geworden. Maar zelfs binnen Europa wordt aan dat ijkpunt niet overal hetzelfde gewicht toegekend. De gemiddelde Duitser zal aandachtiger naar het verhaal van Auschwitz luisteren dan de gemiddelde Ier.
Voor Duitsland werd de shoah langs lijnen van geleidelijkheid de ontstaansmythe van het nieuwe Duitsland, in de crematoria van Auschwitz is de joodse staat én het nieuwe Duitsland geboren, zou je kunnen zeggen, en het is dan ook wat flauw, op zijn minst kortzichtig, de Duitsers te verwijten dat hunVergangenheitsbewältigungzo weinig met de joden te maken had en heeft. Die naoorlogse, Duitse cultuur was niet bedoeld voor de slachtoffers en hun nakomelingen maar voor de daders, omstaanders, meelopers en hun nakomelingen. Dat die cultuur nu onder het eigen succes dreigt te bezwijken hoeft niemand te verbazen, een samenleving van schuldbewuste medeplichtigen is kwetsbaar voor zo'n beetje iedere denkbare aanval.
Als 'wij' inderdaad de westerlingen zijn, dan kunnen we stellen dat het verhaal over het morele ijkpunt, de gedachte dat de herinnering collectief levendig moet worden gehouden om ons in de toekomst tegen georganiseerde geweldsexcessen te beschermen, bezig is in rap tempo toehoorders te verliezen, zeker buiten Duitsland. Daarover is al veel geschreven. Dat Auschwitz een universeel moreel ijkpunt zou zijn gelooft nu bijna niemand van ons meer.
Daarmee zou je kunnen zeggen dat er in Auschwitz nog iets anders vermoord is dan mensen alleen: niet God is in Auschwitz gestorven, zoals wel is beweerd, ook is Hij daar niet geboren, zoals met goede argumenten eveneens is beweerd, maar het christendom is daar definitief aan het kruis genageld, want zonder geloofwaardige universele pretentie is het christendom niets dan vrijblijvende folklore in de maand december. En naast het christendom hangt natuurlijk het humanisme, nog altijd de spot drijvend met zijn buurman, een allicht troostrijke gedachte.
Misschien kwamen de hoogwaardigheidsbekleders die daar verzameld waren op 27 januari 2025 daarom samen: om dat christendom te bewenen, om eer te betonen aan een universalisme dat ons definitief door de vingers is geglipt.
Hoe zou Auschwitz alsuniversalistisch ijkpunt er überhaupt moeten uitzien? In 1971 werd de heropening van het Anne Frankhuis na een korte restauratie luister bijgezet met een toneelstuk van het Dokumentair Aktueel Theater getiteldEen meisje als Anne Frank schrijft een dagboek in het Griekenland van de kolonels,waarin het verhaal van Anne Frank langzaam verandert in een verhaal van een verzetsstrijder in het Griekse kolonelsregime van die tijd. Het stuk eindigde met een veroordeling van Nederlanders die naar Griekenland op vakantie gaan. Het kolonelsregime is inmiddels zo goed als vergeten, maar de shoah-vergelijkingen vliegen nog erg laag over. Is dat dan geen universalisme? Zeker is dat Anne Frank een veelzijdig meisje was, maar het is de vraag of we nog van een ijkpunt kunnen spreken. Anders gezegd: het is moeilijk zo niet onmogelijk tegelijkertijd icoon te zijn én uniek individu met bijbehorende literaire talenten.
Kortgeleden schreef de historicus David Wertheim dat Nietzsche God dood had verklaard en dat nu Auschwitz dood is. Hij bedoelt, zo begreep ik hem, dat wij, Nietzsche indachtig, de herinnering aan Auschwitz hebben gedood, dat die niet meer iets betekent, niet meer verbindt, maar alleen nog maar de kracht bezit de ene herinneraar van de andere af te snijden. Ja, hoe verwoed de humanist ook in de bijbel bladert om de sgp'er uit te leggen hoe Jezus het eigenlijk bedoeld heeft, overtuigen doet hij niet. Dat begrijpt bijna iedereen, en toch proberen velen hun eigen lesjes van gewicht te voorzien door het woord Auschwitz op die lesjes te plakken.
De collectieve herinnering aan het kamp kon altijd al alleen maar politiek zijn, al viel dat in het begin misschien niet zo op. De ontgoocheling werd mooi verwoord door de journalist Andreas Scheiner in deNeue Zürcher Zeitung:'Tachtig jaar lang heeft Duitsland geprobeerd een manier te vinden om met zijn crimineel verleden om te gaan. Er werden monumenten gebouwd en er werden Stolpersteinen gelegd, er werden grote woorden gemunt: herinneringscultuur, politiek van het geheugen,Staatsräson.Maar hoe schaamteloos nu in de politieke debatten de nazimisdaden voor de diverse politieke agenda's worden geïnstrumentaliseerd toont de nutteloosheid van het liefdeswerk.'
Arme Duitsers, ze kunnen het ook nooit goed doen. Maar het is waar, de collectieve herinnering is een middel dat een doel dient, en als dat doel al te particulier wordt blijft van de collectieve herinnering weinig collectiefs meer over. Dan is het ijkpunt geen ijkpunt meer, hooguit een totempaal van het tribalisme.
Voor de presidentsverkiezingen in Amerika waren er discussies of je Trump nu wel of niet een fascist mocht noemen, de definitie werd erbij gehaald, beetje afvinken, conclusie: Trump is een fascist.
Maar een meerderheid van de Amerikaanse kiezers trok zich daar weinig van aan en inmiddels zijn die discussies ook grotendeels verstomd. Waar de een een fascist ziet, ziet de ander de laatste strohalm van de vrijheid. Hetzelfde geldt voor de 'nazi', het zoveelste woord voor het afkeurenswaardige, een woord waarmee de spreker doorgaans weinig anders bedoelt dan dat hij zelf aan de goede kant van de geschiedenis meent te staan.
Auschwitz zal in Amsterdam-West iets anders betekenen dan in Amsterdam-Zuid. En natuurlijk kun je elkaar in de tram nog wel vriendelijk groeten, want ook zij die aan hun morele ijkpunten hangen zijn doorgaans, godzijdank, best tot pragmatisme bereid, alleen samen herdenken wordt ingewikkeld. Maar misschien hoeft dat ook niet. Hoeveel universalisme heb je nodig in een kleine metropool?
De ontaarding van deherinneringscultuur, het in kleine stukjes uiteenvallen van die cultuur, zat er als gezegd van begin af aan al in. Het lot van de joden was ook bij uitstek een tribaal lot waar het universalisme nooit iets te zoeken had, hoezeer men in de jood ook de statenloze globalist pur sang meent te zien.
Als Auschwitz iets betekent, als een fabriek waarin lijken worden geproduceerd iets kan betekenen, dan ligt de betekenis in de afwezigheid van betekenis, wat overigens niet hetzelfde is als nihilisme.
Collectieve pogingen om Auschwitz toch iets te laten betekenen zijn veelal oefeningen in geschiedkundig escapisme die zo nu en dan uitlopen op ontkenning van het verleden. Een probleem vormen daarbij de ooggetuigen en hun ongerijmdheden, omwille van de betekenis moeten zij gladgestreken of onder het tapijt geschoven worden. Maar of het nu om de dagboeken van Etty Hillesum gaat of de geschriften van Tadeusz Borowski, Primo Levi, Jean Améry, Imre Kértesz, de details, de ongerijmdheden, zijn essentieel. De rafelige kanten van elke morele les worden zichtbaar en elk werkelijk gesprek over moraal gaat over de rafelige kanten ervan.
Om twee voorbeelden van ongerijmdheden te geven. In doorgangskamp Westerbork werden op zondagen katholieke en protestantse kerkdiensten georganiseerd voor de joden die zich tot het christendom hadden bekeerd. Dat heeft hen in de meeste gevallen niet behoed voor de gaskamer. Zouden zij in de trein naar Sobibor of Auschwitz hebben gedacht: we zitten in de verkeerde trein?
De laatste commandant van Westerbork, Gemmeker, kwam er met een lichte gevangenisstraf vanaf, daarna keerde hij terug naar zijn stad Düsseldorf. In die stad woonde inmiddels ook de Duits-joodse arts Spanier, die in Westerbork gevangen had gezeten. Als eralte Kampinsassenlangskwamen bij Spanier zei hij: 'Kom we gaan even langs bij Gemmeker om herinneringen op te halen.' Gemmeker had inmiddels een sigarenwinkel in Düsseldorf.
Wil Auschwitz een ijkpunt zijn, dan moet het een breuk zijn met het verleden, en als de herinnering zich werkelijk wil herinneren dan moet het die breuk niet toedichten maar erkennen. Het mensbeeld is gewijzigd, radicaal misschien wel, de ongerijmdheid zijn wij zelf, eens te meer, het wantrouwen jegens de eigen rationaliteit en de eigen verlichtingsidealen is vanzelfsprekend geworden. De basis is dat er geen basis is.
De directeur van het museumen herinneringscentrum Auschwitz-Birkenau, Piotr Cywinski, had in een interview inThe Guardiangezegd dat het zijn taak was politiek zo veel mogelijk uit Auschwitz te houden. Een achtenswaardig standpunt.
Toen ik daar die 27ste januari zat, een paar rijen achter de hoogwaardigheidsbekleders - koningen, presidenten en religieuze leiders - toen besefte ik dat 'dood' niet het goede woord was voor Auschwitz en de bijhorende herinneringscultuur. De levende symbolen van het vrije Westen waren gekomen - met uitzondering van Amerika, dat er toen ook al niet meer echt bij wilde horen en had volstaan met het sturen van de speciaal gezant voor het Midden-Oosten, Steve Witkoff. Rusland en China waren niet vertegenwoordigd. Israël had de minister van Onderwijs gestuurd, wiens naam ik alweer vergeten ben. Zelensky was er wel, hij kreeg een hartelijk applaus, alsof zijn moreel ijkpunt toch net iets meer ijkpunt was dan dat van pakweg Macron of koning Charles, of Willem-Alexander.
We zaten in een grote tent, bij de poort van Birkenau, eigenlijk vlak bij het perron waar de beruchte selecties werden uitgevoerd. Er stond een wagon in de tent, een veewagon die in de late zomer van 1944 was gebruikt om Hongaarse joden te transporteren, de laatste grote jodentransporten. Om redenen die mij onbekend zijn waren wagon en podium rood uitgelicht, waardoor er over de wagon en de poort van Birkenau een gloed lag. Misschien had iemand gezegd: 'Niet van dat koude witte licht svp.'
Ik kon niet anders dan aan Hollywood denken. Dit was geenOrt des Schreckensmeer, dit was een filmset. En misschien is ook dat onvermijdelijk, een andere consequentie van de herinnering die deel is gaan uitmaken van het politieke discours: Auschwitz is niet dood, maar geschikt gemaakt voor massaconsumptie. Iedereen kan Auschwitz dagelijks consumeren zonder zich te overeten. Het morele ijkpunt verkwikt. Het kan dienen als steun in de rug voor Israël, of als illustratie waarom de Israëlische oorlogsmisdaden in Gaza het onderwerp van gesprek moeten zijn. Het kan dienen voor vrijwel alles.
Het naargeestige van morele massaconsumptie is de ongekende simpelheid. Vrijwel iedereen die de kleuterschool heeft afgerond kent de basis van de ethica. De huidige herinneringscultuur stelt zich op het standpunt dat de burger de kleuterschool nooit heeft afgemaakt. De uitbundigheid waarmee men zich voor die intellectuele nederlaag op de borst slaat belooft niet veel goeds voor de democratie.
De socioloog Abram de Swaan (83) formuleerde het inDe Groenenog wat geestiger: 'Al zolang ik leef en kan lezen neemt het antisemitisme "hand over hand" toe en steekt het telkens weer de "afzichtelijke kop" op. Het moet toch tussentijds, toen even niemand oplette, ook wel weer eens zijn afgenomen.'
Daarmee is niet gezegd dat er geen antisemitisme zou bestaan, ik ben zelfs bereid te erkennen dat zij die het bestaansrecht van Israël ontkennen antisemieten kunnen zijn. Want waarom zou je het bestaan van Israël problematisch vinden en dat van Irak en Syrië probleemloos aanvaarden? Stuk voor stuk staten die in de schaduw van de Eerste en/of Tweede Wereldoorlog zijn geboren, stuk voor stuk staten met een geschiedenis van zeer gewelddadige stammenstrijd.
Maar ook met het woord 'antisemitisme' schieten we weinig op. Zolang de antisemiet agnostisch omgaat met zijn jodenhaat (dank, Abel Herzberg) is zijn haat zijn probleem. Daar komt bij dat de strijd tegen het antisemitisme soms net zo deprimerend en onwelvoeglijk is als de jodenhaat zelf.
Deze gedachten gingen door mij heen in die tent in Auschwitz-Birkenau en toen ik WillemAlexander met vrouw en oudste dochter naar voren zag lopen om een kaarsje te branden, moest ik denken aan een tekening van Fortunino Matania getiteldHet laatste rendez-vous.Een foto van die tekening zag ik enkele jaren geleden in Huis Doorn, waar de Duitse keizer zijn laatste jaren sleet.
Dat laatste rendez-vous vond plaats in mei 1913, toen Victoria Louise, de dochter van die keizer, in het huwelijk trad en de hoogwaardigheidsbekleders van die tijd, in totaal ruim duizend gasten, bijeenkwamen in Berlijn voor een galadiner. De afloop is bekend. Vijf jaar later was de tsarenfamilie dood, de keizer was gevlucht naar Nederland, grote delen van Noord-Frankrijk en België waren massagraven voor jonge mannen geworden, gesneuveld voor enkele meters terreinwinst en soms zelfs dat niet.
Enkele weken na de herdenkingsbijeenkomst in Auschwitz zei vicepresident Vance tijdens deSicherheitskonferenzin München: 'Als je bang bent voor je eigen kiezers, kan Amerika niets voor je doen, en wat dat betreft is er ook niets dat je kunt doen voor het Amerikaanse volk dat mij heeft gekozen en president Trump heeft gekozen.'
Hij riep op tot de sloop van het cordon sanitaire rondom het AfD in Duitsland, overigens zonder het AfD te noemen, en sprak de hoop uit dat zijn toehoorders de vrijheid, wat dat ook moge betekenen, zouden omarmen. Minder migranten, betekende het geloof ik. Minder EU. Meer Brexit-achtige ondernemingen. Hij vergeleek West-Europa met de Sovjet-Unie. (Over de kampen van Stalin heeft geen hond het meer, de ene herinneringscultuur is de andere niet, zullen we maar zeggen.)
Vance drukte op de plek waar het pijn doet, maar zijn oplossing lijkt neer te komen op de restauratie van optimisme uit vergane tijden, de volkswil is een goede wil, op de ontkenning van de beschavingsbreuk in de kampen van Stalin en Hitler.
De herinneringscultuur schaft zichzelf af, Vance en Trump willen het proces hooguit versnellen.
Ik meen te weten dat ik het laatste grote rendez-vous van de naoorlogse periode heb mogen bijwonen.
In de crematoria van Auschwitz is de joodse staat én het nieuwe Duitsland geboren
...