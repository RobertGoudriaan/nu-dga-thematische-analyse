Van visieloos bezuinigen naar visieloos geld uitgeven

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
16 november 2023
'Wij zijn het vangnet', zegt Jacob Dekkema, coördinator bij Jongerenwerk+. Dit project in aardbevingsgemeente Midden-Groningen bestaat twee jaar en is gericht op kwetsbare jongeren. 'Wat komen we niet tegen? Ruziënde ouders, schulden, werkstress, depressies, criminele banden.' Dekkema en zijn team kennen de leefwereld van de ruim honderd jongeren door en door en staan dag en nacht voor hen paraat. 'We hebben nu tijd en geld voor individuele aandacht, ook voor jongeren met complexere problemen.' Dat is bijzonder, want in de 25 jaar die Dekkema meeloopt als hulpverlener, heeft hij veel zien verdwijnen. 'Opvangplekken, netwerken. Veel van vroeger is weg.'
Gemeenten verkeren in financiële problemen. Naar verwachting staat zestig procent van de gemeenten in 2026 rood, met een tekort van in totaal zeshonderd miljoen euro. Sinds het eerste kabinet-Rutte ruim dertien jaar geleden fors het mes zette in overheidsuitgaven, kregen gemeenten er steeds meer taken bij. Met de ene hand hevelde het kabinet jeugdzorg en ouderenzorg over naar gemeenten, met de andere hand bezuinigde het 25 procent op de uitgaven hieraan. Door de bezuinigingen te presenteren als decentralisaties, en deze onder het motto 'participatiemaatschappij' te verkopen, schoof het kabinet in feite verantwoordelijkheden van zich af.
Maar voor het aardbevingsgebied is er sinds kort extra geld, via het Nationaal Programma Groningen, een fonds waar burgers, bedrijven én overheden uit kunnen putten. Jongerenwerk+ wordt hier grotendeels van betaald. 'We financieren meer jongerenprojecten vanuit fondsen', zegt Evert Offereins, VVD-wethouder in Midden-Groningen. 'Zo nemen we de druk weg bij het onderwijs, de sociale teams, de jeugdzorg.' Daar zijn ellendig lange wachtlijsten, en door te investeren in preventie en extra welzijnswerk probeert zijn gemeente te 'voorkomen dat er dure zorg ingezet moet worden'. Ook is er eindelijk weer geld voor kwesties die jarenlang zijn uitgesteld, zoals wegen- en groenonderhoud, zegt Offereins. 'We hebben het tussentijds wel opgelapt, maar de buurten raakten verloederd. Nu kunnen we echt investeren.'
Het lijkt een draai van 180 graden: in plaats van bezuinigingen beloofden de laatste twee kabinetten-Rutte juist tientallen miljarden om grote problemen het hoofd te bieden. Het Klimaatfonds van 35 miljard moet Nederland klimaatneutraal, fossielvrij en circulair maken. Het Nationaal Groeifonds stopt twintig miljard in 'projecten die zorgen voor het duurzame verdienvermogen van Nederland'. En een fonds van 24 miljard zou het stikstofprobleem moeten oplossen. Maar zonder heldere doelen en democratische controle dreigen dit soort fondsen een grabbelton te worden, of opvulling voor gaten elders in de begroting, waarschuwde de Algemene Rekenkamer afgelopen juli. Hoe 'aantrekkelijk' ook, rijksfondsen zijn 'riskant' en 'niet het nieuwe goud'.
Structurele problemen vragen om structureel geld. Geld uitgeven is één ding, beleidskeuzes maken, verankeren en controleren is heel wat anders. 'Ik maak me hier financieel wel zorgen om', zegt wethouder Offereins. Het fondsengeld is heel welkom, maar met dit soort tijdelijke financiering blijft het ontzettend moeilijk om helder beleid uit te stippelen voor de toekomst, zegt hij, terwijl dat broodnodig is. 'Wil je dit goed doen, dan ga je voor de lange termijn', zegt ook Jacob Dekkema. 'Jongerenwerk valt of staat met een vertrouwensband, en die is niet zomaar opgebouwd.'