Een rotsachtig strand Jonge garde

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
7 april 2022
De jonge garde houdt zich op in galeries, projectruimtes en broedplaatsen.A World of Many Worldsreikt van populaire televisie in Peru tot aan de Candombléreligie in Brazilië.
In een kleine huiskamer in Centrum Beeldende Kunst Zuidoost, ingericht met een bankstel, een stoel en een kleed, staat de televisie aan. Er is een Spaanstalig comedy-programma op en twee mannen staan naast elkaar grappen te maken. Of eigenlijk, de ene man maakt grappen over de rug van de zwijgende ander, die een donkerdere huidskleur heeft. 'Wanneer een witte man een heuvel op klimt, is hij een wandelaar, maar wanneer híj een heuvel opklimt woont hij daar. Een wit persoon in witte kleding is een dokter, als je deze in het wit steekt, is hij een chauffeur.' Zo gaat de man door, met steeds grotere opwinding, aangemoedigd door lachsalvo's van het publiek, tot hij buiten adem eindigt: 'Zwart is het fruit wanneer het rot, zwart is de poort naar een bordeel en zwart is de chauffeur van de minister en alles wat zwart is, is slecht, en alles wat goed is, wit.'
Welkom in de jaren negentig in Peru, waar kunstenaar Maga Berr opgroeide. In de huiskamer bootst zij het zaterdagavondritueel van haar familie in die tijd na, samen op de bank voor de televisie die voor het oog van miljoenen kijkers op een schijnbaar gezellige manier de niet-witte mens discrimineerde. In het reclameblok werd de superioriteit van de witte mens bevestigd: op de televisie zien we hoe een meisje met lange zwarte vlechten de was doet in een rivier, stralend wit met hulp van Magia Blanca, in een volgend spotje zweven twee witte jongens door de ruimte, een flesje cola achterna.
Berr nam haar eigen gezicht als uitgangspunt voor een serie keramische maskers aan de muur van de kamer die verschillende kanten van de Peruaanse identiteit verbeelden. Ontroerend mooi zijn de grote, bolle hoofden van keramiek die ze naast elkaar op de bank plaatste, als portretten van haar familie, met een poezenhoofd op een kussentje op de grond. Berr baseerde hun voorkomen op beeldhouwtradities van de millennia oude Chavin- en Mochica-beschavingen, in tijden van ver voor de zendende televisie.
Op de televisie doen dan twee komedianten, de een opnieuw zwarter dan de ander, een sketch waarbij de een de ander zijn gezicht dreigt te bewerken met een knuppel. Het is te flauw voor woorden, maar raakt de kern van de zaak. 'Wat doe je', vraagt de belaagde man verontwaardigd, 'denk je soms dat ik een sculptuur ben, een standbeeld, of wat?'
De kunstenaars inA World of Many Worldszoeken in hun werk vaak de confrontatie, de plekken waar het schuurt of juist het gat in de geschiedenis, daar waar mensen gevormd worden en er over hun bestaansrecht wordt beslist. Het zijn kunstenaars van Latijns-Amerikaanse afkomst die wonen in Europa, de meesten in Nederland, en die 'dekoloniaal' werken.A World of Many Worldsis de titel van een boek van de Peruaanse antropoloog Marisol de la Cadena, die deze op haar beurt ontleende aan het uitgangspunt van de revolutionaire Mexicaanse beweging Zapatista in hun strijd tegen het neoliberalisme en voor inheemse rechten:'Un mundo donde quepan muchos mundos',oftewel: een wereld met ruimte voor vele werelden.
Die ruimte moet niet alleen worden opgeëist, door revolutionaire bewegingen, maar die vele werelden moeten worden gezien. Niet alleen op plekken waar rechten worden geschonden, maar ook daar waar de macht wordt verdeeld. De kunstenaars in Amsterdam tonen werelden waar in het (westerse) dominante denken en doen weinig ruimte voor bestaat. Ze geven vorm aan verhalen, geschiedenissen en tradities, verweven heden en verleden in een kunstwerk dat de vorm kan aannemen van een hoofd van Berr of van een film zoals Patricia Werneck Ribas die maakte over de Candomblé in Brazilië. Ribas brengt een ritueel van deze Afro-Braziliaanse religie, die ontstond in de slavernij en die in alles indruist tegen het christendom, op waanzinnige wijze in beeld. Vrouwen op een rotsachtig strand dansen voor hoge golven, gestoken in grote jurken en getooid met sieraden en attributen. Maar ook klinken er stemmen van geesten uit het verleden, onder anderen die van Albert Camus, die het schouwspel vanuit Europees perspectief beziet.
Meer kunstwerken houden een koloniale geschiedenis in zich besloten - om het heden te dekoloniseren moet het verleden immers helder voor ogen staan. Dat dekoloniaal denken ook een houding kan zijn, een vertrekpunt in het heden, toont Aldo Esparza Ramos. Naast kunstenaar is hij 'griot', en het idee achter zijn installatie bij CBK Zuidoost - een verzameling aardse en wereldse objecten waaronder een paar schoenen, textiel, een boomstronk en een klein beeldje van een schildpad, samen in een cirkel op de vloer - kwam voort uit gesprekken met een gemeenschap in Mexico die de Maya-cultuur in ere houdt. Ramos liet zich inspireren door ideeen over de cyclus van het leven en onze relatie tot de aarde. Zijn dekoloniale denken gaat voorbij de geschreven geschiedenis, het is een pad om te bewandelen.
'Wat doe je, denk je soms dat ik een sculptuur ben, een standbeeld, of wat?'
A World of Many Worlds
is tot 18 mei te bezoeken bij CBK Zuidoost.https://cbkzuidoost.nl
CBK Zuidoost | Patricia Werneck Ribas, still uit The Possessed, 2022. Film