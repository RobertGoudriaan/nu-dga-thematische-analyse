'Niets is definitief voltooid'

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
23 januari 2025
Het genot van smeren, glijden en spelen met verf... Dubbeltalent Anton Valens kon aanstekelijk schrijven over tekenen en schilderen. Zijn teksten en kunstwerken zijn nu gebundeld.
Giorgio Vasari, Karel van Mander,Jan Veth, Grayson Perry, Ernst van de Wetering, John Berger, Jerry Saltz en Anton Valens zijn mannen die niet alleen schreven of schrijven over kunst, maar het ook zelf maakten of nog maken. Niet allemaal zijn ze op beide terreinen even bekend geworden. Maar vaak zijn ze wel heel bedreven in het beschrijven van de processen die voor de rest van de wereld worden gezien als magie.
Dankzij die zogenaamde toverkunst gaan sommige kunsthistorici er zonder blozen van uit dat wat er op het doek of papier is gekomen, exact overeenkomt met het eerste idee van de kunstenaar. Alsof het schilderen en tekenen een invuloefening is van een in het geniale hoofd ontstane kleurplaat. Of, voor de romantici, dat het eindresultaat een directe verbeelding zou zijn van de geestestoestand van de kunstenaar. Schrijvende kunstenaars en schilderende schrijvers kunnen dat beeld nuanceren.
Bij zijn colleges kunstgeschiedenis wist Van de Wetering bijvoorbeeld uit te leggen dat de bibberlijntjes waarmee Rembrandt zijn gezicht op de bevroren Amstel in een paar pennenstreken had getekend, hoogstwaarschijnlijk niet waren ontstaan uit esthetische overwegingen. Het had gevroren, de man had het koud gehad. Deze kunstenaar was weliswaar geniaal, maar ook een mens.
Anton Valens (Paterswolde, 1964 - Amsterdam, 2021) werd vooral bekend als romanschrijver. Hij debuteerde in 2004 metMeester in de hygiëne.Hiervoor putte hij uit zijn ervaringen als thuiszorgmedewerker. Hij publiceerde in totaal zeven boeken, zijn romanHet boek Ont(2012) werd genomineerd voor de AKO Literatuurprijs, voorHet compostcirculatieplan(2016) kreeg hij de F. Bordewijk-prijs. Maar Valens was, in de woorden van Lucebert, een 'dubbeltalent': hij had aan de Rietveld Academie en de Rijksakademie gestudeerd, hij deed mee aan tentoonstellingen en gaf later ook les aan de Rietveld.
In 2020 vertelde ValensDe Groene Amsterdammerdat een boek over de handeling van het tekenen en schilderen een van zijn twee ambities was geweest als schrijver. Toen hij vanwege terminale ziekte wist dat dat zelfstandige boek er niet zou komen, verzamelde hij zijn losse teksten over het onderwerp. Na zijn dood in november 2021 besloten vrienden samen met zijn uitgever het boek alsnog te maken: een lees- en kijkboek, met veel reproducties van zijn schilderijen en tekeningen.
Valens schrijft toegankelijk, niet zonder zelfspot. Vergeleken met zijn voorbeelden noemt hij zichzelf een 'dwerg met praats'. Het boek is opgebouwd uit korte teksten, min of meer geordend naar thema. De schrijver begint met het ongemak dat dieren lijken te ervaren wanneer hij hen probeert te tekenen. Bij mensen ligt het nog lastiger: die zitten ook niet stil en met alleen foto's van het model behaalt geen kunstenaar het resultaat. Gezichten van mensen probeerde hij zo goed in zich op te nemen dat hij ze later uit het hoofd kon reproduceren in verf.
Over het genot dat het smeren, glijden en spelen met de materie hem geeft, schrijft Valens aanstekelijk, 'de verf is de voorstelling'. Tegelijk brengt het schrijven hem duidelijk ook voldoening. Hij houdt van botsende zinnen, met woorden uit verschillende registers die toch bij elkaar passen, maar de lezer wel scherp houden. Dan schrijft hij bijvoorbeeld: 'Het is zaak de titaniumwitte tube met enige terughoudendheid uit je schilderkistje tevoorschijn te trekken, want een overmatig gebruik ervan leidt tot krijterigheid.'
Valens is wat je een klassieke schilder zou kunnen noemen, opgevoed met de klassieke westerse, mannelijke kunstgeschiedenis. Zijn voorbeeld is Eugène Delacroix, hij citeert Karel Appel, Francis Bacon en Henri Matisse. Hij schildert portretten, mensen in interieurs, en landschappen. De reproducties van zijn schilderijen en tekeningen in het boek werken prima als illustratie bij de tekst, al moet je ze in het echt zien om ze op waarde te kunnen schatten. Net als in zijn schrijven varieert Valens ook in zijn beelden in stijl, ritme en genre. Sommige portretten bevatten nauwelijks kleur, maar er zijn ook landschappen uit Cappadocië die qua kleur en gedetailleerdheid doen denken aan de kleurenetsen van Hercules Seghers.
De teksten zijn vaak overpeinzingen over het waarom en het hoe van het maken. Schrijven en tekenen liggen dichter bij elkaar dan schilderen en tekenen. Tekenen kun je overal en met alles, maar een schilderij opzetten is, zo schrijft Valens, 'als het voorbereiden van een feestje'. Het grootste verschil tussen schrijven en schilderen is dat verf die eenmaal op het doek zit, er niet meer af gaat. 'Dat gegeven verleent elke handeling met verf een absoluut karakter.'
Hij schrijft over het lastige van het schilderen met olieverf, het medium dat hij omschrijft als 'vloeibaar edelsteen' en dat de schilder dwingt tot het oefenen van geduld. Over hoe je met damarvernis in de terpentijn een mooiere glans krijgt dan met gewoon vernis op de uitgeharde verf. Over de vele soorten wit. Over ambitie. Over hoe je begint met schilderen. En over wanneer je moet stoppen.
'Niets is definitief voltooid', schrijft Valens in een van zijn laatste teksten. Want ook als de kunstenaar is overleden is er nog altijd het zogeheten besterven van de olieverf, waardoor de verf transparanter wordt en de onderlagen door de toplaag gaan schemeren. Dat effect maakt, soms honderden jaren later, duidelijk dat de kunstenaar niet altijd in één keer de juiste streek had gezet. Een geruststelling voor iedereen die na het lezen van dit boek besluit alsnog of voor het eerst te gaan schilderen.
Een schilderij opzetten is 'als het voorbereiden van een feestje'
ANTON VALENS Een kniebuiging voor de ezel: Over tekenen en schilderen Atlas Contact, 192 blz. Anton Valens | Anton Valens, Zelfportret met boerka, ca. 2016