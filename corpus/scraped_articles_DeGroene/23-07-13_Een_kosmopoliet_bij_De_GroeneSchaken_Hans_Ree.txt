Een kosmopoliet bij De Groene Schaken Hans Ree

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
13 juli 2023
Hans Ree treedt in de voetsporen van Savielly Tartakower, in 1921 de derde schaker van de wereld en van 1935 tot 1937 schaakmedewerker vanDe Groene.
Als nieuwkomer bijDe Groene Amsterdammerwilde ik natuurlijk nagaan waar ik terecht was gekomen. Dat zat wel goed. In zijn lange geschiedenis heeft De Groene prominente schaakmedewerkers gehad, zoals Rudolf Loman (1861-1932) die in Londen organist was, maar vaak in Nederland was en hier een paar keer landskampioen werd, en Adolf Olland (1867-1933), die voor de opkomst van Max Euwe de sterkste schaker was die Nederland had gekend.
Verreweg de meest prominente schaakmedewerker vanDe Groene,van 1935 tot 1937, was Savielly Tartakower. Volgens de Amerikaanse statisticus Jeff Sonas, die een eigen ratingsysteem ontwikkelde dat ver in de geschiedenis teruggaat, was Tartakower in 1921 de derde schaker van de wereld. Dat was hij in 1935 niet meer, maar hij was nog wel de populairste schaakschrijver. Zijn boekDie hypermoderne Schachpartie uit 1924 is mijn favoriete schaakboek.
Tartakower was in 1887 geboren in de Russische stad Rostov als staatsburger van het Oostenrijkse keizerrijk. Zijn ouders stuurden hem voor zijn opleiding naar Wenen, waar hij in 1911 het schokkende bericht kreeg dat die ouders in Rostov beiden vermoord waren. Tijdens de Eerste Wereldoorlog diende hij in het Oostenrijkse leger aan het Russische front. Hij raakte zwaargewond en werd wegens dapperheid onderscheiden. Na de oorlog, toen het keizerrijk uiteenviel, was hij korte tijd burger van Oekraïne en daarna van Polen, hoewel hij geen Pools sprak en in Duitsland en later in Frankrijk woonde. Wel sprak hij Duits, Frans, Russisch, Latijn en Grieks.
Hij was een duizendpoot, die doctor in de rechten was, muziekcriticus, vertaler van poëzie uit het Russisch in het Duits en andersom, en ook zelf dichter was. Misschien was hij als dichter niet zo goed. Vladimir Nabokov besloot een kritiek van een bundel van Rewokatrat (Tartakower achterstevoren) met de woorden: 'Schrijf, maar denk niet dat het poëzie is.'
Tartakower was in 1935 en 1937 in Nederland voor de tweekampen om het wereldkampioenschap tussen Max Euwe en Alexander Aljechin. Hij was verslaggever voorDe Telegraaf. Dat hij ook redacteur van de schaakrubriek vanDe Groenewas geworden, was nieuw voor me. In 1938 was hij hier weer voor het Avro-toernooi. De band met De Groene was verbroken en van de schaakrubriek daar was alleen een klein puzzeltje over.
In 1940 wist Tartakower uit Frankrijk via Noord-Afrika naar Engeland te komen en zich aan te melden bij het leger van de Vrije Fransen van De Gaulle. Nederland zag hem weer in 1946 bij het Stauntontoernooi in Groningen. Hij was al lang niet meer de derde van de wereld, maar hij scoorde 9,5 uit 19 en eindigde gelijk met Alexander Kotov, die twee jaar later kampioen van de Sovjet-Unie werd.
In 1952 zochten grootmeester Hein Donner en zijn toenmalige vriendin Olga hem op in het Parijse hotel Mazagran, waar Tartakower al heel lang woonde. Ze waren geschokt door de armoede waarin hij leefde. Er was in zijn leven veel geld binnengekomen, maar het was vaak weggestroomd in het casino.
Niemand kan een tweede Tartakower worden, maar zijn voorbeeld is wel een aansporing om mijn best te doen.
De volgende partij vond Tartakower zijn mooiste. Geza Maroczy - Savielly Tartakower, TeplitzSchönau, 1922
1. d4 e6 2. c4 f5 3. Pc3 Pf6 4. a3 Le7 5. e3 0-0 6. Ld3 d5 7. Pf3 c6 8. 0-0 Pe4 9. Dc2 Ld6 10. b3 Pd7 11. Lb2 Tf6Zwart heeft een plan: aanval tegen wits koning.12. Tfe1 Th6 13. g3Er dreigde 13...Lxh2+ 14. Kxh2 Dh4 en zwart wint.13...Df6 14. Lf1 g5 15. Tad1Een afwachtende zet te veel volgens Tartakower. Wit moest in de verdediging gaan met 15. Lg2, waarna Pf1 kan volgen.15...g4 16. Pxe4 fxe4 17. Pd2 17...Txh2Bij zo'n torenoffer denk je tegenwoordig meteen: wat vindt de computer ervan? Die keurt zwarts offer goed, maar rustig de aanval versterken vindt ze nog sterker.18. Kxh2 Dxf2+ 19. Kh1 Pf6Zwart heeft de tijd om zijn inactieve stukken in actie te brengen.20. Te2 Dxg3 21. Pb1 Ph5 22. Dd2 Ld7 23. Tf2 Dh4+ 24. Kg1 Lg3 25. Lc3Relatief de beste verdediging was 25. Th2, al zou zwart ook dan na 25...Dg5 goed staan.25...Lxf2+ 26. Dxf2 g3 27. Dg2 Tf8 28. Le1 Txf1+Er waren andere manieren om te winnen, maar deze is de mooiste.29. Kxf1 e5Zwarts laatste inactieve stuk komt beslissend in het spel.30. Kg1 Lg4 31. Lxg3 Pxg3 32. Te1 Pf5 33. Df2 Dg5 34. dxe5 Lf3+ 35. Kf1 Pg3+Wit gaf op.
Vanaf deze week zal Hans Ree een schaakrubriek schrijven die elke vrijdag te lezen is op https://groene.nl
... ...