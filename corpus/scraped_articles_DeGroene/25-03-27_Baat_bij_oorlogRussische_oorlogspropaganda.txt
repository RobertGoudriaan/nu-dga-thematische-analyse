Baat bij oorlog Russische oorlogspropaganda

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
27 maart 2025
Ook met Trump in het Witte Huis wijkt Poetin voorlopig niet af van de ingeslagen koers. Een einde aan de oorlog in Oekraïne zou riskant kunnen zijn voor Rusland.
Moskou. Kremlin. Poetin.is de naam van het Russische televisieprogramma op zondagavond dat de eerste spreekbuis van de Russische president Vladimir Poetin is. Verslaggever Pavel Zaroebin lijkt de enige Russische journalist die Poetin op al zijn gangen mag volgen en hem af en toe een microfoon onder de neus mag duwen. Dus nadat het eerste kanaal van de Russische staatstelevisie de hele week spotjes had getoond waarin werd aangekondigd dat Zaroebin met 'nieuwe bijzonderheden' over het telefoongesprek tussen Poetin en de Amerikaanse president Donald Trump zou komen, was de nieuwsgierigheid gewekt. Maar dat viel tegen: de verslaggever kwam niet verder dan twee bijdragen die waren opgenomen in een gang van het grote Kremlinpaleis: in de eerste vertelde hij opgewonden dat elders in het gebouw het gesprek begonnen was, in de tweede dat het gesprek was afgelopen.
Zelfs een foto met Poetin aan de telefoon kon er niet af, laat staan een interview met de president over het gesprek. Alleen de presidentiële woordvoerder Dmitri Peskov mocht iets zeggen. Het was een 'open, constructieve' gedachtenwisseling geweest - een lauwe formulering. Om er toch nog wat van te maken, had Zaroebin het over het langste telefoongesprek tussen een Russische en een Amerikaanse president ooit.
Er is het Kremlin duidelijk veel aan gelegen om elke schijn van een hoera-stemming in de Amerikaans-Russische verhoudingen in het tijdperk-Trump te vermijden. In Washington put men zich uit in optimistische mededelingen: komt vast gauw goed, vooruitgang geboekt, een wapenstilstand nadert. Aan de Russische kant niets van dat al. Eerder overheerst demonstratieve zwartgalligheid.
Dat was op de ochtend van het telefoongesprek Poetin-Trump al begonnen, toen de Russische president de jaarlijkse toogdag van de RSPP, de Russische ondernemersorganisatie, toesprak. Veel van die ondernemers vragen zich vermoedelijk af wanneer het nu eens afgelopen is met die oorlog en wanneer de economische sancties tegen Rusland opgeheven zullen worden. In een gesloten sessie van het ondernemerscongres, zo is uitgelekt, heeft Poetin elke hoop in die richting de kop willen indrukken. De sancties tegen Rusland vormen een 'machine', heeft de president volgens de krant Kommersant gezegd. Het zou 'naïef' zijn te verwachten dat daar snel verbetering in komt.
Moskou. Kremlin. Poetin.ging ook al uitgebreid in op de economische sancties - zelfs voordat in de uitzending het trans-Atlantische telefoongesprek aan de orde kwam. Uit een montage van tientallen fragmenten uit toespraken van Poetin in heden en verleden kwam naar voren dat hij al sinds 1999 protesteert tegen de westerse neiging handelsbetrekkingen met Rusland te verbinden aan politieke voorwaarden. De president gaat daarbij vér terug: het JacksonVanik-amendement van het Amerikaanse Congres uit 1974, dat de Amerikaans handel met de Sovjet-Unie afhankelijk maakte aan mensenrechten en joodse emigratie uit de Sovjet-Unie. Voor Poetin is het een vroege poging Rusland economisch te kleineren.
Propagandist zijn is in Rusland vast geen eenvoudig beroep. Heb je drie jaar lang rondgetoeterd dat de oorlog in Oekraïne een onderneming van het 'collectieve Westen' is, waarbij de Europese landen niets meer zijn dan brave marionetten van de meester in het Witte Huis - ontpopt de Amerikaanse president zich plots tot een factor van verandering, over wie beter niets of heel weinig gezegd kan worden. De pool van enkele tientallen mensen - voornamelijk mannen - die elke dag vele uren vullen op alle landelijke tv-zenders met als debat verpakte buitenlandcommentaren, vervallen noodgedwongen tot vaagheid.
De presidentiële adviseur Joeri Oesjakovvertolkte vorige week nog het traditionele standpunt: de Europeanen zijn schoothondjes die doen wat het Witte Huis wil. Maar in het licht van de jongste ontwikkelingen lijkt dat toch een beetje onzeker. Woordvoerder Peskov sprak er dit weekend zijn verwondering over uit dat Europa zich steeds 'militaristischer' lijkt op te stellen en streeft naar meer wapens en meer troepen, zelfs in Oekraïne. Hij noemde dat een 'paradoxale situatie'.
Peskov had nog voor het telefoongesprek voorspeld dat Rusland wel de schuld zou krijgen als het Kremlin niet meteen inging op Amerikaanse voorstellen over een staakt-het-vuren in Oekraïne. Ook Poetin had zich in zijn toespraak voor de RSPP over zo'n staakt-het-vuren weinig enthousiast betoond. Hij merkte op dat een front van zo'n tweeduizend kilometer niet adequaat te controleren valt.
Overigens beschuldigde Poetin Oekraïense militairen en hun 'buitenlandse handlangers' ervan zich in de tijdelijk door Oekraïne veroverde delen van de provincie Koersk aan misdaden tegen de burgerbevolking schuldig te hebben gemaakt. Zij vallen daarom niet onder de bepalingen van de Geneefse conventie over krijgsgevangenen, aldus de president. Dat hangt samen met een in de Russische propaganda opgedoken verhaal over wandaden in een dorp - vermoedelijk bedoeld als propagandistische tegenhanger van de verhalen over Russische gruwelen in het Oekraïense dorp Boetsja in 2022.
Van een frisse wind in de Russische oorlogspropaganda is dezer dagen dus geen enkele sprake, laat staan van enige opgetogenheid over kansen op vrede die met de komst van Trump zijn opgedoken. De enigen die nog weleens een van de officiële lijn afwijkend geluid willen laten horen, zijn de extreem-nationalistische'vojenkori',geüniformeerde oorlogscorrespondenten die zich - meestal via Telegram - melden vanaf de frontlijn en laten weten dat er geen sprake kan zijn van een einde aan de oorlog: ook Odessa en Kyiv moeten weer helemaal Russisch worden. Waar elk liberaal geluid in de sociale media streng bestraft wordt, komen extreem-nationalisten nog steeds aan het woord.
Deze vage toestand lijkt nog wel even voort te duren. Poetin heeft zijn jaarlijkse toespraak voor beide kamers van het Russische parlement, in normale tijden een in het Kremlin met veel pracht en praal omgeven gebeurtenis, voor onbepaalde tijd uitgesteld.
Voorlopig lijkt alles bij het oude te blijven Trump of geen Trump. Rusland wordt - zo nodig met geweld - omgevormd tot een land waar conservatieve waarden en militarisme de boventoon voeren, in de samenleving en in de economie. In 2024 heeft de Russische internetwaakhond Roskomnadzor maar liefst 417.000 (merendeels buitenlandse) sites afgesloten.
Het zou misschien ook riskant zijn als Poetin nu plotseling de oorlog zou beëindigen. Volgens de Russische journaliste Farida Roestamova maakt men zich op het ministerie van Arbeid ernstige zorgen over de mogelijkheid dat na het uitbreken van vrede plotseling honderdduizenden mannen van het front terug naar huis komen.
Voor de opvang van afzwaaiende militairen is de organisatie 'Beschermers van het vaderland' opgericht, onder leiding van een onderminister van Defensie, Anna Tsivileva. De roeping van dit orgaan is om een herhaling te voorkomen van de problemen met veteranen die tussen 1979 en 1989 terugkwamen uit de sovjetoorlog in Afghanistan. De term'afgantsi'was in de jaren negentig synoniem met alcoholisme, grote en kleine misdaad en gewelddadigheid, binnen- en buitenshuis.
Zulke problemen liggen nu weer op de loer, zij het dat er naar het front in Oekraïne over het algemeen geen dienstplichtigen zijn uitgestuurd, zoals vroeger naar Afghanistan, maar vrijwilligers die naar Russische begrippen veel geld hebben verdiend en van overheidswege worden geprezen om hun moed en patriottisme.
Hoe zullen zij reageren bij terugkeer in de burgersamenleving, en op het veelal bescheiden welvaartsniveau in hun streek of stad van herkomst? Een baan vinden is geen probleem: de werkloosheid in Rusland bedraagt minder dan twee procent. Maar of de - naar lokale begrippen puissant rijke - veteranen zich erg kunnen vinden in de beschikbare banen, is een andere vraag.
Dan liggen alcoholisme en misdadigheid weer op de loer en daarmee ook de ontwrichting van gezinnen en het sociale leven. En dan zijn er nog de vermoedelijk velen die uit de oorlog terugkeren met PTSS of als invalide. Of de medische infrastructuur van de Russische Federatie, vooral die in de minder ontwikkelde landsdelen waar verhoudingsgewijs veel veteranen vandaan komen, is berekend op een massale instroom van patiënten lijkt sterk de vraag. Volgens Tsivileva worden nu op grote schaal jonge vrouwen opgeleid als begeleiders van de PTSS-patiënten.
Ook macro-economisch is het de vraagof de Russische economie wel zo makkelijk van oorlog terug kan schakelen naar vrede. Een onmiddellijke noodzaak daartoe bestaat niet: de verwachting in het Westen dat Poetin met economische sancties op de knieën kon worden gedwongen is niet bewaarheid. De Russische president blijkt tot veel tegelijk in staat, constateerde Aleksandra Prokopenko onlangs inForeign Affairs,tot 2022 werkzaam bij de Russische Centrale Bank. Een oorlog, een zekere mate van normaliteit in het binnenland en macro-economische stabiliteit laten zich kennelijk combineren.
Zeker, de nominale inflatie was in december vorig jaar tot tien procent opgelopen, verklaarde de huidige directeur van die bank, Elvira Nabjoelina, tegenover persbureau Tass. Door de enorme investeringen in de defensie-industrie, die in 2025 veertig procent van het staatsbudget en acht procent van het bbp bedragen, was de economie aanvankelijk sterk gegroeid, maar die groei loopt inmiddels langzaam terug: van 4,1 procent in het tweede kwartaal van 2024 tot 3,1 in het derde.
Het voornaamste economische probleem vormt het tekort aan werkkrachten: net als andere Europese landen lijdt Rusland aan vergrijzing en lage geboortecijfers. Zelfs in de defensiesector functioneren veel bedrijven op slechts 81 procent van de capaciteit en de hoge defensie-uitgaven staan arbeidsproductiviteit bevorderende investeringen in de civiele sector in de weg.
Maar dat verhindert de Russische staat niet om elke maand zo'n twintig-à dertigduizend mannen te rekruteren voor de oorlog in Oekraine en deze rijkelijk in geld te belonen. Poetin meent zich te kunnen veroorloven rustig af te wachten waar de Amerikaanse president aan de andere kant van de lijn mee komt.
Getty Image | Propaganda in de metro van Moskou, december 2024