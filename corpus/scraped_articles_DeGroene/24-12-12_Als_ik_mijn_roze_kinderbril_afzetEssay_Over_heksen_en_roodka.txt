Als ik mijn roze kinderbril afzet Essay Over heksen en roodkapjes

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
12 december 2024
Roodkapje wordt achternagezeten. 'Pak haar, wolf!' De heks deelt giftige appels uit. De kinderen en leerkrachten van de Jenaplan-basisschool vieren elk jaar dit herfstige verkleedfeest in het bos. De leukste dag van het jaar of pure misogynie?
Soms heb je het nodig om dusdanig de dekselop je neus te krijgen dat je voldoende wakker wordt geschud om in de pen te klimmen. Ik ben wakker. Hier is mijn pen. De deksel kwam van de directrice van de basisschool, waar mijn kind nu iets meer dan een jaar onderwijs volgt en het erg naar zijn zin heeft. Hij heeft geen juf maar een 'stamleider', zoals dat bij Jenaplan heet. Het is een gemoedelijke school met veel aandacht voor traditie of, zoals ze dat bij Jenaplan noemen, voor 'vieren', voor sociale vaardigheden en met, zoals bij de meeste Nederlandse scholen, een grote focus op autonomie. Aan dat laatste moest ik wennen als Belg, die 'gedegen' katholiek onderwijs heeft genoten waarin kinderen tot hun achttiende met rust gelaten worden (lees: hun mond moeten houden) en vooral bakken vol kennis moeten verwerken en pas daarna gevraagd worden om zich ertoe te verhouden als individu.
In elk geval vind ik de meerwaarde van al deze - voor mijn gevoel alternatieve - vormen van onderwijs (Jenaplan, Montessori, Dalton, Waldorf), dat ze zelfreflexief zijn en een aantal eigentijdsere kernwaarden vooropstellen dan die ik bij mijn 'gedegen' katholieke onderwijs heb meegekregen. Ze zijn in mijn ogen, net als de rest van de Nederlandse cultuur, een stuk opener en vooruitstrevender dan de Vlaamse. De eerste alinea van de missie van Jenaplan, te lezen op de website van de Nederlandse Jenaplan Vereniging, luidt: 'Leren ontstaat in liefde, in verbindingen vanuit verwondering.De school is een leef-werkgemeenschap waar je leert samenleven.Ouders voeden samen met de schoolkinderen op tot mensen die van betekenis zijn voor zichzelf, voor anderen en voor een duurzame wereld.'
De school doet iets meer buitenschoolse activiteiten dan de meeste ouders lief is (omdat ze vaak fulltime werken en geacht worden als vrijwilligers te ondersteunen), maar voor de kinderen is het een speelse en liefdevolle omgeving om in op te groeien en mens te zijn. Ik stond deze herfst dan ook voor het tweede jaar op rij verwonderd toe te kijken naar de manier waarop er vrouwonvriendelijke mensbeelden worden losgelaten op honderden (en op landelijk niveau honderdduizenden, vrees ik) jonge zielen, tijdens activiteiten die thematisch gekoppeld zijn aan de herfst. Bij deze school is er het bosfeest, een activiteit die de stamleiders zelf 'de leukste dag van het jaar' noemen.
In het bos worden de kinderen, die dan verkleed naar school komen, rondgeleid op een speurtocht, waarbij ze onderweg opdrachten krijgen van hun stamleiders, die zijn verkleed als sprookjesfiguren. Iedere leerkracht draagt het pak dat traditioneel het beste past bij zijn/haar uiterlijke kenmerken: de jonge knappe juf is verkleed als Sneeuwwitje en voortdurend op de vlucht voor de strenge juf op leeftijd, die een mand vol giftige appels uitdeelt aan de kinderen.
De juf van mijn zoon was Doornroosje, naarstig op zoek naar haar prins, er was een hulpleerkracht die als Roodkapje door het bos rende en de dreiging van een boze wolf (ik denk een vader van een van de leerlingen bij gebrek aan voldoende mannelijk personeel), een prins die zijn prinses zocht en een paar bijna pensioengerechtigde juffen, die inclusief puntmutsen, bezems en kromme neuzen dingen bekokstoofden in het bos, zoals heksen in sprookjes plegen te doen.
De toewijding en de liefde die van deze leerkrachten uitgaat is bewonderenswaardig. Al twee jaar geniet ik van hun oprechte, bijna kinderlijke opwinding van het verkleed zijn, zoals ik tijdens carnaval ook altijd met grote ogen kijk naar de mensen die zich eenmaal per jaar uitleven door te doen wat - afgezien van de alcoholinname - mijn fulltime beroep is. Maar mijn hart bloedt ook bij diezelfde aanblik. Als mijn zoon een beetje angstig mijn hand vastpakt, weet ik weer wat ik allemaal probeerde te vergeten om gezellig door het leven te kunnen gaan als moeder, vrouw en mens.
Want als ik mijn roze kinderbril afzet,zie ik volwassenen die eeuwenoude verkrachtingsfantasieën naspelen, waarbij jonge vrouwen, die net zijn begonnen met menstrueren (als personage een rood 'kapje' over hun hoofd getrokken krijgen), bang worden gemaakt om in hun eentje de wereld (het bos) te verkennen, omdat daar mannen (wolven) zijn, die zonder blozen eerst een grootmoeder verkrachten (opeten) en daarna haar kleindochter. Jonge vrouwen, die enkel gered kunnen worden door heldhaftige mannen die de orde in de wereld bewaren (boswachters) en van wie zowel het meisje als de oude vrouw afhankelijk is om te kunnen ontsnappen aan het geweld van andere mannen.
En ik zie een jonge, mooie, witte vrouw, die om haar schoonheid wordt benijd door een oudere (gescheiden?) vrouw (haar stiefmoeder), die boosheid voelt omdat ze zelf veroudert en (om die reden?) een obsessie heeft met haar uiterlijk (ze checkt de hele dag of de vergankelijkheid haar schoonheid en dus waarde al heeft aangetast, door te kijken in de spiegel aan de wand).
Omdat ze het niet kan verdragen dat haar stiefdochter gaandeweg knapper wordt dan zij (omdat die vruchtbaar is en zijzelf haar vruchtbaarheid verliest?), doet ze een aantal mislukte moordpogingen, onder andere door aan een (alweer goeiige) boswachter te vragen om haar te doden en haar organen mee te nemen als bewijs. Als dat mislukt (welke held kan nou een knap, jong, wit meisje doden?), doet ze verschillende aanslagen op het leven van haar stiefdochter, vermomd als oude vrouw: ze snoert haar korset dusdanig strak in dat ze niet meer kan ademen en als Sneeuwwitje ook daar weer van gered wordt, dient ze haar een dodelijke dosisrape drugstoe in de vorm van een giftige appel. Als hoogmoedige, ijdele vrouw op leeftijd bezit de stiefmoeder immers toverkrachten. De appel blijkt de fatale slag (we kennen wel meer vrouwen in de geschiedenis die door het gretig eten van een appel de sjaak werden) en tot slot wordt Sneeuwwitje opgebaard door zeven mannen met skeletdysplasie (de zeven dwergen), die denken dat ze dood is maar niet kunnen stoppen met naar haar te kijken en haar dus in een glazen kist stoppen zonder haar te begraven(WTF?!).
Als er dan een rijke man met macht langs reist en de schoonheid van het dode meisje ziet, koopt hij haar lijk voor veel geld van de dwergen over en wanneer hij haar uit de verpakking (glazen doos) wil halen (om er wat mee te doen?!), schiet de appel uit Sneeuwwitjes keel en wordt ze wakkerslashop slag verliefd op haar 'redder' en steenrijke eigenaar. Ze trouwt met hem en op het feest wordt de boze stiefmoeder met een list uitgenodigd en eenmaal ter plaatse, krijgt ze 'gloeiende ijzeren muilen aan en moet net zo lang dansen tot ze dood neervalt'. Die laatste zin heb ik woordelijk gecopypaste uit de korte inhoud van het sprookje op Wikipedia.
Het duurt te lang om alle sprookjes af te gaan, maar je kunt je voorstellen dat ik bij het kijken naar deze leerkrachten in het bos hard moet werken om mijn kennis van intertekstualiteit achterwege te laten en mee te doen met de kids, die de boze vaderwolf helpen door te roepen: 'Daar loopt Roodkapje, pak haar!' Ik maak, met een groen drankje in mijn ene hand en het handje van mijn zoon inmiddels zwetend in mijn andere, een grapje tegen de ouders. Dat het zo jammer is voor mijn zoon dat hij een woke snob van een feministische moeder heeft, die maar moeilijk kan genieten van het rituele doorgeven van eeuwenoude verkrachtingsfantasieën. Ik zie aan hun gezichten dat het in de mond nemen van een woord als verkrachting tijdens een kinderfeest even erg is als de daad van verkrachting zelf.
Ik ben met mijn grapje de boosaardige bederver van onschuldige kinderpret. Net zoals de voorstanders van Zwarte Piet het aanvechten van racisme zien als een domper op de Sint-feestvreugde. Zelf word ik ook niet echt geil van deze boswandeling, of ik het nou beschouw als lieve volwassenen die hun fantasie de vrije loop laten om kinderen te vermaken, of als het structureel doorgeven van misogyne wereldbeelden in de vorm van re-enactments van oude sagen.
Wanneer mijn zoon twee weken later thuiskomtmet een collage van een boze heks, met een puntmuts, een bezem, holle ogen en een zure streep als mond, breekt er iets vanbinnen. De ochtend erna besluit ik zijn stamleider te vragen of ik iemand kan aanschrijven die verantwoordelijk is voor de inhoud achter de opdrachten en activiteiten op school. Vervolgens maant ze mijn zoon om me naar het kantoor te brengen van degene die ze ten overstaan van hem 'de baas van de school' noemt. Ik voel mecaught off guardomdat ik van plan was om eerst een diplomatieke mail te schrijven, in de hoop op gesprek uitgenodigd te worden.
Want ik weet dat ik me op glad ijs begeef met de volgende uitspraak,
maar de boze heks is in mijn ogen een net zo schadelijk mensbeeld als Zwarte Piet. De meest vanzelfsprekende argumenten waarop je je kunt beroepen om Zwarte Piet af te schaffen, zijn a. stereotypering (met betrekking tot uiterlijk, gedrag en cultuur, hetgeen schadelijk is voor de beeldvorming rond van mensen van kleur), b. historische context (de oorsprong van Zwarte Piet gaat terug tot een tijd waarin raciale hiërarchie en kolonialisme een grote rol speelden. Het beeld van Zwarte Piet roept herinneringen op aan deze pijnlijke geschiedenis en de gevolgen daarvan), c. bevestiging van vooroordelen (het voortzetten van de figuur draagt bij aan het normaliseren van racistische attitudes en vooroordelen, vooral in de ogen van kinderen), d. impact op de samenleving (een racistische beeldvorming en traditie dragen bij aan discriminatie en uitsluiting in de maatschappij, wat schadelijk is voor sociale cohesie) en e. emotionele impact (veel mensen van kleur voelen zich door de figuur van Zwarte Piet gekwetst en uitgesloten, wat aantoont dat deze traditie niet neutraal is, maar een negatieve impact heeft op de gemeenschap).
De figuur van de heks is een zware vorm van genderstereotypering: de angst voor (de kracht van) het vrouwelijke. Met een zeer beladen historische context (hoe kan het dat de heks geen internationaal erkend symbool is van femicide?). Het bevestigt vooroordelen (kijk maar hoe vrouwen met macht nog steeds worden uitgemaakt voor 'heks' als ze een ander standpunt innemen dan hun politieke tegenstander). Het heeft impact op de samenleving (hoe we nog steeds kijken naar abortus, alleenstaand moederschap of naar ouder wordende vrouwen, die voor eeuwig jong, want even mooi als de jongere willen zijn). Het kan niet anders dan dat al deze zaken een emotionele impact hebben op onze gemeenschap.
In de loop van de geschiedenis was de figuur van de heks op zijn minst tweeledig: oorspronkelijk werd de heks geassocieerd met een oude, wijze vrouw, die kennis had van geneeskunde en de helende krachten van kruiden. Om deze reden werd ze vaak vereerd in oude religies en folklore. Een paar fanatieke christelijke theologen heeft haarcoinradicaal geflipt door 'hekserij' te associëren met 'heidense' culturen en het beeld van de heks van de Renaissance tot de moderne tijd gebruikt om vrouwen te vervolgen die er een afwijkende levensstijl op nahielden: gescheiden vrouwen, alleenstaande vrouwen, alleenstaande moeders, oudere vrouwen en wie zich ook maar afwijkend, volgens hun buurman of dorpsgenoten, van de christelijkpatriarchale norm gedroeg. Het stigma 'heks' is eeuwenlang gebruikt om vrouwen, die enigszins onafhankelijk waren, dan wel door hun wijsheid, ouderdom of kracht, structureel en op zodanig gruwelijke wijze te vervolgen dat het andere vrouwen ontmoedigde om hun voorbeeld te volgen.
Ik sta tegenover een knappe vrouwvan eind vijftig, gok ik, met aangezette wenkbrauwen, blond geverfd, gelakt haar, in een strakke jeans, een kort leren jasje en met een mok filterkoffie in haar hand. Ze vraagt of ik onder vier ogen wil praten. 'Is goed', stamel ik. Mijn zoon vraagt wat ik ga doen en ik geef hem een extra lange knuffel, want het is woensdag en dat is de dag dat hij na school naar zijn vader gaat. Ik fluister in zijn oor dat ik met de baas van de school wil praten over heksen, dat ik van hem houd en dat ik hem zaterdag weer ophaal. Hij werpt me een geïntrigeerde blik toe (ik geloof dat dit een van de zeldzame grote-mensengesprekken is waar hij graag getuige van was geweest), maar als ik hem aanspoor om terug naar zijn klas te gaan, rent hij vrolijk zwaaiend weg.
'Freek heet hij toch', zegt de baas van de school, wijzend op de plek waar mijn zoontje net stond. 'Frans', zeg ik en ik volg haar naar haar kantoor en trek de deur achter me dicht. Ze staart me aan en ik besef dat ik van wal moet steken. 'Ik wilde het niet per se over Frans hebben.' Stilte. En ik begin voorzichtig het verhaal af te steken dat hierboven staat, maar dan minder goed opgebouwd en beargumenteerd want vroeg in de ochtend en totaal onvoorbereid.
Ik probeer de baas van de school mee te nemen in de gedachtegang dat de figuur van de heks een beladen geschiedenis met zich meedraagt en leg haar uit dat ik vaak schrik van hoe er met die geschiedenis wordt omgegaan. Ik vertel haar over de vrouwonvriendelijke mensbeelden die ten grondslag kwamen te liggen aan de sprookjes die we onze kinderen vandaag vertellen. Dat die van oorsprong wellicht een andere functie hadden, maar in de loop van de tijd een gelijkaardige functie kregen als die van de heks: vrouwen bang maken en klein houden door de angst voor vervolging en verkrachting. En door de nadruk op haar afhankelijkheid van haar schoonheid en van de goedkeuring door of bescherming van een man. En ik zeg tegen haar dat ik het heftig vind dat we deze verhalen tijdens feestjes aan onze kinderen meegeven.
Ik zie hoe ze naar me kijkt, als naar een lieve zottin, met oprechte verwondering, medeleven en de nodigepeople skillsom met mensen zoals ik om te gaan. 'Wat naar dat je je daar zo door gekwetst voelt', zegt ze. 'Ik zal vragen aan de stamleider om rondom jou wat voorzichtiger hiermee om te gaan.' Alsof mijn bloedeigen oma voor mijn ogen op de brandstapel heeft staan schreeuwen tot ze stierf. Vanbinnen roep ik: 'Het is niet kwetsend voor mij, vrouw! Het is kwetsend voor jou! We maken onze kinderen structureel bang voor types zoals jij (vrouwen van middelbare leeftijd met macht).' Ik besef net op tijd dat mijn geïnternaliseerde heksenhaat met me aan de haal gaat en houd mijn mond.
Na een tijdje zeg ik: 'Ik denk dat het niet zozeer kwetsend is voor mij, maar voor vrouwen in het algemeen.' 'Ik heb me er persoonlijk nog nooit aan gestoord', antwoordt de baas. En voor een milliseconde voel ik me toch die woke links-feministische snob, die vrouwen in de echte wereld uit komt leggen waar ze zich wel en niet aan moeten storen. Maar dan denk ik aan de vijfjarige meisjes in de klas van mijn zoon en raap mijn moed bij elkaar: 'Misschien is het fijn om samen een avond te organiseren met alle stamleiders, waarin we het hebben over heksen en andere sprookjesfiguren en wat de mensbeelden zijn die er in de loop van de geschiedenis onder kwamen te liggen?' Ik hoor hoe betuttelend dat moet hebben geklonken.
'Nou', zegt ze, 'de stamleiders zijn in het najaar nogal druk.' Na het bosfeest is het Halloween en in de aanloop naar Sinterklaas worden er extreem veel activiteiten gedaan, die een behoorlijk beslag leggen op de aandacht en energie van zowel stamleiders, kinderen als ouders. Tegen de Kerst gaat iedereen dolgedraaid aan tafel met familieleden om zonder enig bewustzijn een ander historisch verhaal te re-enacten. En ik bedenk hoe ironisch het is dat we onze opvoeders zo zwaar belasten met de voorbereidingen voor een kinderfeest met racistische ondertoon, dat ze geen puf meer hebben om na te denken over de misogyne vrouwbeelden die worden belichaamd tijdens het kinderfeest de maand ervoor. Van Halloween tot Santa Claus zijn we in de ban van kapitalistische krachten die ons het ideaal voorspiegelen dat we recht hebben op een beetje gekkige gezelligheid tijdens het gure winterweer en dat het dus geen bal uitmaakt welke (patriarchale dan wel koloniale) waarden we met die tradities in stand houden.
In de auto naar huis vraag ik me afof ik problemen creëer waar er geen zijn, door in mijn linkse bubbel vergaarde kennis te willen delen met de wereld daarbuiten. Of dat het mijn morele plicht is om die kennis door te doen sijpelen in de 'echte' wereld. Er zijn wereldwijd zoveel tendensen van het reclaimen van de figuur van de heks dat het als ouwe koek voelt om hier nog een boom over op te zetten in een stuk voor lezers die mijn waarden delen omdat ze deel uitmaken van dezelfde bubbel als ik. Anderzijds is het dus geen optie om in de school van mijn eigen kind een kleinschalige bewustwordingscampagne op te zetten in de vorm van een 'hekseninformatieavond'. Het gaat er ook niet om dat mensen nietwetendat heksen vroeger op de brandstapel gingen. Het gaat erom dat ze op de een of andere manier die historische feiten zijn gaan dissociëren van de traditie om heksen in sprookjes en films en op kinderfeesten als boosaardige wezens af te schilderen. Net zoals we wel hadden kunnenwetendat Zwarte Piet een symbool is van onderdrukking en vernedering maar er - door ons geïnternaliseerde racisme - niet bewust over nadachten. Tenminste, ik heb dat zelf nooit gedaan, tot aan de zwarte-pieten-'discussie'.
En dan denk ik aan de missie op de Jenaplan-website, aan leren dat ontstaat in liefde, in verbindingen vanuit verwondering.Ik denk aan de school als plek waar je leert samenleven. Ik denk aan de ouders, die volgens Jenaplan samen met de school kinderen opvoeden tot mensen die van betekenis zijn voor zichzelf, voor anderen en voor een duurzame wereld. En ik vraag me af of ik het hoofdkwartier van het Jenaplan moet bestormen en ik vraag me ook af of het bij Montessori, Dalton en Waldorf anders gesteld is met de vrouwonvriendelijke mensbeelden die worden doorgegeven onder het mom van 'feestelijke' tradities.
Afgaande op Netflix, Disney en het straatbeeld tijdens Halloween is het in andere gelederen van de samenleving en in andere typen onderwijs niet beter gesteld met het vrouwbeeld dan hier. Het ministerie van Onderwijs, Cultuur en Wetenschap? Zouden ze daar, aangevuurd door een brief van mij, met zijn allen aan de bak gaan om actief te lobbyen voor een historisch bewustzijn bij het doorgeven van vrouwbeelden in het Nederlandse basisonderwijs? Eenmaal thuis sla ik een espresso achterover en klap mijn laptop open. Deksel. Wakker. Pen.
Want net zoals mijn zoon er niets aan kan doen dat hij een boze heks heeft geknutseld, zo kan zijn lieve stamleider er niets aan doen dat ze hem die opdracht heeft gegeven en zo kan de baas van de school er niets aan doen dat deze opdrachten in het curriculum van het Jenaplan-basisonderwijs zijn opgenomen en zo kan de baas van het Jenaplan er niets aan doen dat sprookjes deel uitmaken van de canon die we aan onze kinderen meegeven als basis voor hun verdere leven. Het is de baas van de baas van de baas van de stamleider die ervoor kan zorgen dat het reframen van tradities, die geworteld zijn in onze cultuur en die onterend zijn voor de helft van de bevolking, hoog op de agenda komt te staan en aandacht krijgt in alle curricula van het (basis) onderwijs in Nederland.
Dus geachte meneer Bruins, ja u wie anders, wilt u erpleasezorg voor dragen dat onze kinderen en hun opvoeders, als ze dan toch beslissen om een puntmuts en een kromme neus op te zetten of hun gezicht zwart te verven, op zijn minst weten welke mensonterende sentimenten ze daarmee in leven houden?
Mijn zoon wil tijdens Halloweenverkleed gaan als pompoen met lichtgevende vleermuistanden. Online koop ik eeninflatable pumpkin suiten eenglow in the dark-gebit. Zijn tekening hang ik op de koelkast. De heks staart ons tijdens de korter wordende dagen van de herfstvakantie met holle ogen aan. Haar mond is vertrokken, niet van kwaadaardigheid, maar omdat ze de moed verzamelt om iets te zeggen.
Wanneer mijn zoon thuiskomt met een collage van een boze heks met holle ogen en een zure streep als mond, breek ik