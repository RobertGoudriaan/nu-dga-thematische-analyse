Geen overwinnaars

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
14 maart 2024
Deze roman stond zowel op deshortlist van de Boekenbon Literatuurprijs 2023 als op die van de Boon Literatuurprijs 2024. En nu dus ook op de longlist van de Libris Literatuurprijs 2024. Geen van de andere boeken haalde dat. Jury's van prijzen hebben altijd gelijk en als ze ongelijk hebben, hebben ze toch gelijk omdat de resultaten van de beraadslagingen nu eenmaal in de krant staan. Dit schept verwachtingen en Richard Osinga lost ze metMuntzonder meer in. Hij vertelt met grote vaart en precisie het verhaal van een bijzonder muntje dat opduikt in een verborgen graf in een ver afgelegen gebied in Congo. Waar pygmeeën, zoals wij ze vroeger noemden, proberen te overleven in duistere, geheimzinnige oerwouden. Ze aanbidden de godheid Komba. 'Zo begint alles: Komba bevindt zich op de heuvel en omdat Komba eenzaam is, schept Hij de mens. De mens is blind en heeft voeten noch handen, maar Komba zorgt ervoor dat het de mens aan niets ontbreekt.'
Ik dacht dat Osinga hier een oud scheppingsverhaal opvoerde om ons in de juiste sfeer te brengen, mooi om daarmee een roman te beginnen, maar verderop is dit in de roman plotseling veel minder raadselachtig en mythisch. De werkelijkheid slaat toe. Laat ik niet te veel details over de plot vertellen.
Hoe komt dat muntje daar? Wie heeft er een foto van gemaakt? Waar is het nu? Wat is de betekenis ervan voor de geschiedenis van Congo en Afrika? En natuurlijk, de grote vraag: wat is het waard? Osinga laat ons kennis maken met verschillende belangstellenden. De pollendeskundige Eva Hendriks sluit zich aan bij een expeditie die onderzoek doet naar de verspreiding van het Bantoe-koninkrijk in Afrika. Bewijst dit muntje dat men al in de zesde eeuw contact had met oude Ethiopische koningen? Kan zij dat via pollenonderzoek bevestigen? Grote opwinding in archeologenland.
We leren Eva beter kennen, haar relatie is net stuk gelopen en we maken een paar enigszins naïeve en idealistische Belgische archeologen mee. Ook de inheemse gidsen spelen een belangrijke rol. En een groep rondtrekkende moordlustige soldaten die de omgeving onveilig maakt, krijgt lucht van deze bijzondere munt. In Congo blijft nu eenmaal niets geheim. Dan is er nog de Chinese goud- en grondstoffenhandelaar Xiao Wei die pas laat de waarde van de munt inziet. Een cynicus eerste klas is dit, geheel verweesd in de Congolese verhoudingen, waar hij zich totaal niet thuis voelt, verlangend naar zijn vriendinnetje in China dat beloofd heeft op hem te wachten. En allemaal willen ze dat muntje. Osinga maakte er een fraaie toestand van met op de achtergrond het moderne Congo.
Deze navertelling geeft Osinga niet de eer die hem toekomt. Je zou eruit kunnen afleiden dat hij ons de een of andere uit de lucht gegrepen avonturengeschiedenis wilde voorzetten. In een geheimzinnig land waar we toch niks van snappen omdat we daar te lui voor zijn en dat hij ons dus van alles kan wijsmaken. Osinga in Afrika. Maar dat was hem zijn eer te na. Hij zorgde voor een ijzersterke en overtuigende documentatie over de bevolking in deze gebieden, de talen die men er spreekt en vooral over de nog steeds tamelijk onbekende groep 'pygmeeën', de Efe, die in een paar gebieden van Congo en Oeganda voorkomt. Hun leefgebied wordt steeds kleiner. Er is weinig over deze mensen bekend omdat ze zich hardnekkig proberen te onttrekken aan de invloed van de plaatselijke gezagdragers. Hij verwerkte alle gegevens in zijn verhaal tussen neus en lippen door, het wint aan overtuigingskracht.
Osinga heeft de vertelwijze van dit type roman stevig in de vingers. Het blijft spannend en meeslepend. Hij zet de personages snel en zonder veel beschrijvende omhaal neer. Hij laat ze kijken, spreken en handelen en dan doemen ze op. Zie hoe hij een groepje Europeanen neerzet: 'Eva trekt schone kleren aan en stuurt een aantal mensen een appje dat ze goed is aangekomen. Daarna begeeft ze zich naar het terras waar Koenraads zit met een flesje Nile Special Lager. Een vriendelijke ober verschijnt en vraagt of ze ook iets wil drinken. Het biertje van Koenraads ziet er aantrekkelijk uit.' Oei.
Hij heeft duidelijk geen al te hoge pet op van het type onderzoek dat de Belgische archeologen in deze gebieden ondernemen. Naarmate de roman vordert, staan er steeds vaker kleine terzijdes rondom de betekenis van historisch onderzoek van westerse onderzoekers. Wie wint erbij? Wat moet je ermee? Hij beklemtoont de zinloosheid van dit alles: 'Niets heeft betekenis, behalve de betekenis die jij erin legt. Er is geen straf of beloning.' Hoogtepunt in de roman is de ontmoeting tussen Eva en een groepje Efe, ze trekt noodgedwongen een tijdje met ze op, ze maakt kennis met hun rituelen. De roman krijgt hier iets zowel adembenemends als voorzichtigs, Osinga laat het onoverbrugbare verschil sterk voelen, hij wil niet verklaren maar zichtbaar maken. 'Dit woud biedt geen enkel herkenningspunt.' De strijd om de munt loopt uit op verschrikkingen, met gelukkig wel een paar overlevenden, daar hoopte ik natuurlijk op. Er zijn geen overwinnaars, er zijn nooit overwinnaars en Komba blijft aanwezig.
In Congo blijft niets geheim
RICHARD OSINGA Munt Wereldbibliotheek, 287 blz. Keke Keukelaar | Richard Osinga wil niet verklaren maar zichtbaar maken