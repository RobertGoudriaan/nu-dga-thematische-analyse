Op straat wordt een klein wondje groot De bedreigde opvang van ongedocumenteerden

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
19 september 2024
Gemeenten vrezen dat er meer mensen op straat belanden als PVV-minister van Asiel Marjolein Faber de opvang voor ongedocumenteerden vanaf 1 januari niet meer financiert. 'We gaan meer ziekte en dood zien.'
'Ik had zo'n buikpijn',zegt Amal (29). 'En ik was zo verschrikkelijk moe, zo moe.' Ze staart stil voor zich uit. Ze schikt haar donkerblauwe hoofddoek losjes om haar hoofd. Ze pakt een stroopwafel en legt die voor zich neer op een schoteltje. 'Ik kón niet meer.'
Amal, een tengere Ethiopische vrouw, zit in een kleine spreekkamer van huisartsenpraktijk Kruispost, een praktijk in het centrum van Amsterdam die er speciaal is voor mensen zonder zorgverzekering. In de praktijk zijn dat arbeidsmigranten, maar ook dak- en thuislozen (zonder adres en dus zonder verzekering) en ongedocumenteerden (zonder verblijfsrecht en dus zonder verzekering). De artsen werken als vrijwilligers. Twee keer per dag is er een spreekuur waar mensen zonder afspraak kunnen langskomen. Er is plek voor zo'n 35 patienten per dag, en het gebeurt geregeld dat mensen wegens drukte later terug moeten komen. Ook vandaag zit de wachtkamer vol.
De Ethiopische Amal kwam hier in de huisartsenpraktijk toen ze helemaal aan de grond zat.
Ze had een paar maanden 'buiten' geleefd, vertelt ze. Op straat. Ze was uit het asielzoekerscentrum gezet nadat gebleken was dat ze via Polen naar Nederland was gekomen. Volgens de Europese Dublin-regels is dat land verantwoordelijk voor haar asielverzoek. Zo belandde ze, zonder verblijfsvergunning, op straat.
Amals stem klinkt helder, maar haar ogen staan dof als ze vertelt over die tijd. 'Het was november. Ik heb het nog nooit zo koud gehad. Het was zo, zo, zo, zo, zo zwaar.' Soms sliep ze een paar dagen bij andere Ethiopiërs, of in de winteropvang voor daklozen, maar daar voelde ze zich niet op haar gemak. 'Mensen vochten daar en er waren mensen bij die drugs gebruikten. Ik was bang en ik kon daar niet slapen.' Uiteindelijk verbleef ze ook 's nachts buiten. 'Door dingen die ik in het verleden heb meegemaakt, durfde ik niet te gaan slapen. Ik bleef lopen', zegt ze zacht. 'Lopen, lopen lopen. Overdag ging ik dan naar het Centraal Station om een paar uurtjes te slapen. Het is daar net iets warmer dan buiten.'
Het dakloze leven eiste zijn tol. 'Ik dronk zo weinig mogelijk, want ik kon maar twee keer per dag naar de wc. Plassen deed heel erg pijn. Mijn menstruatie bleef ook weg. Ik heb uiteindelijk bijna al mijn spullen weggegooid, omdat mijn rug zo'n pijn deed van het lopen met een zware rugtas. Ik had het eigenlijk opgegeven. En toen kwam ik iemand tegen die me vertelde dat ik hulp kon krijgen.'
Amal gaat straks terug naar haar gedeelde kamer in de opvang voor ongedocumenteerden, de Landelijke Vreemdelingen Voorziening (lvv). Ze was vandaag alleen bij Kruispost om medicijnen op te halen. Ze krijgt inmiddels traumatherapie bij een gespecialiseerde instelling. Ze glimlacht ongemakkelijk. 'Ik moet daar veel praten, veel terugdenken aan wat er gebeurd is. Dat vind ik moeilijk. Maar ik denk dat het goed is. Ik voel me nog steeds niet goed. De pijn is niet helemaal weg en ik ben bang om te veel in mijn hoofd te zitten. Ik probeer overdag zoveel mogelijk bezig te zijn. Ik ga naar computerles en ik ga sporten.'
Ze zucht. 'Het is moeilijk om weer op te staan als je het helemaal had opgegeven. Het voelt vaak alsof mijn brein niet werkt. Maar ik kom terug, ik blijf vechten.'
'Medische zorg heeft eigenlijk pas zinals iemand ook onderdak heeft', zegt huisarts Tom zMatthews, die al zestien jaar vrijwilliger is bij Kruispost. 'Mensen die op straat leven hebben een slechtere gezondheid en gaan gemiddeld veertien tot zestien jaar eerder dood dan jij en ik. Ze hebben veel stress en daaraan gerelateerde klachten, zoals een hoge bloeddruk, diabetes, hart- en vaatziekten en vaak ontwikkelen ze in de loop van de tijd ook verslavingen. Bovendien zijn ze door hun onregelmatige leven veel moeilijker te behandelen: ze kunnen hun medicijnen niet in de koelkast leggen, ze eten niet op vaste tijden en hebben niet altijd de kans om een douche te nemen.'
Matthews vertelt over een van de meest voorkomende klachten bij Kruispost: wonden. De huisartsen behandelen een wond, maar ze weten ook: de patiënt gaat naar buiten, loopt dan weer de hele dag op straat en kan de wond niet schoonhouden. 'Soms geneest zo'n wond niet goed. Die wordt groter of gaat ontsteken. De klachten verergeren, de behandeling wordt zwaarder. In het ergste geval - en dat gebeurt echt - kan het tot een amputatie leiden. Dat zou niet nodig zijn geweest als we iemand in eerste instantie niet naar de straat, maar naar een bed hadden kunnen doorsturen.'
Minister Marjolein Faber (PVV) van Asiel en Migratie besloot deze maand om de rijksfinanciering van de Landelijke Vreemdelingen Voorziening - de opvang waar ook Amal afhankelijk van is - stop te zetten. Maatschappelijke organisaties, kerken, wetenschappers, de politie en de Vereniging van Nederlandse Gemeenten: allemaal spraken ze zich uit tegen het stopzetten van deze financiering. De vijf Nederlandse gemeenten waar een lvv-opvang is, stuurden een brandbrief aan minister Faber waarin ze een klemmend beroep op haar deden om dit plan niet door te zetten. Tevergeefs. Faber kondigde op X aan geen gesubsidieerde opvang meer te willen bieden; ze wil inzetten op terugkeer.
Maar in de steden weet iedereen: als de opvang sluit, zijn deze mensen niet verdwenen. Terugkeren is niet gemakkelijk en niet vanzelfsprekend. Zelfs in een lvv-traject met intensieve begeleiding kan het jaren duren voordat dat lukt. De kans is veel groter dat deze mensen in de marges van de steden verdwijnen, met alle gevolgen van dien voor de mensen zelf - risico op uitbuiting, misbruik en (al dan niet psychische) gezondheidsproblemen - en voor de steden - denk aan overlast op straat, kraakacties en een beroep op de schaarse politiecapaciteit. En dus gaan vier van de vijf lvv-steden, Rotterdam uitgezonderd, onmiddellijk op zoek naar manieren om de opvang en begeleiding in 2025 in ieder geval voort te kunnen zetten. Dat valt niet mee, want het rijk draagt in 2024 alleen in Amsterdam al ongeveer negen miljoen euro bij aan de vijfhonderd opvangplekken in de stad.
Zeker in Amsterdam staat ook nog vers in het geheugen hoe de situatie was voordat de lvv er kwam: mensen die tussen wal en schip vielen verenigden zich in 2012 onder de naam We Are Here, ze sliepen jarenlang in tentenkampen en gekraakte panden en confronteerden de overheid zo met hun aanwezigheid: ze mochten hier niet zijn, maar konden ook niet terug. Ze vroegen om basale voorzieningen: bed, bad en brood. Het Europees Comité voor Sociale Rechten oordeelde in 2014 dat Nederland ongedocumenteerde mensen basale opvang moet bieden. In 2015 viel er bijna een kabinet over, maar uiteindelijk kwam die opvang er toch: de bed-bad-broodopvang werd ingericht, en in 2019 opgevolgd door de lvv in Amsterdam, Utrecht, Rotterdam, Eindhoven en Groningen. In de lvv werden alle dossiers opnieuw grondig bekeken en voorgelegd aan onder andere de Immigratie en Naturalisatiedienst (ind) en de Dienst Terugkeer en Vertrek (dt&v), om te zien of er een doorbraak geforceerd kon worden in de vaak al zo lang vastzittende dossiers. Aan het einde van een lvv-traject zijn er uiteindelijk drie mogelijkheden: terugkeer, doormigratie of een hernieuwde asielaanvraag.
En hoewel de Landelijke Vreemdelingen Voorziening geen gemakkelijke start kende, staat vast dat de methode werkt. Het rapportDe staat van migratie 2024zette de cijfers nog eens op een rij: tot 31 januari 2024 werden landelijk 2730 mensen toegelaten. 2090 zijn inmiddels uitgestroomd. Ongeveer tweehonderd mensen keerden terug, twaalfhonderd mensen dienden een hernieuwde asielaanvraag in. De helft daarvan werd ingewilligd. Veel procedures lopen ook nog. Wie aan het einde van het traject geen perspectief had op een verblijfsvergunning en ook niet op terugkeer, was zich in ieder geval bewust van rechten en mogelijkheden. De rust op straat keerde terug, net als de 'bestuurlijke rust' tussen rijk en gemeenten. 'Als de lvv wegvalt, zal dat grote gevolgen hebben voor de gezondheid van mensen', zegt Tom Matthews. 'En als deze mensen daadwerkelijk op straat komen, verwacht ik meer morbiditeit en mortaliteit te gaan zien.' Met andere woorden: mensen zullen ziek worden, mensen zullen sterven.
'Als je nou even helemaal zou vergeten dat het hier om mensen gaat, dan nóg geloof ik dat het gunstig is om die opvang te bieden. Zonder opvang krijgen we meer overlast op straat, hogere zorgkosten, meer politie-inzet en hogere maatschappelijke kosten. Ook als je dus denkt dat deze mensen hier eigenlijk niet "horen" en dat we ze daarom niet zouden moeten helpen. Het werkt niet om mensen de verdoemenis in te drukken en het wordt er zeker niet goedkoper van.'
Maria (55) loopt metsnelle passen door de smalle gang van Kruispost, langs de spreekkamers en het rek met witte jassen. Ze twijfelt. 'Ik moet eigenlijk weer aan het werk, maar het kan wel heel even.' Als ze in de kleine spreekkamer is gaan zitten legt ze haar handen op tafel, en vraagt: 'Denk je dat ik problemen kan krijgen als ik een interview doe?' Ze zit licht gebogen. De spieren in haar borst, rondom haar ribben, zitten helemaal vast. Het doet pijn.
Vijf jaar geleden kwam ze vanuit de Filipijnen naar Nederland, om te werken. Ze trok bij haar tante in en ging bij verschillende gezinnen aan de slag als schoonmaker en babysitter. Ze ziet er een stuk jonger uit dan ze is. 'Ik probeer goed voor mezelf te zorgen', zegt ze met een glimlach. 'Ik drink niet, ik rook niet, ik eet weinig vlees en veel groenten. Ik vind het belangrijk om gezond te zijn.'
Er zijn naar schatting tussen 23.000 en 58.000 ongedocumenteerden in Nederland. Het overgrote deel van hen redt zichzelf, door bijvoorbeeld zwart te werken en een kamer onder te huren. Het is niet makkelijk, maar het lukt in de meeste gevallen wel. Dat geldt ook voor Maria. Maar het is een wankel bestaan, waarin iedere tegenslag er een te veel kan zijn.
Maria kreeg het al flink voor haar kiezen. In 2021 kreeg ze een motorongeluk, waarbij ze haar sleutelbeen brak. 'Ik heb zó hard gehuild toen', zegt ze. 'Niet van de pijn. Ik zag dat de politie kwam en ik was zo bang dat ik teruggestuurd zou worden.' Maar zo ging het niet. 'Er gebeurde iets ongelooflijks: ze hebben me geholpen.' Ze lacht. 'Ik hou echt van dit land.'
Maar Maria had wel een probleem. 'Ik kon niet werken met dat gebroken sleutelbeen', zegt ze, 'en precies toen kreeg ik het bericht dat mijn zus in de Filipijnen kanker had. Mijn familie is arm, dus ik moest geld sturen om de kankerbehandeling te betalen. Toen ben ik toch maar weer gaan schoonmaken. Mijn rechterarm zat in een mitella, dus ik moest schoonmaken met links.'
Vlak daarna brak haar jongste broer zijn been, en alsof het allemaal nog niet genoeg was, kreeg ook haar zoon een auto-ongeluk: hij brak zijn kaak. 'Ik wist niet meer wat ik moest doen', zegt Maria. 'Ik heb toen aan al mijn klanten een voorschot gevraagd. Ik moest wel. Anders hadden ze niks te eten. Ik heb ook vierduizend euro naar mijn zus gestuurd. De kankerbehandeling hielp wel even, maar een maand later is ze toch overleden.' Ze slaat haar ogen neer. 'Van sommige klanten krijg ik nu nog steeds geen loon, omdat ik al zo ver vooruitbetaald ben. Gelukkig betaalt mijn vriend de medicijnen.'
Maria hoopt een verblijfsvergunning te krijgen door een geregistreerd partnerschap. 'Het leven is wel heel moeilijk nu. Ik word ouder, ik krijg klachten; ik wil eigenlijk niet meer schoonmaken. Ik heb nu ook heel veel stress. Daarom krijg ik ook psychische hulp hier.' Met een ongemakkelijk lachje: 'Ik had nooit gedacht dat ik dat nog eens nodig zou hebben, maar de stress is gewoon te veel nu. Ik ben katholiek en ik bid elke dag: laat er alsjeblieft niks ergs meer gebeuren. Dat kan er gewoon niet meer bij.'
Als ze terugloopt naar de Amsterdamse gracht, zegt ze: 'Als ik een verblijfsvergunning heb, ga ik in een winkel werken. Kruidvat of Etos, daar zou ik heel graag willen werken. En als ik papieren heb, dan wil ik ook een keer op reis.'
Wie hier niet rechtmatig is,moet het land verlaten. 'Dat is het verhaal dat we in Nederland horen als het gaat om mensen zonder verblijfsvergunning', zegt universitair hoofddocent stadsgeografie Ilse van Liempt (Universiteit Utrecht). Van Liempt doet met collega's in zes Europese landen onderzoek naar ongedocumenteerden en kwetsbaarheid voor uitbuiting, het I-Claim Project. Wat opviel: in andere landen - Italië bijvoorbeeld - zijn ongedocumenteerden veel zichtbaarder in de samenleving. Daar is het ook duidelijk dat ze, bijvoorbeeld door te werken, uiteindelijk meer rechten kunnen verkrijgen.
'In Nederland leiden ongedocumenteerde mensen een behoorlijk onzichtbaar bestaan', zegt Van Liempt, 'en hebben we het nooit over de manieren om uiteindelijk wél een verblijfsvergunning te krijgen. De nadruk ligt op het verhaal: wie geen verblijfsvergunning heeft, mag hier niet zijn. Maar eigenlijk is dat een soort ontkenning van de realiteit: mensen zijn hier wel.'
Van Liempts onderzoek begint bij de invoering van de Koppelingswet in 1998, de wet die verblijfsstatus koppelde aan de toegang tot sociale voorzieningen. Daarmee veranderde alles voor mensen zonder papieren: zonder verblijfsvergunning geen bsn-nummer, geen werk, geen (zorg)verzekeringen, geen opleiding na je achttiende, geen mogelijkheid om een bankrekening te openen, om belasting te betalen, om toeslagen te ontvangen. Het ongedocumenteerde leven werd precair, zoals het dat daarvoor niet was geweest, toen kon je met een sofi-nummer gewoon werken en belasting betalen.
Door die Koppelingswet kreeg Nederland een fenomeen dat de Finse onderzoekspartners in het Europese onderzoek van Van Liempt'welfarestate bordering'noemen. 'Die term geeft aan dat niet alleen de buitengrenzen mensen uitsluiten, maar dat er in een bureaucratisch georganiseerde samenleving allerlei instanties zijn die daaraan meewerken: de docent, de woningbouwvereniging, de zorgverzekeraar. Iedereen wordt verantwoordelijk voor een soort interne grenscontrole: jij mag wel deelnemen aan de welvaartsstaat en jij niet. Zo ontstaat een mentaliteit van uitsluiting. Als de Arbeidsinspectie ongedocumenteerde mensen aantreft op de werkvloer, bellen ze vaak de Vreemdelingenpolitie. Terwijl het mandaat van die inspectie is om uitbuiting tegen te gaan. Áls je als ongedocumenteerde werk hebt, heb je op de werkvloer rechten. Je zou ook kunnen zeggen: de inspectie moet de werkgever aanspreken op uitbuiting.'
Uit een beleidsanalyse die Ilse van Liempt samen met onderzoekers Minke Hajer en Carola Vasileiadi deed blijkt dat het net rond ongedocumenteerden zich in de afgelopen 25 jaar steeds verder heeft gesloten. Het 'doorkoppelingsbeginsel' - ingevoerd in 2005 - is daar een schrijnend voorbeeld van. Iemand die verblijfsrecht heeft en een ongedocumenteerde partner kan hierdoor óók geen beroep doen op bijvoorbeeld toeslagen. Allemaal om te voorkomen dat een ongedocumenteerde daar gebruik van zou maken.
Zo wordt het ongedocumenteerde bestaan steeds moeilijker gemaakt, zonder dat er aan de andere kant mogelijkheden zijn om uit de irregulariteit te komen. Sterker nog, die worden ook steeds verder beperkt: rechtsbijstand wordt versoberd, minister Faber wil een einde aan de hernieuwde asielaanvragen, de beroepsmogelijkheden in asielzaken en het 'stapelen' van procedures. Van Liempt: 'De ruimte om dingen te repareren wordt steeds kleiner. Daarmee zien we in feite een doorgaande lijn, vanaf de invoering van de Koppelingswet naar nu. Het beleid wordt steeds strenger.'
In de spreekkamer van Kruispostzit nu een ouder Chinees stel. Wang, de man, glimlacht breeduit, met een spleetje tussen zijn voortanden. Zijn vrouw Xin heeft zich mooi aangekleed voor het doktersbezoek. Ze klemt haar handtas op schoot en glimlacht zorgelijk. Wang buigt zich over een telefoon met een vertaalapp erop en zegt iets in het Mandarijn. Hij drukt op de luidspreker en dan klinkt het blikkerig door de kamer: 'Wij willen naar China.' Hij kijkt op en zegt dan in het Nederlands: 'Wij ziek.' Hij wijst naar zichzelf en somt op: 'Hoge bloeddruk. Hoofdpijn. Duizelig. Altijd pillen eten.' Zijn vrouw heeft suikerziekte. Ze zijn hier al achttien en twintig jaar.
'Wij willen terug. Het leven is moeilijk', zegt Wang tegen de vertaalapp. 'Wij zijn ziek en dakloos.' Xin begint heel hard te hoesten. 'Mijn hart!' zegt ze hijgend. Ze slaat met haar hand op haar borst, om te laten zien hoe haar hart bonst. Ze wonen in de lvv in Amsterdam, al vier jaar. Werken aan perspectief vraagt soms tijd. Maar nu ze zeker weten dat ze terug willen - naar een land dat ze bijna niet meer kennen - blijkt dat moeilijk. Ze gaan twee keer per jaar naar de Chinese ambassade, maar hebben nog altijd geen reisdocumenten gekregen. En hoewel het leven in de opvang ze niet gelukkig maakt, is het hun enige optie. Vanaf de straat zou het weleens veel moeilijker kunnen zijn om niet alleen aan hun fysieke gezondheid, maar ook aan terugkeer te werken.
Op een bankje in een park verderop zit Sterre Marijn Krot, coördinator van Maya Angelou Opvang, een van de lvv-locaties in Amsterdam. In het gebouw, waar alleen vrouwen wonen, is bezoek niet welkom. Het moet een rustig thuis zijn voor de bewoners. 'Bij ons wonen veel vrouwen met ernstige trauma's. Die kun je niet op straat zetten. Ik zie dat in ieder geval niet als een realistische optie. Waar moeten ze dan heen? Wat zal er dan met ze gebeuren? Je wil toch niet dat zulke vrouwen straks onder een brug liggen?'
Krot voelt zich gesterktdoor de stad en de wethouder, Rutger Groot Wassink, die miljoenen extra uittrekt om de Landelijke Vreemdelingen Voorziening in ieder geval in 2025 nog overeind te houden. 'Maar ik vind het wel heftig', zegt Krot. 'Als de lvv verdwijnt, verliezen we echt iets goeds. Dit werkt. We weten nog niet of we dan bijvoorbeeld nog wel met de ind en dt&v om de tafel kunnen zitten, juist een belangrijke factor om beweging in vastzittende dossiers te krijgen.' Ze fronst. 'Van de mensen die een hernieuwde asielaanvraag hebben gedaan, is in onze stad tachtig procent ingewilligd. Dat is megaveel. Dat laat gewoon zien dat er voor veel mensen echt nog wel perspectief is in Nederland.'
Petra Schultz van steunpunt voor vluchtelingen askv zegt dat de verlenging van een jaar prettig is, maar ook onzeker. 'Een jaar is snel voorbij. Wij willen als organisatie, maar ook als hele sector, niet dat er mensen worden uitgesloten. De beeldvorming rond ongedocumenteerden is heel negatief, en als mensen vaak genoeg negatieve dingen horen, gaan ze er ook in geloven. Dan denkt een arts dat iemand die ongedocumenteerd is niet geholpen hoeft te worden, en dan durft iemand zonder verblijfsvergunning niet naar de dokter te gaan, terwijl iedereen recht heeft op gezondheidszorg en daar ook echt regelingen voor zijn. Het is niet zo dat je alleen recht hebt op zorg als je op sterven na dood bent. Wij willen dus echt tegenwicht bieden aan die negatieve beeldvorming, want die is heel schadelijk.'
In de koffiekamer van Kruispost proberen de medewerkers rustig te blijven. Ze weten wat er kan gebeuren, want de praktijkvoorbeelden liggen voor het oprapen. Een longontsteking bij iemand die niet even drie dagen op bed kan liggen, kan zomaar een ziekenhuisopname worden - ook bij iemand van veertig. Een te hoge bloeddruk die verwaarloosd wordt, kan eindigen in een hartinfarct. Gebitsproblemen kunnen een bacterie faciliteren die uiteindelijk tot een hartklepontsteking en IC-opname leidt. En ja, dat gebeurt bij dakloze mensen, en dan ben je veel verder van huis dan wanneer je die gebitsproblemen in een eerder stadium aanpakt.
Medisch coördinator van Kruispost Steffie Jansen: 'We bereiden ons voor op wat er komen gaat. We steken onze kop niet in het zand. Maar ik denk dat we ook nuchter moeten zijn: ons werk gaat toch wel door. Mensen zullen dakloos gemaakt worden en ze zullen soms niet op tijd zorg krijgen. Maar wij hebben een eed afgelegd, we hebben een zorgplicht en wíj staan aan het einde van de rit. We willen natuurlijk zorg bieden, maar het móet ook echt. En als je nou niks om deze mensen geeft: realiseer je dan op z'n minst dat het veel duurder is om die zorg niet te geven.'
De namen van Amal, Wang, Xin en Maria zijn om privacyredenen gefingeerd. Hun echte namen zijn bekend bij de redactie