De regenboogvlag kan weer naar binnen Opkomst en ondergang van de CEO-activist

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
20 maart 2025
Een decennium lang klonken vanuit de boardrooms van 's werelds toonaangevende concerns groene beloften en feministische steunbetuigingen. Is met de machtsovername van Donald Trump het tijdperk van de kapitalistische wereldverbeteraar ten einde?
'Wij zijn big believers in alle vormenvan diversiteit', betoogt bestuursvoorzitter Julie Sweet van Accenture begin dit jaar in een interview. Dat doet ze niet voor het eerst. Sinds haar aantreden in 2019 als CEO van de consultant en ICT-dienstverlener, de eerste vrouw in deze functie, hamert de 58-jarige Amerikaanse onvermoeibaar op het belang van verschillende achtergronden en ervaringen.
Keer op keer benadrukt ze hoe belangrijk het is dat de achthonderdduizend werknemers van haar multinational een afspiegeling van de bevolking zijn. Dus wil ze niet alleen evenveel vrouwen als mannen op de loonlijst hebben staan, hun aandeel in de leiding van het bedrijf moet stijgen naar minstens dertig procent. Ook voor zwarte werknemers en andere minderheden zijn ertargets. Daarnaast kent het bedrijf speciale regelingen voor lhbtiq+-personeel, een'sisterhood club',diverse'allies programmes'en schenkt het aandacht aan mentale gezondheid en fysieke beperkingen. Overdreven politieke correctheid, morren de critici. Maar volgens Sweet is het de reden dat Accenture, ondanks schreeuwende tekorten op de arbeidsmarkt, talent aan zich weet te binden.
Aan dat alles komt eind februari plotseling een einde.'Sunsetting',luidt de eufemistische term die Julie Sweet gebruikt in haar interne brief aan het personeel die door mij is ingezien. Het betekent onder meer dat er een streep gaat door de streefcijfers voor het aannemen en promoveren van vrouwen en minderheden. 'Gaan we terug in de tijd?' vraagt Sweet zich hardop af als ze kort daarop tekst en uitleg geeft aan haar medewerkers. Op een opname van de besloten bijeenkomst is te zien hoe ze haar eigen voorzet direct inkopt. 'Absoluut niet. Dit is de meest inclusieve plek in de hele wereld.'
Haar'Chief Diversity Officer',Beck Bailey, sluit zich daarbij aan. Hij benadrukt hoe trots hij is, 'als lid van de lhbtiq+-gemeenschap en als een transgender persoon', op wat Accenture heeft bereikt. Waarna Sweet weer aan de beurt is om zich te beklagen over de in haar ogen onterechte berichtgeving in de media. Toch is haar toon onmiskenbaar veranderd. In plaats van 'diversiteit', zoals de afgelopen jaren, gebruikt ze nu een ander toverwoord: 'meritocratie'.
Het is een ommezwaaimet een langere voorgeschiedenis, maar de directe aanleiding laat zich samenvatten in slechts vijf letters: Trump. Al tijdens zijn verkiezingstournee belooft Donald Trump de kiezer een kleurenblinde, meritocratische economie. 'De Biden-regering heeft illegale en immorele discriminatieprogramma's opgedrongen, bekend onder de naamdiversity, equity and inclusion(DEI), in vrijwel alle onderdelen van de federale overheid', begint het decreet dat hij enkele uren na zijn aantreden uitvaardigt.
Met één handtekening ontbindt de kersverse president alle functies, contracten en plannen die de sociaal-economische achterstand van vrouwen, etnische minderheden, veteranen en mensen met mentale of fysieke beperkingen moeten verkleinen. De bijbehorende'factsheet'spreekt onomwonden van 'de belangrijkste federale burgerrechtenmaatregel in decennia'.
In de dagen daarna wijt Trump zelfs de botsing van een passagiersvliegtuig met een militaire helikopter boven de hoofdstad aan het personeelsbeleid van zijn voorganger. Bewijs levert hij niet. In plaats daarvan komt een ontslaggolf op gang waarbij alles en iedereen sneuvelt die 'gender', 'diversiteit' of 'inclusie' in de functieomschrijving draagt. Op haar LinkedIn-profiel meldt een Amerikaanse van middelbare leeftijd, universitair geschoold, dat ze nu tussen de scholieren in een winkel werkt. Op de tweede dag mocht ze de wc's schoonmaken.
Het blijkt slechts het begin. Hoewel Trumps decreet zich vooral richt op de ambtenarij, voelen ondernemingen als Accenture nattigheid. Zij verdienen miljarden aan opdrachten van ministeries. Bovendien dreigt de nieuwe regering met strafrechtelijke onderzoeken naar 'discriminerende' praktijken binnen het bedrijfsleven, zoals vrouwenquota. De keuze lijkt simpel. Of ze gaan mee in Trumps strijd tegen het 'woke kapitalisme', of ze verliezen omzet.
'We hebben besloten', zegt Julie Sweet op de opname van de Accenture-bijeenkomst, 'om dit moment aan te grijpen om een stap terug te nemen en onszelf af te vragen: hoe kunnen we nog beter worden?' Ze is niet de enige CEO die eieren voor haar geld kiest. Amazon, McDonald's, Google, Target, Pepsi, Victoria's Secret: de lijst bedrijven groeit met de dag.
Een enkeling houdt de rug recht, zoals winkelketen Costco. De aandeelhouders van Apple verwerpen een voorstel van een conservatieve actiegroep om te stoppen met diversiteitsbeleid. Het blijven uitzonderingen. Accountant en consultant Deloitte dringt er bij zijn medewerkers op aan niet langer hun voornaamwoorden te vermelden als ze mailen met ambtenaren. Elders worden activiteiten voor 8 maart, internationale vrouwendag, op stel en sprong afgelast. Ook pijnlijk: de ommezwaai bij Citigroup, een van de grootste banken ter wereld. Twee maanden eerder noemde een vertegenwoordiger van de bank de drie-eenheid diversiteit, gelijkwaardigheid en inclusiviteit nog 'deel van ons DNA'. Nu verdwijnt het achteloos in de prullenbak.
Het blijft niet bij emancipatie en antidiscriminatie. Trumps regering heeft een hekel aan alles wat riekt naar ESG,'environmental, social & governance'.Symbolisch is het eerherstel voor het plastic rietje in de kantines van Amerikaanse ministeries. Ook hier lijkt het bedrijfsleven braaf te gehoorzamen. Voor zover dat al niet gebeurd is, worden klimaatbeloften verder afgezwakt of zelfs helemaal geschrapt. De trend is duidelijk. In 2008 was het de financiële bubbel die leegliep. Deze keer is het een ethische zeepbel die uiteenspat.
Wanneer zijn CEO's begonnenzich te uiten als wereldverbeteraars? Normaal gesproken vallen progressieve media, ook de grotere, nogal eens buiten het blikveld van de communicatieafdelingen van grote bedrijven. Te kritisch. Te veel gedoe. In de BV Nederland zijn het bovendien niet de kranten of tijdschriften waarop de bestuurders en aandeelhouders geabonneerd zijn. Maar zo'n tien jaar geleden, ergens rond het moment dat 159 landen in Parijs afspraken de klimaatverandering een halt toe te roepen en in de Verenigde Staten de Black Lives Matter-beweging de straat op ging, veranderde er iets.
In plaats van dat ik als vanouds moest bedelen om een interview, begonnen de concerns mij zelf op joviale toon te bellen. Of de financieel-economisch verslaggever langs wilde komen om te praten. Nee, niet over hoe het bedrijf er financieel voor stond. Laat staan dat men iets kwijt wilde over het allerlaatste schandaal. Het moest over idealen gaan. De grote banken stonden te popelen om hun nieuwste duurzame voornemens wereldkundig te maken. De mevrouw van State Street wilde het dolgraag hebben over feminisme - de Amerikaanse vermogensbeheerder had kort daarvoor een beeldje van een strijdbare jonge vrouw(Fearless Girl)tegenover de beroemde stier van Wall Street laten plaatsen.
Er was iets potsierlijks aan deze ngo-isering van het bedrijfsleven. Leningen met rente verstrekken aan klanten heette plotseling 'financiële inclusiviteit bevorderen'. Wie comfortabel kon teren op het geld van papa en mama deed nu aan 'impactbeleggen'. Op het Wereld Economisch Forum in Davos verklaarden belasting ontwijkende miljardairs de oorlog aan de ongelijkheid.
Ondertussen gaven bedrijven aan de overkant van de oceaan een slordige vijftig miljard dollar uit aan initiatieven tegen discriminatie. Unilever lanceerde 'anti-establishment ijs' onder de bewust fout gespelde merknaam Culture Republick. Van de opbrengst zou tien procent naar lokale kunstinitiatieven gaan, maar navraag leert dat het initiatief een stille dood is gestorven. Nike verhief Colin Kaepernick, de American footballspeler die uit protest tegen politiegeweld weigerde te knielen tijdens het volkslied, tot het gezicht van zijn nieuwste reclameoffensief. Racisme de wereld uit?Just do it.
'Als ik niet beter wist', schreef ik begin 2021 in eenVolkskrantcolumn, 'zou ik kunnen denken dat de stroom persberichten in mijn mailbox - over mensenrechten, duurzaamheid, zakenbank Goldman Sachs die tien miljard dollar uittrekt voor zwarte vrouwen - afkomstig is van een overijverige Oxfam-medewerker.'
Het cynisme leek op het eerste gezicht misplaatst. De problemen die aan de kaak werden gesteld waren reëel. De aarde bleef opwarmen. Vrouwen kregen in Nederland voor hetzelfde werk gemiddeld zes procent minder betaald, meldde het Centraal Bureau voor de Statistiek. Jongeren met een migratieachtergrond waren nog altijd bijna twee keer zo vaak werkloos. Uit studies bleek dat sollicitanten met een Nederlands klinkende naam veel meer kans maakten te worden uitgenodigd voor een gesprek - zelfs als ze een strafblad hadden.
Ook de motieven van de zakenmensen, of in elk geval een deel van hen, waren oprecht. Paul Polman van Unilever, DSM's Feike Sijbesma, Kees van Dijkhuizen van ABN Amro: ze wilden oprecht iets goeds doen voor de planeet. Bij het terugkerendeVolkskrant-onderzoek naar de economisch-bestuurlijke elite van Nederland kwam in 2010 nog de VVD bovendrijven als populairste partij. In 2020 had D66 de koppositie stevig in handen. In een andere enquête noemden honderden CEO's 'het terugdringen van klimaatverandering en milieuvervuiling' de belangrijkste uitdaging voor de overheid.
Waarom dantoch zo wantrouwend? Omdat het vanaf het prille begin voorbeelden regende vangreenwashingen andere hypocrisie. Banken beloofden verduurzaming, maar bleven onverminderd in kolen en gas investeren. Terwijl multinationals begeesterd spraken over hun bijdrage aan de Sustainable Development Goals van de Verenigde Naties(armoede de wereld uit!)braken de salarissen die ze betaalden aan de top het ene na het andere record. Onder de vlag van 'groene obligaties' leenden extreem vervuilende bedrijven als Qatar Energie (olie), Schiphol (vliegen) en JBS (vlees) goedkoop geld.
'De sociale verantwoordelijkheid van het bedrijfsleven is om zijn winsten te vergroten' luidde de titel van een opiniestuk van Milton Friedman inThe New York Times. Dat was in 1970, maar 55 jaar later staat de doctrine van de neoliberale econoom fier overeind. Wat grote ondernemingen ook zeggen en beloven, het voornaamste doel blijft om geld te verdienen voor hun aandeelhouders. Doet een CEO dat onvoldoende, dan wordt hij vervangen door iemand met minder scrupules. Paul Polman van Unilever kan erover meepraten - hij werd uiteindelijk teruggefloten door morrende beleggers.
Het is de reden dat economisch geograaf Brett Christophers het onlangs opnam voor BP. Nadat het concern zijn milieudoelen verder had afgezwakt, stelde hij inThe Guardianenigszins provocatief dat Karl Marx begrip zou hebben gehad voor die draai. 'Concurrentie', zei hij, 'dwingt bedrijven hun winst te maximaliseren op straffe van buigen voor sterkere rivalen - of, in het geval van BP, voor activistische aandeelhouders zoals Elliott Management.' Om daaraan toe te voegen: 'Of je het nou leuk vindt of niet, BP heeft niet de luxe om te zeggen: "O, we zullen iets minder winstgevends maar beters voor de planeet doen." Het kapitalisme vreet je op en spuugt je uit als je dat doet.'
Tegelijkertijd heeft Friedmans credo bedrijven er nooit van weerhouden hun bestaansreden te verfraaien. 'De nieuwe geest van het kapitalisme' noemden de Franse sociologen Luc Boltanski en Eve Chiapello dat in hun gelijknamige moderne klassieker. Zij beschrijven hoe managementgoeroes na de rebellie van 1968 het belang van autonomie, spontaniteit en creativiteit begonnen te benadrukken. Dat was meer dan alleen leuke reclame naar de consument toe. Alleen zo kon de jonge, opstandige generatie enthousiast gemaakt worden voor een carrière in het bedrijfsleven. 'Waarschijnlijk is het deze verrassende overlevingskunst, door het deels absorberen van kritiek, die heeft geholpen antikapitalistische krachten onschadelijk te maken', schrijven ze.
De kapitalistischespiritvan onze tijd legt soortgelijke accenten. Raghuram Rajan, tegenwoordig gouverneur van de Indiase centrale bank, behoorde tot een groep economen die de jaarlijkse brieven analyseerde waarin de 150 grootste Amerikaanse bedrijven zich verantwoorden tegenover hun aandeelhouders. In 1955 noemden ze gemiddeld slechts één doel. Meestal ging het over winstmaximalisatie of het veroveren van een groter marktaandeel. In 2020 waren dat er meer dan zeven geworden, van het bestrijden van sociale achterstanden tot het klimaat redden. De onderzoekers voegden er direct een belangrijke waarschuwing aan toe. 'Doelen lijken ook op opportunistische wijze te worden aangekondigd, om de aandacht af te leiden en de druk op het management te verlichten.'
Rob Bauer, hoogleraar financiering aan de Universiteit Maastricht, begrijpt die scepsis. Hij deed in 2021 samen met collega's onderzoek onder Nederlandse CEO's, CFO's en commissarissen. In lange interviews van anderhalf uur spraken ze over hun duurzaamheidsbeleid. Dat viel tegen. De zakenmensen bleken vooral te kijken naar de kansen voor hun eigen onderneming. Minder naar de risico's die hun bedrijfsactiviteiten met zich meebrengen voor de externe omgeving. 'En over biodiversiteit had vrijwel niemand het.'
Bauers oratie in 2008 had als titel alVerantwoord beleggen, de hype voorbij?Dezelfde vraag kun je volgens hem net zo goed anno 2025 opwerpen. 'Er wordt hoog opgegeven over de gesprekken die grote beleggers hebben met ondernemingen, waarin ze aandringen op verduurzaming. Maar uit wetenschappelijk onderzoek blijkt dat al dat praten weinig oplevert.' Nog zo'n misverstand: 'We weten dat duurzaamheid niet altijd tot een beter of even goed rendement leidt.' Ben je daarover als bank, verzekeraar of pensioenfonds niet eerlijk naar je klant toe, zegt Bauer, 'dan wordt het een soort religie'.
Mede dankzij de Europese Unie worden er volgens Bauer inmiddels verstandige wetten ingevoerd die paal en perk stellen aan bijvoorbeeld greenwashing, maar in de tussentijd haken mensen af. 'Pensioenfondsen doen nog hun best. Denk aan serieuze vragenlijsten voor hun deelnemers over hoe belangrijk zij verantwoord beleggen vinden. Maar zeker bij de banken is die verplichte communicatie onder de maat. Zij willen gewoon financiële producten verkopen. Dan krijg je vanzelf eenbacklash. Dat klanten zich afvragen: "Als ik uit olie ga, maar een ander koopt die aandelen weer, wat verandert er dan werkelijk?"'
Waar de gangbare kritiekop het ethische kapitalisme is dat het te vaak blijft bij schone schijn, menen conservatieve tegenstanders opvallend genoeg het omgekeerde. Zij nemen de groene, feministische en antiracistische beloften van het bedrijfsleven uiterst serieus. Hun radicale conclusie: dit is niets minder dan de opmaat naar een communistische economie.
Een van de stuwende krachten achter het verzet hiertegen produceerde tot voor kort muziekvideo's voor Snoop Dogg en The Smashing Pumpkins. Sindsdien heeft Robby Starbuck het licht gezien. 'Entertainment werd gebruikt als een wapen om specifieke politieke overtuigingen te construeren en kinderen openlijk te seksualiseren', blikte hij terug op zijn vorige carrière. Hij ziet een complot van de Democraten, want 'uiteindelijk zullen oversekste kinderen stemmen voor de partij die het meest hedonistische gedrag promoot'.
Opgevoed door zijn moeder, een Cubaanse immigrant, is Starbuck het gezicht geworden van een sociale-mediacampagne diecorporateAmerika het vuur aan de schenen legt. Dat doet hij met twee medewerkers vanuit zijn huis in Tennessee. Met zijn paardenstaart, zittend op de veranda waar hij via de camera van zijn telefoon volgelingen toespreekt, ziet hij er in de woorden vanThe New York Timesuit als een kerel'ready to line dance in a honky-tonk'.
Zijn eerste doelwit was Tractor Supply, een winkel die wat wegheeft van de Boerenbond in Nederland.Exposed: Tractor Supply Went Wokeluidde de titel van het filmpje waarin hij opriep tot een boycot. De keten zou onder meer pride-vlaggen ophangen en gezondheidszorg voor transgenders betalen. Na veel heisa op X en Instagram stopte het bedrijf daar nog diezelfde maand mee. 'We hebben van onze klanten gehoord dat we ze hebben teleurgesteld', reageerde Tractor Supply. 'We hebben deze feedback ter harte genomen.'
De tactiek van Starbuck is om te beginnen met bedrijven die veel conservatieve en christelijke klanten hebben, zoals Harley-Davidson. Vervolgens licht hij er graag een controversieel punt uit (transgenderzorg, geld voor pride-evenementen) terwijl hij minder omstreden doelen als gelijk loon voor hetzelfde werk negeert. Het werkt. John Deere, Ford, Boeing, Walmart - hoewel de meerderheid van de Amerikanen zich in een peiling voorstander toonde van zulk beleid, gaan ze stuk voor stuk door de knieën.
De'great unwokening'waarvoor activisten als Starbuck zich inspannen, kreeg in de zomer van 2023 een impuls door een uitspraak van het Hooggerechtshof. De overwegend behoudende rechters verboden universiteiten als Harvard om door positieve discriminatie achtergestelde groepen een kans te geven. In reactie hierop raakten dergelijke quota's ook in het bedrijfsleven uit de gratie. Kort daarvoor was een reclame waarin transgender influencer Dylan Mulvaney vanuit een schuimbad Bud Light aanprees op spectaculaire wijze geflopt. Na woedende oproepen om het merk links te laten liggen - artiest Kid Rock schoot met een automatisch geweer kratten bier aan flarden - stortte de bierverkoop in.
Ondertussen maakt Texas een zwarte lijst met financiële instellingen die kritisch zijn over de fossiele sector. Zij worden voortaan geboycot door pensioenfondsen voor politieagenten, leraren en andere ambtenaren in de conservatieve oliestaat. ExxonMobil klaagt zelfs het Nederlandse Follow This aan omdat de groep het waagt via resoluties op aandeelhoudersvergaderingen aan te dringen op een klimaatvriendelijker beleid.
Het resultaat is dat het Amerikaanse bedrijfsleven al ver voor de inauguratie van Trump is begonnen aan een stille terugtocht. Volgens een rapport neemt het gebruik van termen als 'DEI' en 'diversiteit' met 22 procent af bij de honderd grootste concerns. Meerdere Amerikaanse banken en verzekeraars stappen uit de zogeheten Net-Zero Banking Alliance. Die coalitie, waarvan ook Rabobank, ABN Amro, ING en Triodos lid zijn, zwakt vervolgens haar CO2-reductiedoelen fors af.
Robby Starbuck en zijn medestrijders zal het als muziek in de oren klinken. Wat decennia geleden begon als een offensief tegen politieke correctheid is uitgemond in een kruistocht tegen financieel-economische correctheid. Het resultaat is een klinkende overwinning. De linkse mars door de instituties, die na universiteiten, Hollywood en de ministeries in Washington nu ook het bedrijfsleven zou hebben getroffen, is een halt toegeroepen. Of zoals een Trump-functionaris het op X samenvatte: 'Als je wil dat dingen werken, moeten competente witte mannen de leiding hebben.'
'De eerste vraag die iknog altijd krijg, is waar ik vandaan kom', vertelt Filiz Sazoglu-Durmus in een krap vergaderkamertje, terwijl ze haar regenboogkleurige keycord voor zich op tafel legt. 'Hendrik-Ido-Ambacht, zeg ik dan.' We ontmoeten elkaar in het Nederlandse hoofdkantoor van Ikea. Dat is niet gehuisvest in een glimmende kantoortoren, maar zit gewoon boven in de winkel in Haarlem. Door de open trap heen zie je het winkelend publiek met Billy-boekenkasten en Vindkast-hanglampen richting kassa lopen.
Een kwart eeuw werkt Sazoglu-Durmus al voor de Zweedse woongigant. De klantenservice, kinderopvang Småland, het restaurant, het filiaal in Eindhoven - ze kent het concern op haar duimpje. Inmiddels is de dochter van een Turkse gastarbeider binnen Nederland de eindverantwoordelijke voor alles wat met diversiteit, gelijkheid en inclusie te maken heeft.
Naar aanleiding van Trumps maatregelen kwam er een e-mail van het internationale hoofdkantoor. De boodschap, meldt ze niet zonder trots: wij gaan gewoon door met wat we al deden. Dat betekent dat het bedrijf evenveel mannen als vrouwen op de loonlijst en in de leiding houdt. 'Natuurlijk gaan we voor de beste kandidaat. Maar we moeten niet doen alsof, in een team met overwegend mannen, vrouw-zijn geen extraskillsmet zich meebrengt.'
Een ander voorbeeld is het door de Sociaal-Economische Raad onderscheiden project Skills for Employment. In totaal wil Ikea daarmee wereldwijd minstens 5500 nieuwkomers aan een baan helpen. Zij krijgen een leerwerktraject, een mentor en een 'buddy' op de werkvloer, een taalcursus ('dat is wel Ikea-Nederlands, dus heel praktisch') en uiteindelijk hopelijk een contract.
Sommige maatregelen stuiten op weerstand, geeft Sazoglu-Durmus toe. 'Bij sommigen werkt dat niet zo goed', zegt ze over de cursus waarin medewerkers hun onbewuste vooroordelen leren herkennen. Ze herinnert zich ook de dag dat collega's in Eindhoven op hun naambordjes, naast de naam en talen die ze spreken, hun voornaamwoorden mochten noteren. 'Toen heeft een medewerker gezegd: dit is voor mij aanleiding Ikea te verlaten.' Jammer, vindt ze. Om er direct aan toe te voegen dat dit heus geen 'goede-doelenwerk' is. 'De arbeidsmarkt is nog altijd superkrap. We hebben gewoon iedereen nodig, van alle achtergronden. Daarnaast ben ik ervan overtuigd dat diverse teams creatiever zijn en met betere oplossingen komen.'
Lang niet alle Nederlandsebedrijven zien dat zo. Volgens het Sociaal en Cultureel Planbureau noemt slechts één op de vijf werkgevers het werven van werknemers met een niet-westerse migratieachtergrond als prioriteit. Hetzelfde geldt voor mensen met een arbeidsbeperking. Ondertussen is nog altijd slechts vijftien procent van de bestuurders van grote bedrijven vrouw, blijkt uit de nieuwste cijfers van de Sociaal-Economische Raad. Onder de commissarissen is dat percentage afgelopen jaar zelfs ietsje teruggelopen, naar 26 procent, minder dan het wettelijke minimum van dertig procent dat sinds enkele jaren geldt voor beursgenoteerde ondernemingen.
Op klimaatgebied doen sommige werkgevers zelfs een stap terug. Shell, dat zich eerder van zijn groenste kant liet zien in reclamespotjes die door de Reclame Code Commissie deels als misleidend werden beoordeeld, zet als vanouds in op het lucratievere olie en gas. Volgens berichtgeving in hetFDheeft ook Rabobank haar duurzaamheidsbeleid afgezwakt, zonder daar veel ruchtbaarheid aan te geven. Is dat het begin van het einde van het door radicaal-rechts verfoeide woke kapitalisme, ook in Nederland?
Deels wordt nu gewoon het kaf van het koren gescheiden, denkt Marieke van den Brink, hoogleraar gender en diversiteit aan de Radboud Universiteit. 'Tien jaar geleden was het voor veel bedrijven een marketingtool.' Het leidde tot klachten overpinkwashing,greenwashing endiversity washing.'Dan doe je als organisatie alsof je diversiteit en inclusie heel belangrijk vindt, maar ga je er vervolgens niet serieus mee aan de slag.'
Zulke ondernemingen komen bedrogen uit, al is het maar vanwege de personeelsschaarste waar niet alleen Ikea mee worstelt. 'This is not about DEI',vatte deFinancial Timeshet samen.'It's about ROI'- afkorting vanreturn on investment. Nog groter dan het commerciële is het maatschappelijke belang, vindt hoogleraar Van den Brink. 'Diversiteitsbeleid wordt door tegenstanders gereduceerd tot meedoen aan de canal pride of eendiversity day. Ze lichten er een paar maatregelen uit en die maken ze dan belachelijk. Waar het werkelijk om gaat, is ongelijkheid. Om het tegengaan van ongelijke kansen in het onderwijs, vrouwen die minder betaald krijgen voor hetzelfde werk, discriminatie van arbeidsmigranten. Dat zijn kwesties die ons allemaal aangaan. Zoiets los je niet op door à la Trump het beleid te verbieden dat hier iets aan wil doen.'
De oplossing ligt niet alleen in symbolische gebaren zoals het hijsen van een regenboogvlag. Uiteindelijk gaat het voor Van den Brink om iets fundamentelers. 'Om hoe je je organisatie inricht, hoe je taken verdeelt en waardeert. Bijvoorbeeld door leidinggevenden bewust te maken van stiekeme vooroordelen. Daar kunnen ze dan rekening mee houden als ze iemand een taak geven die extra kansen biedt op promotie.' Ze noemt haar eigen sector als voorbeeld. 'In het verleden gold dat als je carrière wilde maken in de wetenschap, je moest uitblinken op het gebied van onderzoek. Tegelijkertijd zie je dat vrouwen oververtegenwoordigd zijn in tijdelijke onderwijsposities. Door dat te herwaarderen, zorg je voor meer gelijkwaardigheid.'
De grote vraag is volgens haar of dit alles gewoon kan doorgaan als we de terminologie veranderen, zoals sommige Amerikaanse werkgevers nu lijken te doen. Dat dilemma speelt mogelijk ook bij de Nederlandse tak van Accenture. Een deel van het personeel toont zich op zijn zachtst gezegd verbaasd over de internationale omslag. 'We hebben jarenlang overtuigd campagne gevoerd voor diversiteit. Nu voelt het alsof het allemaal windowdressing was', citeerde hetFDeen voormalige managing partner. 'Noem me naïef, maar veel van ons dachten toch dat wij een écht waarden gedreven bedrijf waren.'
Inmiddels heeft de Nederlandse leiding tekst en uitleg gegeven. Naar verluidt was de boodschap van die bijeenkomst dat er in de praktijk weinig zal veranderen. Nog meer windowdressing dus, maar deze keer ter verhulling van daden, niet stilstand? Een soorttrumpwashing?Van den Brink twijfelt. 'Dan noem je het voortaan "verbindend leiderschap" in plaats van "inclusief leiderschap". Maar we weten ook dat hoe meer je de taal verandert, hoe groter het risico dat het niet meer gaat over structurele ongelijkheid. Vergeet niet dat diversiteit en inclusie al softer klinkende labels waren. Simpelweg omdat we het ongemakkelijk vinden om racisme en seksisme bij de naam te noemen.'