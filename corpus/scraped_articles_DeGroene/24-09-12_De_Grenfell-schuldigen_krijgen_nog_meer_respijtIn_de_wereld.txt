De Grenfell-schuldigen krijgen nog meer respijt In de wereld

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
12 september 2024
Londen -Te midden van boodschappen van liefde, hoop en medeleven op een 'rouwmuur' bij de Grenfell Tower hangt een foto van een man in een donkerblauw pak, ogen verborgen achter een zonnebril. Het is Robert Black,'The Butcher of Grenfell'genoemd. Deze gebouwenbeheerder zou door een combinatie van nalatigheid en incompetentie medeverantwoordelijk zijn geweest voor de vuurzee die in de nacht van 14 op 15 juni 2017 72 bewoners van deze West-Londense flat het leven kostte.
De naam van Black duikt prominent op in het rapport dat Sir Martin Moore-Bick na zeven jaar heeft gepresenteerd. In een miljoen woorden schrijft de gepensioneerde rechter wat iedereen eigenlijk al wist. Door winstbejag namen de betrokken bouwbedrijven de veiligheid niet serieus toen ze de flat voorzagen van brandbare isolatie en panelen. Toezichthouders knepen een oogje toe. De pandbeheerder sliep, de brandweerleiding was incompetent en politici hadden geen interesse. Falen alom.
Voor nabestaanden was dit onderzoeksrapport geen genoegdoening. Integendeel. Zij zijn van oordeel dat het onderzoek een verlossende strafzaak in de weg heeft gestaan. 'Ze zullen hooguit worden gepakt op het overtreden van veiligheidsvoorschriften', voorspelt Hisam Choucair, die zes familieleden verloor. De politie heeft al gezegd dat het lezen van het rapport zeker een jaar gaat duren, terwijl justitie verwacht dat een rechtszaak nog twee jaar op zich zal laten wachten.
Kandidaat-verdachten zijn er genoeg, van een bedrijf als Arconic dat willens en wetens brandbare panelen leverde, de veiligheidsinspecteur Carl Stokes die had gelogen over zijn kwalificaties, de incapabele stadsdeelvoorzitter Nicholas Holgate tot architect Bruce Sounes die geen aandacht had voor brandveiligheid. Het vizier richt zich ook op toenmalig minister van Volkshuisvesting Eric Pickles, die brandveiligheidsvoorschriften had geschrapt en het Grenfell-onderzoek tijdverspilling leek te vinden.
Gezien de afloop van eerdere schandalen hoeven zij zich geen grote zorgen te maken. Zo werd na de bankencrisis van 2008 geen enkele bankier veroordeeld in het Verenigd Koninkrijk. Ook de baas van het politiekorps dat faalde bij de voetbalramp van Hillsborough, die 97 fans het leven kostte, bleef een verblijf in de cel bespaard. Tevens is er (nog) niemand veroordeeld voor het postkantoorschandaal, de grootste juridische dwaling uit de Britse geschiedenis.
'Met hun advocaten hebben de verdachten alle tijd gehad een verdediging voor te bereiden', zei Choucair na de presentatie van het onderzoek. Hoe de Britse rechtsstaat werkte zag hij meteen na de ramp. Terwijl hij van ziekenhuis naar ziekenhuis ging in de vergeefse hoop zijn geliefden aan te treffen, zochten advocaten onder de rokende toren naar cliÃ«nten.