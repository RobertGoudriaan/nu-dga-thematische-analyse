Pokeren met alles wat je hebt

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
14 maart 2024
Zijn enorme wilskracht, gedrevenheid en charisma maken Hugo Claus tot een droompersonage voor iedere biograaf. Zo ook voor Mark Schaevers, die formidabel werk heeft afgeleverd.
De literaire legende van Hugo Claus(1929-2008) begon met een weddenschap. Als zeventienjarige had hij de middelbare school en het ouderlijk huis verlaten om kunstenaar te worden. Hij tekende en schilderde, fabriceerde twee dichtbundels in de drukkerij van zijn vader en stuurde ze vervolgens zelf naar de juiste mensen. Twee jaar later belandde hij in Oostende. Zijn artistieke imago bleek hem in die richting te zijn vooruitgesneld: Claus woonde er in een hotel en werd onderhouden door een idolate rijke dandy, onder wiens begeleiding hij zich in het nachtleven onderdompelde. Daar raakte hij aan de praat met een alcoholistische boekencolporteur, die er een sport van maakte om tijdens kroegbezoek ongemerkt tegen de bar te pissen.
Deze Dries Masure daagde hem uit om, als hij dan toch schrijver was, even snel een goedverkopende 'thriller op Amerikaanse leest' in elkaar te zetten, en stelde hem een paar honderd frank in het vooruitzicht als het zou lukken. Claus nam de handschoen op en schreef in vijf weken een duistere korte roman over incest op het Vlaamse platteland. 'September 1948' noteerde hij trots onder aan het manuscript, alsof hij de wereld had willen toeroepen: 'Zie je wel dat ik het kan?'
Artistieke vrienden en meelezers oordeelden dat het niveau toch wat te hoog was voor een schimmige pulpdealer en moedigden Claus aan om het in te sturen voor de Krynprijs, die hij prompt won, wat de nettowinst opschroefde naar twintigduizend frank en hem een contract bij het Vlaamse uitgevershuis Manteau bezorgde. Daar verscheen zijn debuutroman alsDe Metsiers(1950) en het boek werd dusdanig ontvangen ('Een meester van negentien jaar', kopteElsevier)dat hij direct kon doorstromen naar De Bezige Bij, op dat moment de meest toonaangevende uitgeverij van het taalgebied.
Nu ook de biografie van Hugo Claus daar eindelijk is verschenen, blijkt hoe typerend dit verhaal was voor hem als persoon én als kunstenaar. Hij schiep spelenderwijs, probeerde onvermoeibaar nieuwe genres uit, was afkerig van het idee dat iemand één stijl of persoonlijkheid zou moeten hebben. Fragmentatie was voor hem geen kwelling, maar een zegen: 'De modernistische schrijvers hadden Claus geleerd dat het menselijk bestaan versplinterd is, en dat vond hij zeker opgaan voor het zijne. Het beantwoordde ook aan zijn vrijheidsideaal: "Wij zijn versnippering, wij zijn mogelijkheden."'
Op papier kon hij steeds weer een ander zijn, in de omgang was hij het liefst kameleontisch, ongrijpbaar.
Vrijheid heeft een prijs, en ook dat besefte Claus. De saga rondDe Metsierstoont dat hij het spel van begin af aan strategisch benaderde - zijn eerste lovende recensie schreef hij zelf, onder pseudoniem. Aanvankelijk was het 'zijn grote ambitie' om schilder te worden, maar toen Claus begin jaren vijftig in Parijs ontdekte dat hij op dat vlak duidelijk de mindere was van Karel Appel en Corneille, ging hij prompt met dubbel zoveel vuur aan het schrijven. Zijn productiviteit was immens: gedurende een carrière van ruim een halve eeuw publiceerde hij vijftien romans, een paar dozijn toneelstukken en talloze dichtbundels; zijn bibliografie telt meer dan 295 afzonderlijke uitgaven. Claus schreef niet alleen poëzie en proza voor liefhebbers, maar bediende even gemakkelijk het grote publiek. Tot zijn oeuvre behoren daarom ook komedies, melodrama's, oorlogsfilms en detectives. Hij werkte graag in opdracht en zelfs voor kaasreclames en de liedtekst van een (teruggetrokken) inzending voor het Songfestival draaide hij zijn hand niet om, zolang het honorarium maar fatsoenlijk was.'L'art pour l'argent'gold als zijn modus operandi, een andere terugkerende uitspraak was 'geld is altijd een goede motor'.
Mede door die combinatie van werkdrift en culturele alomtegenwoordigheid groeide Claus uit tot de 'Godfather van de Vlaamse literatuur'; de hele tweede helft van de twintigste eeuw gold hij ontegenzeggelijk als de grootste. Zelf relativeerde hij die positie voortdurend. TegenHUMOzei hij eind jaren negentig: 'Een groot schrijver heeft een eigen wereld die opduikt in alles wat hij doet. Hij heeft een bepaalde toon die in om het even welk boek telkens weer toegepast wordt. Die eigenzinnigheid heb ik niet, ik ben te veel een speler. Al de rare uitwassen, grillige probeersels en spelletjes in mijn werk staan het grote schrijven in de weg, denk ik.'
Niet alleen Claus zelf. Zelfs zijn toegewijde biograaf Mark Schaevers (1956), die hem als krantenredacteur decennialang volgde, meerdere malen interviewde en zich voor dit boek tien jaar in zijn levenswandel verdiepte, slaat soms een gematigde toon aan als het over Claus' schrijverschap gaat, bijvoorbeeld wanneer hij suggereert dat Claus' 'zo grote en ongelijke productie, waarbij niet echt een kern aan te duiden viel' een van de redenen was dat hij meermaals de Nobelprijs misliep.
Totaaloverzicht relativeert alle grandeur; bij het lezen van een opsomming van al Claus' successen en prijzen ('en weer eentje!') zou iemand onterecht de indruk kunnen krijgen dat het allemaal niet zoveel voorstelde, of dat het hem gewoonweg aan kwam waaien - het is makkelijker om hem voor te stellen op een podium dan maandenlang zwoegend achter een schrijftafel, onzeker over de ontvangst van zijn volgende boek.
Schaevers koos er dan ook voor om de ontwikkeling van de kunstenaar in relatie tot zijn publieke persona te beschrijven en nam als 'rode draad' de 'niet wijkende onrust' die Claus achter gesloten deuren ervoer. Een verklaring daarvoor is de dynamiek van het wonderkind: op een vroege doorbraak volgt een eeuwige balansoefening, aangezien het kostbare momentum continu verloren dreigt te gaan en iedere misstap wordt afgestraft. De 'golden boy' moest zich steeds opnieuw bewijzen: op zijn bewierookte debuut volgde een roman die niet verkocht.Een bruid in de morgen(1955) werd een kaskraker, het volgende toneelstuk een totale flop: 'Claus was nog maar net tot keizer gekroond, of sommigen zagen hem alweer naakt rondlopen.' MetHet jaar van de kreeft(1972) had hij dan eindelijk een bestseller, maar zijn collega's haalden hun neus ervoor op: Harry Mulisch schreef in zijn dagboek dat hij deze roman beschouwde als 'Hugo's morele en artistiek-filosofisch dieptepunt'.Het verdriet van België(1983) groeide uit tot een internationaal succes, waarmee Claus zich revancheerde op zijn criticasters, maar zijn late poëzie kreeg er praktisch overal weer ongenadig van langs. Het permanente schipperen tussen economisch en cultureel kapitaal vergaren werd een bron van spanningen, die zich uitten in depressies, vreetaanvallen, alcoholisme en vage fysieke klachten.
Zijn enorme wilskracht, gedrevenheid en een fikse dosis charisma ('hem kennen was hem bewonderen', dixit Cees Nooteboom), maken Claus tot een droompersonage voor iedere biograaf. Dat potentieel is door Schaevers heel vakkundig uitgebuit. Hij schreef een formidabele journalistieke biografie, waarin een grote hoeveelheid informatie aaneengehecht wordt door een keur aan anekdotes en getuigenissen van intimi, veelal verkregen uit een enorme hoeveelheid interviews - vooral de ironische terzijdes van exen als Elly Overzier, Kitty Courbois en Sylvia Kristel zijn verrukkelijk.
De biograaf gaat verder dan tonen alleen, waardoor de titel uiteindelijk niet helemaal past. Claus mag zelf het gevoel hebben gehad meerdere levens te leiden, in dit boek is dat alles overtuigend teruggebracht tot een gestroomlijnd en samenhangend verhaal, met hoofdstuktitels die de invloed van de klassieke roman verraden:'Waarin Claus naar Gent terugkeert voor een druk vrijgezellenleven, bezwaard door financiële moeilijkheden maar verlicht door het herstel van zijn scheppend vermogen.'
Er wordt hier geen 'schervenman' opgevoerd, maar een romantische held met een bijpassend duister geheim: zijn familie was fout in de oorlog. Hij onthulde het zelf in zijn grote roman, maar liet de exacte mate levenslang in het midden. Voor wie niet ingevoerd is in de banden tussen het Vlaams nationalisme en het nazisme, wat de biografie wel veronderstelt, zal het allicht schokkend zijn om de kleine Claus geüniformeerd over straat te zien marcheren als lid van de jeugdbond, maar feit is dat hij opgroeide in een huis vol swastika's, vermoedelijk 'tot het bittere einde' Duitsgezind was en ook in de jaren na de oorlog nog doodgemoedereerd in 'collaboratiekringen' rondhing.
Als protest tegen de inkapseling door een 'starre ideologie' in zijn jeugd, zwoer hij later alleen nog trouw aan zijn eigen waarheid: de fictie. Zijn beginselverklaring? 'In de leugen ligt de redding van de wereld.'
Nog een laatste reden waarom dat oorsprongsverhaal zo veelzeggend is: er klopt waarschijnlijk niets van. Schaevers stelt fijntjes vast dat Claus nooit eenduidig was over het beloofde geldbedrag of de termijn waarin hij zijn eerste roman uitwerkte; van een formele overeenkomst ontbreekt blijkbaar ieder spoor. Schrijven was volgens Hugo Claus 'pokeren' met inzet van 'alles wat je hebt', en met terugwerkende kracht transformeerde hij zijn versnipperde leven tot een grootse privé-mythologie.
Zijn biografie - en dat is een prestatie - laat ons dat alchemistische spektakel nog eenmaal helemaal herbeleven, en heeft tegelijkertijd de mechaniek van dat proces voorgoed blootgelegd.
Fragmentatie was voor Claus geen kwelling, maar een zegen. 'Wij zijn versnippering, wij zijn mogelijkheden'
MARK SCHAEVERS De levens van Claus: Biografie De Bezige Bij, 975 blz.