Less is more

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
8 februari 2024
TELEVISIE Klaus Mäkelä
De jonge dirigent maakt een minuscule handbeweging, alsof hij een muziekdoosje aanzet. Dan luistert hij lang, bewegingloos, ogen gesloten, naar wat er uit het doosje, ook wel kco geheten, komt: deBolerovan Ravel. Het is geen repetitie maar de uitvoering zelf. Zo opent, spectaculair in onspectaculairheid, deze documentaire over Klaus Mäkelä. Dit lezend kun je juist denken aan een poseur, maar wie verder kijkt (warm aanbevolen voor liefhebbers van het symfonisch repertoire - hier van MozartsJupitertot Ligeti'sAtmosphères) ziet dat begin als volledig in lijn met zijn beroepscredo. Hij dankt het mede aan zijn fameuze leermeester Jorma Panula, die een legertje Finse topdirigenten heeft afgeleverd.
Een genot om Klaus samen met de oude meester te zien kijken naar videoregistraties van directielessen aan het conservatorium. Daarin mocht hij als puber al het serieuze werk doen, met een orkestje van goede amateurs plus heuse orkestmusici, tegen wie hij enorm opkeek. Nog meer keek hij op tegen Panula zelf, kort van stof en vloekend - maar niet op de manier van Karajan, Eliot Gardiner of Tár. De man lijkt meer geliefd dan gevreesd. Hij geeft geen colleges, is kort van stof: niet onnodig stoppen maar doorspelen, bewegingen doseren,less is more. Zo meester, zo leerling, die zegt: 'ik hoop dat je veeleisend kunt zijn, zonder dat je een eikel bent'.
Mäkelä, megatalent, begon na zijn afstuderen in Helsinki. Hij werd eerst in Scandinavië gevraagd, daarna in Europa, de VS, Japan. Met 22 werd hij chef in Oslo, met 25 ook nog in Parijs, en wanneer hij in 2027 aantreedt in Amsterdam zal hij 31 zijn. Als iets duidelijk wordt bij de passages in Oslo en Parijs, is het dat hij die 'eikel' in de verste verten niet is. Hele orkesten zijn dol op hem. Van Panula leerde hij dat je allereerst respect voor je musici moet hebben. Maar dat kun je niet leren, denk ik. En als hij het al leerde, dan van zijn ouders, zelf muzikant. Meer nog zit dat respect in hem. Hij heeft gein en zelfspot - kom er maar 'ns om. Hij is sociaal vaardig, empathisch, zoekt ook de ogen van musici op de achterste rij. Kent ieder bij naam, is eenhugger. Bah, klef. Maar kijk zelf en zie dat zij minstens zozeer hem zoeken als hij hen. Wederkerigheid zoekt en vindt hij.
Moeten de documentaire en deze kroniek niet over muziek gaan in plaats van over een mooi karakter? Nou, die beïnvloeden elkaar hier. Je hoort fabelachtige uitvoeringsfragmenten. Je ziet hem zelfkritisch werken aan postproductie van live-uitvoeringen ('dat legato is of je een koe melkt'). En je ziet en hoort hem als tweede cellist samen met het jonge Arod Kwartet Schuberts fabelachtige strijkkwintet repeteren (115 in de Top 400 - schandelijk laag). Hij maakt een fout omdat hij zit te genieten van de anderen. En godlof eindelijk eens geen woord over het privé-leven.
Walter van der Kooi
Bruno Monsaingeon,Klaus Mäkelä: Towards the Flame, AVROTROS Close Up, dinsdag 13 februari, NPO 2, 22.40 uur
Idéale Audience Group | Dirigent Klaus Mäkelä in Towards the Flame