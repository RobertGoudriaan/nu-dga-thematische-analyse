Zelfs oudtante Tini was besmet Dichters&Denkers

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
25 april 2024
Onwaarschijnlijk fascinerend wat Bas von Benda-Beckmann in zijn onderzoek naar het naziverleden van zijn adellijke familie naar boven haalt. InHet kleedje voor Hitlerput de schrijver uit rijke bronnen.
'Opa war kein Nazi'luidde de veelzeggende titel van een studie over de omgang met het naziverleden en de holocaust binnen Duitse families, die zo'n twintig jaar geleden werd gepubliceerd.Opa was géén nazi.
De onderzoekers, de sociaal-psychologen Harald Welzer, Sabine Moller en Karoline Tschuggnall, waren vooral geïnteresseerd in de verschillen in de verhalen en de opvattingen tussen de opeenvolgende generaties. Een van de opvallendste uitkomsten was dat door de generaties heen de daders vrijwel altijd buiten de eigen familie werden gezocht. Met name de kleinkinderen, die zich dankzij jarenlange educatie doordrongen toonden van de wetenschap dat een groot deel van de Duitse bevolking Hitler had gesteund, neigden er sterk toe hun eigen grootouders als uitzonderingen te zien.
Dit patroon werd later in een representatief onderzoek bevestigd: slechts één procent van de ondervraagden hield rekening met de mogelijkheid dat hun familieleden betrokken waren geweest bij oorlogsmisdaden.
Voor Bas von Benda-Beckmann, zoon van een Duitse vader en een Nederlandse moeder, was het boek van de sociaal-psychologen een eyeopener en tegelijk een feest van herkenning, zo schrijft hij in de inleiding van zijn vuistdikke familiegeschiedenisHet kleedje voor Hitler. Het rijke en bonte verleden van het adellijke geslacht Von Benda was nooit ver weg op verjaardagen en speciale gelegenheden van de familie, bij reünies of tijdens de jaarlijkse vakantie in het noorden van Duitsland. Maar als het over de nazitijd en de oorlog ging, kwamen de verhalen dikwijls in flarden, of als toespelingen, al dan niet in de vorm van spot, vaak met een ondertoon van mededogen, al was het om elkaar te ontzien.
Sommige verhalen hadden zelfs iets absurds, zoals de anekdote over wat 'het kleedje voor Hitler' heette: de familie zou deFührereen kunstig bewerkt tafelkleed hebben geschonken als dank voor het feit dat hij de familie 'gratie' had verleend voor haar 'onzuivere' stamboom, die een half-joodse overgrootvader aan het licht had gebracht en daarmee de toegang van verschillende familieleden tot politieke en maatschappelijke posities dreigde af te sluiten. Met zijnGnadenerlasszette Hitler de deur weer open - om het kleedje vervolgens aanGeneralissimoFranco te schenken. Zo wilde de overlevering het althans.
Verhalen, toespelingen, flarden, anekdotes, maar een duidelijk beeld van wat er in die jaren nu precies met de verschillende familieleden was gebeurd, of wat ze hadden uitgespookt, viel daaruit niet te distilleren. Enige uitzondering vormde het verhaal van oudtante Luise, maar dat was dan ook grotendeels gepubliceerd: zij was getrouwd geweest met een van Hitlers loyaalste generaals, Alfred Jodl, die door het Tribunaal van Neurenberg als een van de hoofdschuldigen van het naziregime wegens oorlogsmisdaden ter dood was veroordeeld. In 1946 werd hij opgehangen. Luise had haar leven vervolgens in dienst gesteld van zijn rehabilitatie als politiek-neutrale militair, die niet anders had gedaan dan zijn vaderlandse plicht. Zij had er een boek over geschreven en haar verhaal gedaan in tal van kranten en documentaires. De rest van de familie stond in het algemeen gereserveerd tegenover Luise's tomeloze en onvoorwaardelijke trouw aan Jodl, maar liet haar als familielid niet vallen.
Het verhaal van Luise en Alfred Jodl vormde voor Bas von Benda-Beckmann, zelf historicus, de directe aanleiding om op zoek te gaan naar de lotgevallen, opvattingen en herinneringen van zijn familie van vaderszijde. De zoektocht voert de lezer binnen in de kringen van de macht, van de jaarlijkse jachtpartijen van betovergrootvader Robert von Benda met de Duitse keizer Wilhelm II, de militair-strategische besprekingen tussen Hitler en Jodl, de strijd in de top van de Duitse krijgsmacht vanaf het midden van de jaren dertig, de aanslag op Hitler op 20 juli 1944, een afgezette Mussolini met zijn gezin aan het Gardameer en tot het Proces van Neurenberg. De wegen van de verschillende familieleden leiden vervolgens naar Polen en Oekraïne, waar de Duitsers op de meest gruwelijke wijze huishielden, naar Italië, Frankrijk en zelfs Nederland, maar ook naar de militaire fronten en de verschillende Duitse steden die zwaar getroffen werden door geallieerde bombardementen.
Ondanks serieus archiefonderzoek kon Von Benda-Beckmann de juistheid van de anekdote van het kleedje voor Hitler niet vaststellen. Dat kon hij wel voor het verhaal dat Hitler de familie 'genade' had geschonken voor die ene half-joodse overgrootvader in de familiestamboom. Daarmee symboliseert het verhaal enerzijds de politieke en maatschappelijke positie van de familie ten tijde van het nazibewind, en anderzijds de werking van het familiegeheugen, aldus Von Benda-Beckmann. Daarmee vat hij tegelijk het programma van zijn onderzoek samen: het ontrafelen van de familieverhalen, door de historische toedracht en de context ervan nauwkeuring in kaart te brengen.
Het resultaat is ernaar:Het kleedje voor Hitleris niet alleen kritisch, onthullend en goedgeschreven, maar ook onwaarschijnlijk fascinerend. Die kwalificaties gelden overigens niet alleen voor de delen die betrekking hebben op de jaren van het naziregime en de naoorlogse processen, maar ook op de vroegere periodes, te beginnen met de optimistische jaren na de vorming van het nieuwe Duitse Keizerrijk aan het einde van de negentiende eeuw. Het boek laat zien hoe aristocratische families als de Von Benda's - nog maar een generatie daarvoor tot de adelstand verheven - een gematigde nationaal-liberale visie op de samenleving nog moeiteloos wisten te rijmen met een puur feodale levensstijl.
Het waren diezelfde adellijke families die zich, nadat de idylle van het steeds machtiger wordende Duitsland wreed was verstoord door de wereldoorlog en de nederlaag in 1918, evenals grote delen van de burgerij lieten meeslepen door een even reactionaire nostalgie als rancuneus en giftig nationalisme. Vanuit zijn familieperspectief legt Von Benda-Beckmann overtuigend de vinger op deze zwarte kanten van de Republiek van Weimar, die in een populair, recent boek als Harald JähnersHoogteroesmatig uit de verf komen, maar zonder welke de doorbraak van het nazisme niet te begrijpen is. Want uiteindelijk waren het deze 'deftige' conservatieven die Hitler in januari 1933 definitief aan de macht hielpen.
Al in de eerste hoofdstukken wordt duidelijk waarin de kracht van deze familiegeschiedenis ligt: de rijkdom van de bronnen in combinatie met een groot doorzettingsvermogen en een grondige kennis van de Duitse geschiedenis. Vooral die bronnen: de auteur kon terugvallen op een uitzonderlijke verzameling van brieven, dagboeken en memoires van familieleden, die het mogelijk maakten grote delen van hun leven nauwkeurig in beeld te brengen. Een futiel voorbeeld moge volstaan: de relatie tussen zijn grootouders, eind jaren twintig, wordt beschreven op basis van de dagboeken van henzelf, van de eerste flirt tot het huwelijk, voorzien van schriftelijke commentaren van de ouders.
Dat er zo veel oorspronkelijke bronnen in de familie voorhanden waren, is niet toevallig, aldus Von Benda-Beckmann. Ze vormen in zekere zin een uitdrukking van het zelfbewustzijn van de aristocratie. Volgens de Duitse historicus Stephan Malinowski wordt de adellijke familiebeleving gekenmerkt door een gevoel van 'symbolische nabijheid' tot voorgaande generaties, die tot uitdrukking komt in een streven om de banden tussen mensen van 'het geslacht' in stand te houden. Familieportretten, dagboeken, het bewaren van brieven, memoires en familiegeschiedenissen zijn zo bezien instrumenteel om de onderlinge banden en het familiebewustzijn te versterken.
Eigenlijk sluit Von Benda-Beckmann met zijn project dus naadloos aan bij deze traditie, zoals hij - bijna tot zijn eigen schrik - vaststelt. Tegelijk lijkt juist dat besef hem te sterken in zijn missie het verleden van zijn familie compromisloos bloot te leggen. Dat doet hij door de overgeleverde verhalen tegen het licht te houden en te contextualiseren, door te wijzen op wat er niet staat, op subtiele aanwijzingen, eufemismen en woordgebruik, en door gebeurtenissen in de archieven verder uit te pluizen. Zo laat hij duidelijk zien hoe vrijwel de hele familie was besmet door antisemitische en racistische opvattingen en zich vol begeestering laafde aan Hitlers idealen van de nieuweVolksgemeinschaft.De jongere generatie nam daarin het voortouw, vanuit de gedachte dat het 'zo niet langer ging' en een radicale ommekeer nodig was. Zelfs oudtante Tini, de meest kritische van de familie, meldde zich aan als lid van de partij - een stap die ze later overigens zou betitelen alsblauäuging-doof,naïef en stompzinnig.
Op vergelijkbare wijze prikt Von BendaBeckmann door de verontschuldigingen van familieleden die, zoals veel Duitsers, na de oorlog beweerden dat ze nooit geweten hadden van de massamoorden, de concentratie- en vernietigingskampen en de moedwillige verhongering van miljoenen krijgsgevangenen. Oudoom Rob, bijvoorbeeld, werkte tot 1943 in bezet Polen als inspecteur voor de Duitse oorlogsindustrie en was nauw bevriend met de rabiate antisemiet Peter-Heinz Seraphim, een belangrijke figuur in de nationaal-socialistischeOstforschung,die diende als een pseudowetenschappelijke basis voor de racistischeLebensraum-politiek. Er is geen twijfel over mogelijk dat Rob op de hoogte was van de gevolgen van de nazistische politiek in Polen en Oekraïne, maar zijn memoires lezen eerder als een avontuurlijk relaas - al had hij een gloeiende hekel gekregen aan de vele corrupte en onbeschaafde Duitse bezettingsambtenaren.
Hetzelfde gold voor oudtante Dorelise. Ook zij moet met een aan zekerheid grenzende waarschijnlijkheid hebben gezien en gehoord welke verschrikkingen zich in bezet Polen afspeelden. Haar man, Eberhard, was als ambtenaar van de civiele arbeidsdienst medeverantwoordelijk voor de gedwongen arbeidsinzet in het gebied vanAktion Reinhard,het epicentrum van de nazistische vernietigingspolitiek. Eberhard zou eind 1943 door het Poolse verzet worden omgebracht. In haarErinnerungengaat Dorelise uitgebreid in op de heftige competentiestrijd tussen de SS en de civiele arbeidsdienst, waar haar man onder geleden had, en de groeiende angst voor de Poolse partizanen - maar geen woord over de gevolgen van de radicale bevolkingspolitiek, de deportaties, de overvolle getto's en de massamoorden.
Evenmin onschuldig waren Wilhelm Beckmann en zijn vrouw, de adoptieouders van Bas' vader, aan wie hij het tweede deel van zijn naam 'Von Benda-Beckmann' te danken had en die enthousiaste nazi's bleken te zijn geweest. Zij hadden zich na de oorlog in zwijgen gehuld - totdat in 2004, jaren na hun dood, bij een verbouwing van het geërfde huis hun oorlogscorrespondentie tevoorschijn kwam, brieven die vol stonden met 'onversneden genocidetaal', in de woorden van hun adoptieve kleinzoon.
Hoogtepunt van het demasqué is de deconstructie van de voorstelling die Alfred Jodl en Luise von Benda, zijn tweede vrouw, van zichzelf hadden opgebouwd en die nog altijd doorwerkt in de historische beeldvorming. De mythe dat hij, als belangrijkste strategisch adviseur die dagelijks met Hitler overlegde, niet meer was dan een apolitieke soldaat en geen enkele kennis had van de misdaden waarvoor hij in Neurenberg ter verantwoording werd geroepen, bezwijkt geheel onder de bewijslast die hun achterneef daar in dit boek tegenin brengt. Uit de bronnen blijkt telkens weer dat hun bewondering voor het 'geniale en revolutionaire wezen' van de Führer grenzeloos en hun steun aan de agressieve expansiepolitiek van het Derde Rijk onvoorwaardelijk was. Daarnaast zijn er meer dan voldoende aanwijzingen dat Jodl - maar ook Luise - op de hoogte is geweest van de misdaden waaraan het regime, inclusief deWehrmacht, zich schuldig maakte.
De manier waarop Luise haar versie van de geschiedenis tot haar dood, meer dan een halve eeuw later, bleef uitdragen, was misschien extreem, maar niettemin exemplarisch voor het gebrek aan zelfreflectie binnen de familie. Verdringen, afzwakken, bagatelliseren zetten de toon, met name onder de oorlogsgeneratie.
Met één uitzondering: oudtante Tini. Zij oordeelde in haar brieven en memoires niet alleen hard over haar land en zijn bewoners, maar spaarde ook zichzelf niet. Terwijl zij de enige van haar familie was die zich al tamelijk vroeg, in 1937 of 1938, resoluut van het nationaal-socialisme had afgekeerd, vond ze dat ze daarvoor medeverantwoordelijk was en ze bovendien meer had moeten doen om het kwaad te keren. Een zeldzame uiting van zelfreflectie. Zij krijgt dan ook het laatste woord inHet kleedje voor Hitler.
BAS VON BENDA-BECKMANN Het kleedje voor Hitler: Een familiegeschiedenis Querido, 672 blz.