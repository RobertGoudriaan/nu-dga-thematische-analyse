Een kies, een schedelkapje en een dijbeen Collectie De restitutie van koloniale, natuurhistorische vondsten

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
1 augustus 2024
Eind negentiende eeuw vond de Nederlandse arts Eugène Dubois in Indonesië demissing linktussen aap en mens: restanten van de Javamens. Over zijn vondsten, te zien in Leiden, woedt al tijden een debat: moeten natuurobjecten net als cultuurgoederen terug naar het land van herkomst?
'Waar komen we vandaan?'vraagt een heldere stem in een halfdonkere zaal, enkel verlicht door een groot beeldscherm. Er wordt een animatiefilm afgespeeld. Beelden van een studieruimte met skeletten en een enorme globe, dan een zoom-in op een tafel met een openliggend boek dat langzaam dichtslaat:Het ontstaan der soorten,Charles Darwin. 'Hoe is de mens ontstaan?'
Het is een doordeweekse middag in Naturalis Biodiversity Center in Leiden. In de zaal De Vroege Mens ontvouwt zich het verhaal van arts en paleontoloog Eugène Dubois (1858-1940). Als kind al ging Dubois op zoek naar fossielen in het landschap van Limburg, vertelt de voice-over. 'Die nieuwsgierigheid blijft hij zijn hele leven lang houden.' Gebiologeerd door Darwins evolutietheorie en de mogelijkheid dat de mens van de aap zou afstammen, raakte hij vastbesloten om dit te bewijzen. Hij moest en zou de fossielen vinden van een soort die geen aap meer was, maar ook nog geen moderne mens: een'missing link'. Hij werd arts bij het koloniale leger en vertrok in 1887 naar het toenmalige Nederlands-Indië. Daar zocht én vond hij zijn ontbrekende schakel: een kies, schedelkapje en dijbeen van eenHomo erectus,oftewel de wereldberoemde Javamens.
De film is afgelopen, de bezoeker wordt uitgenodigd om achter het scherm een kleinere, beschutte ruimte binnen te stappen. Daar zijn ze dan eindelijk: drie fonkelende fossielen, oplichtend in het donker. Ernaast een levensgrote reconstructie van de Javamens. Een pronkpresentatie voor objecten die behoren tot de absolute topstukken van Naturalis. Maar voor hoelang nog?
Indonesië wil de Javamens terug. En niet alleen de Javamens, maar de hele Collectie Dubois: veertigduizend fossielen, voornamelijk botten van prehistorische fauna, die Dubois in zijn zoektocht naar onze verre voorouder liet opgraven in Indonesië en verschepen naar Nederland. In juli 2022 diende Hilmar Farid, de Indonesische directeur-generaal van Cultuur, een officieel restitutieverzoek in bij het Nederlandse ministerie van Onderwijs, Cultuur en Wetenschap. Een adviescommissie onder leiding van jurist Lilian Gonçalves-Ho Kang You buigt zich sinds het najaar van 2022 over de zaak. Op basis van het advies zal de minister van ocw uiteindelijk beslissen over een eventuele teruggave. Inmiddels laat een uitspraak al twee jaar op zich wachten.
Roofkunst is hét begrip waarop de Nederlandse discussie over restitutie van cultuurgoederen de laatste jaren is gefocust. Maar de fossielen van Dubois vallen niet zo gemakkelijk onder die noemer. Het zijn geen kunst-, maar natuurhistorische objecten. Niet gemaakt door mensen, maar opgegraven uit de aarde. Niet meegenomen om hun schoonheid of economische waarde, maar met wetenschappelijke onderzoeksdoeleinden voor ogen. Maar ze zijn wel meegenomen in de scheve machtsverhoudingen van een koloniale maatschappij. En ze worden teruggewenst door Indonesië, al sinds de onafhankelijkheid van het land. Nooit is die wens serieus in overweging genomen door Nederland, tot nu.
'Heb je de Dubois-collectieweleens gezien?' vraagt John de Vos, gepensioneerd paleontoloog en van 1979 tot 2012 conservator van die collectie in Naturalis. We zitten in de zitkamer van zijn appartement in Hilversum. Buiten regent het, binnen staat de thermostaat flink hoog. Hij klapt zijn laptop open en drukt op start.Een aflevering vanDe ijzeren eeuw,een documentaireserie van Hans Goedkoop uit 2018, begint te spelen.
'Hier zijn we dan, in het heilige der heilige', zegt De Vos, die Hans Goedkoop en zijn cameraman net toegang heeft gegeven tot een beveiligde ruimte in Naturalis. Rijen aan stellagekasten doemen achter hem op. De planken staan vol met honderden kartonnen dozen. Gefossiliseerde geweien, stoottanden en grote schedels die niet in dozen passen liggen ernaast. 'Allemaal Dubois?' vraagt Goedkoop. 'Allemaal verzameld door Dubois', bevestigt De Vos.
Dan valt het oog van Goedkoop op een gietijzeren bord met daarop de tekst: 'Verzameling van Indische fossielen. Collectie Dubois. Niet toegankelijk voor het publiek.' Dubois schermde zijn collectie lange tijd af, vertelt De Vos. Hij wilde niet dat anderen met zijn materiaal aan de haal gingen voordat hij zelf alles had beschreven. 'Toch een beetje eennutty professor',concludeert Goedkoop. 'Genialiteit en gekheid liggen dicht bij elkaar', zegt De Vos.
De Vos klapt zijn laptop weer dicht. 'Dubois' ontdekking was Nobelprijswaardig', stelt hij. 'In zijn tijd wilde men de evolutie van dieren nog wel aannemen. Maar van de mens? Nee hoor! En dan komt Dubois vertellen dat het bij de mens ook zo gegaan is.'
Lange tijd was het verhaal van Eugène Dubois en zijn ontdekking relatief onbekend bij het grote publiek. John de Vos deed zijn best om hem de vergetelheid uit te trekken. Hij liet zijn archief ordenen en zorgde ervoor dat het materiaal bij wetenschapshistoricus Bert Theunissen terechtkwam, die het gebruikte voor zijn proefschriftEugène Dubois en de aapmens van Java(1985). 'Bert riep die fossielen weer tot leven. Als vanzelf groeide de interesse, er kwamen allerlei wetenschappers kijken.' Toen De Vos eens in Amerika was, motiveerde hij antropoloog Pat Shipman om het levensverhaal van Dubois op te schrijven.The Man Who Found the Missing Linkverscheen in 2001 en werd een bestseller.
Het is 1891als Dubois een nieuwe lading fossielen bestudeert die bij zijn huis in Toeloeng Agoeng op Java zijn afgeleverd. Een stuk verderop, aan de oever van de Solo-rivier, zijn tientallen Javaanse dwangarbeiders dag in dag uit aan het graven. Twee Nederlandse militairen houden toezicht en zorgen dat alles wat potentieel waardevol is bij Dubois thuiskomt. Deze keer zit er ook een 'schildpadschild' tussen de vondsten. Maar als Dubois het object in handen krijgt, herkent hij het als iets anders: een schedelkapje van een aapachtig individu. Zou dit kunnen zijn waar hij al zo lang naar op zoek is?
'Het is een adembenemend maar simpel idee. Niemand is ooit op zoek gegaan naar fossiele getuigen van onze evolutie.' Met meeslepende pen beschrijft Shipman de missie van Dubois om Darwins gelijk te bewijzen. Dubois vertrok naar Indië met 'het vizier direct gericht op de ontbrekende schakel'. Eenmaal daar wist hij de koloniale overheid zover te krijgen zijn opgravingen te faciliteren. Zo kreeg hij geld, opzichters én dwangarbeiders tot zijn beschikking. Vol goede moed begon hij zijn zoektocht op Sumatra, maar daar wachtte hem vooral teleurstelling. 'Alles is mij hier tegengevallen en met de uiterste inspanning van mijn kant heb ik niet een honderdste bereikt van wat ik mij had voorgesteld', schreef Dubois in een brief uit 1889, aangehaald door Theunissen. De tewerkgestelde dwangarbeiders noemde hij 'zoo indolent als kikvorschen in den winter'.
Dubois week uit naar Java. Daar waren al fossiele zoogdieren gevonden, onder andere door de beroemde Javaanse kunstenaar Raden Saleh. Dubois had niet zonder lokale kennis gekund, benadrukken de historici Fenneke Sysling en Caroline Drieënhuizen in verschillende publicaties. Zo liet hij opgravingen doen bij Sangiran op Centraal-Java, waar bewoners al afwisten van de fossielen die in hun omgeving te vinden waren: er gingen oude verhalen rond over botten van reuzen die ooit tot de dood met elkaar hadden gevochten. Maar pas toen Dubois zijn dwangarbeiders liet graven bij Trinil op OostJava, vonden ze de drie fossielen die zijn leven zouden veranderen.
Eerst werd er een kies gevonden. Dubois dacht van een uitgestorven chimpansee-achtige, maar wist het nog niet zeker. Toen kwam het schedelkapje uit de grond, vlak bij de kies. Dubois concludeerde: die twee komen van hetzelfde, aapachtige individu. Het schedelkapje wees op een herseninhoud tussen aap en mens in. Maar het echte kwartje viel pas maanden later, na de vondst van een dijbeen. Dit been had onmiskenbaar toebehoord aan een rechtop lopende soort. Dubois puzzelde de drie fossielen samen tot hetzelfde individu en voilà: hij had zijnmissing linkgevonden. Hij doopte de soortPithecanthropus erectus(rechtopgaande aapmens). Later werd Homo erectus (rechtopgaande mens) de gangbare wetenschappelijke term.
Eindelijk had Eugène Duboishét bewijs van menselijke evolutie in handen - en hij was niet van plan dat nog los te laten. Dus toen hij in 1895 weer naar Nederland vertrok, nam hij de kies, het schedelkapje en het dijbeen hoogstpersoonlijk met zich mee, in een bruin leren koffertje. De rest van zijn fossielenverzameling werd door het koloniale leger voor onderzoeksdoeleinden naar Nederland verscheept en ondergebracht in het Rijksmuseum van Natuurlijk Historie in Leiden. De fossielen van de Javamens lagen bijna drie decennia in een kluis bij Dubois thuis in Haarlem. Pas in 1923, onder grote druk van de Nederlandse overheid, bracht hij ze naar Leiden - samen met twee begeleiders en een geladen pistool. Sindsdien maken de versteende resten van onze verre voorouder deel uit van de Collectie Dubois. Net als het bruine leren koffertje.
Naturalis beheert niet alleen de fossielen van Dubois, maar ook veel van zijn spullen, zoals zijn brieven, aantekeningen, doctorsbul, meetinstrumenten, Piet (een vroege reconstructie van de Javamens met aapachtig gezicht en te lange armen) en zelfs een paar van zijn eigen tanden (ooit getrokken en door Dubois bewaard als vergelijkingsmateriaal). 'Die collectie hoort bij elkaar', vindt John de Vos. 'Het geheel heeft een historische waarde.' Teruggeven aan Indonesië is volgens de oud-conservator niet reëel. 'Je hebt gezien hoeveel dozen het zijn. Ik zei tegen de commissie-Gonçalves: stuur nou niet die hele collectie daarheen, want het raakt door elkaar en die dingen breken.'
Natuurobjecten zijn geen cultuurgoederen, benadrukt De Vos met klem. Die twee zaken moeten strikt gescheiden worden. 'Archeologie gaat over wat mensen hebben achtergelaten. Daarvan vind ik: dat is van die mensen, dat hoort bij hun cultuur. Paleontologie is een heel andere business.Niemand heeft een botje zitten maken, daar is geen mens aan te pas gekomen. Het is een natuurhistorisch object en dat is van niemand.'
Toch vallen natuurhistorische objecten ook onder de noemer 'cultuurgoederen', volgens het adviesrapportKoloniale collecties en erkenning van onrecht(2020) van de Raad voor Cultuur. De Javamens wordt hierin een 'belangwekkend koloniaal cultuurgoed' genoemd, want de fossielen vertellen 'naast de geschiedenis van de mensheid en de geschiedenis van de Javaanse beschaving ook de koloniale geschiedenis, waar Indonesische en Chinese arbeidskrachten uitgebuit werden ten behoeve van de koloniale macht'. Op dit rapport is de beleidsvisie over koloniale collecties van het ministerie van ocw gebaseerd: het kader aan de hand waarvan de commissie-Gonçalves restitutieverzoeken dient te beoordelen.
Die commissie wordt geacht stapsgewijs tot haar conclusies te komen. Eerst onderzoekt de commissie of het te beoordelen koloniale cultuurgoed 'onvrijwillig verloren' is. Als dat zo is, dan zal het advies onvoorwaardelijke teruggave aan het herkomstland zijn. Voor objecten die niet gelden als onvrijwillig bezitsverlies maar die wel een uitzonderlijk cultureel, historisch of religieus belang voor het herkomstland vertegenwoordigen, dient een belangenafweging gemaakt te worden. In dat geval moeten ook de bewaaromstandigheden en toegankelijkheid na eventuele teruggave en mogelijke alternatieven voor restitutie in ogenschouw genomen worden. De centrale vraag is: waar komt het object het beste tot zijn recht?
In juli 2023 bracht een Indonesische delegatie een bezoek aan Naturalis. Uit gesprekken werd duidelijk dat Indonesië prioriteit legt bij een terugkeer van de Javamens, het onmiskenbare icoon. Toch zal een oordeel van de commissie-Gonçalves over deze fossielen ook van belang zijn voor de rest van de Dubois-collectie. Als het oordeel wordt dat het meenemen van de kies, het schedelkapje en het dijbeen 'onvrijwillig bezitsverlies' was, dan zou dat moeten gelden voor de hele collectie. Wanneer dit niet als evident wordt gezien, zal de commissie kijken naar het uitzonderlijke belang van de objecten. In dat geval zou het kunnen dat alleen de fossielen van de Javamens worden teruggegeven.
'De Javamens bewijst dat Indonesië al in de prehistorie bewoond werd', vertelt Sadiah Boonstra via een videoverbinding vanuit Jakarta. Boonstra is onder andere historicus, curator en adviseur van de Indonesische Repatriasi Commissie, die weer raad geeft aan de directeur-generaal van Cultuur. 'Wanneer in Indonesië verteld wordt over onze geschiedenis en de ontwikkeling van de mensheid, dan hoort de Pithecanthropus erectus daarbij. Indonesiers zijn er trots op dat een van de oudste bewijzen van menselijke aanwezigheid in de wereld op Java is gevonden. De Javamens is onderdeel van de Indonesische identiteit.'
Al in de jaren dertigvan de vorige eeuw voerde de Volksraad, een adviesraad van de koloniale overheid samengesteld uit Indonesiërs en Nederlanders, discussie over het rechtmatige eigenaarschap van de fossielen van Dubois. Leden vonden dat de fossielencollectie in Indië thuishoorde en gaven als argument dat de Nederlands-Indische overheid Dubois' opgravingen had gefinancierd. De Republiek Indonesië is rechtsopvolger van de Nederlands-Indische overheid, dus kan in principe op basis van dezelfde argumentatie een eigendomsclaim op de fossielen leggen. Als Mohammad Yamin in de jaren vijftig minister van Cultuur en Onderwijs wordt, dan doet hij dat ook.
Tijdens zijn jeugd in koloniaal Indonesië wordt Yamin actief nationalist. Hij studeert rechten, gaat zich in journalistieke kringen bewegen en ziet steeds beter het belang in van geschiedenis voor het Indonesische nationalistische project. Indonesië heeft een oude, glorieuze geschiedenis, die teruggaat tot ver voordat de eerste Nederlanders voet aan wal zetten, is de boodschap van Yamin. De Javamens past naadloos in dat verhaal.
De Republiek Indonesië is de 'rechtmatige eigenaresse' van de Javamens-fossielen, stelt Yamin in 1951 in een interview met nieuwsdienst Aneta. Die fossielen moeten terug, vindt hij, omdat ze een belangrijke plaats innemen in de Indonesische prehistorie. Bovendien zijn ze van belang voor de ontwikkeling van wetenschappelijk onderzoek en hoger onderwijs; hun verdwijning heeft Indonesië wetenschappelijk gezien benadeeld. Dat argument geldt nog steeds, zegt Boonstra: 'Als Indonesische wetenschappers onderzoek willen doen naar de fossielen van Dubois, dan moeten zij naar Nederland. Daarvoor is een visum nodig, een duur vliegticket. Waarom moeten Indonesiërs zoveel drempels over om toegang te krijgen tot hun eigen geschiedenis? Dat voelt heel oneerlijk.'
Yamins oproep tot teruggave van de Javamens haalde niet veel uit. In de jaren zeventig pakte de vooraanstaande Indonesische paleoantropoloog Teuku Jacob de draad weer op. Jacob, die in Nederland was gepromoveerd, verkondigde: de Javamens-fossielen zijn van groot belang voor wetenschappelijk onderzoek in Indonesië, daarom moeten ze terugkeren.
'In de jaren zeventig wonden Nederlandse ambtenaren zich verschrikkelijk op, omdat ze niet wisten wat ze moesten doen met de vraag', vertelt Fenneke Sysling in een café in Amsterdam. Naast haar zit Caroline Drieënhuizen. Samen deden ze onderzoek naar de geschiedenis van de Javamens van opgraving tot heden, inclusief de restitutiediscussie. Drieënhuizen: 'Juristen zeiden, in het geheim: als deze kwestie echt op tafel komt, dan kunnen we vermoedelijk niet hardmaken dat die fossielen hier in Nederland horen. Het ambtelijke advies was: traineren. Niet reageren, vaag reageren. Dat is decennia zo gegaan.'
Willem Vervoort, van 1972 tot 1982 directeur van het Rijksmuseum van Natuurlijke Historie, stuurde in reactie op de Indonesische vraag verschillende brieven aan de Nederlandse overheid. Sysling en Drieënhuizen lazen die. 'Hij deed een emotionele oproep om zijn collectie niet in de uitverkoop te zetten. Terwijl aan culturele voorwerpen volgens hem nog wel sentimentele gevoelens gehangen konden worden, was dit bij natuurobjecten absoluut niet de bedoeling. Zijn museum stond voor wetenschap en objectiviteit en mocht niet worden meegesleept in nationalistische emoties.'
Na meer dan vijftig jaarleek het standpunt van Naturalis aanvankelijk niet veel veranderd. Toen in oktober 2022 het nieuws over het Indonesische restitutieverzoek de Nederlandse media bereikte, nam het brede publiek er op hetzelfde moment kennis van als Naturalis. Oude reflexen typeerden de eerste reactie van het museum. Een woordvoerder reageerde inTrouw:'We begrijpen de Indonesische claim. Maar de vraag is ook: waar kan de collectie veilig worden bewaard, ontsloten en onderzocht? Ik denk dat ik het antwoord wel weet.' Naturalis is een belangrijk wetenschappelijk knooppunt waar onderzoekers van over de hele wereld naartoe komen, werd benadrukt. 'Kunst is soms meegenomen uit tempels, terwijl natuurhistorische objecten vrij voor het oprapen lagen', aldus de woordvoerder.
Een storm van kritiek volgde. InTrouwnoemde roofkunst-expert Jos van Beurden het 'neokoloniaal' om te suggereren dat Indonesië geen belangrijk wetenschappelijk knooppunt zou kunnen zijn. Bovendien kon Eugène Dubois zijn werk alleen maar doen door de koloniale infrastructuur die er bestond, benadrukten onder anderen Sysling en Drieënhuizen in een opiniestuk inde Volkskrant.De collectie moet in deze koloniale context bekeken worden, verklaarde ook historicus Bonnie Triyana in deNRC:'Koloniale systemen bepaalden hun eigen standaarden. Inheemse Indonesiërs hadden geen zeggenschap over de objecten en konden niet voorkomen dat ze werden weggehaald uit het land.'
Naturalis schrok zich rot. Volgens algemeen directeur Edwin van Huis was hun woordvoerder verkeerd geciteerd, zo vertelde hij aan biologiebladBionieuws.Het museum zou helemaal niet denken dat Indonesië niet goed voor de collectie kan zorgen. In de woorden van Naturalis' zelfevaluatierapport van 2023: 'De publieke opmerking van Naturalis dat het verzoek, gezien het wetenschappelijk gebruik, de aard, de omvang en de herkomst van natuurhistorische collecties, vraagt om een breder afwegingskader dan enkel cultureel, werd door een enkele journalist opgevat als een weigering tot medewerking. Dit is helaas lang aan Naturalis blijven kleven.'
In een persbericht van Naturalis van juli 2023 wordt benadrukt dat het museum samenwerkt met de Repatriasi Commissie, maar dat de uiteindelijke beslissing over teruggave bij de Nederlandse regering ligt. Voor het eerst verklaart het museum dat 'deze objecten naast wetenschappelijke waarde, ook een enorme culturele en historische betekenis hebben'. Het lijkt een verschuiving van visie, maar hoe de wind nu precies waait valt moeilijk te achterhalen: niemand van het museum doet over het onderwerp nog mededelingen aan de pers. Naturalis heeft dit artikel ter kennisgeving ingezien en zegt in een reactie zich niet in het stuk te herkennen.
Wat is de huidigewetenschappelijke waarde van de Dubois-collectie? Waar Naturalis zwijgt, geeft het door het museum uitgegeven boekVan onschatbare waarde(2020) antwoord. Het blijft wetenschappelijk relevant om oude collecties te bewaren, staat er in de inleiding, omdat moderne technieken tot nieuwe inzichten kunnen leiden. Het genoemde voorbeeld: moleculair genetisch onderzoek van de fossielen van de Javamens. Er stond alweer nieuw onderzoek naar de Javamens op de planning, vertelde een medewerker van Naturalis in 2023 aanBionieuws. Samen met Indonesische onderzoekers wilde het museum de fossielen dateren met de uranium-thoriummethode, maar door het restitutieverzoek is dat plan nu 'in de ijskast' gezet.
Het schedelkapje van de Javamens heeft een speciale wetenschappelijke status, omdat het fossiel het 'type-exemplaar' is van de Homo erectus. Een type-exemplaar is de allereerste vondst van een nieuw ontdekte diersoort, waarop de beschrijving van die soort is gebaseerd. Alle latere vondsten worden op basis van die beschrijving wel of niet bij die soort ingedeeld. Als er twijfels over ontstaan - ziet de soort er niet toch anders uit? - moet men altijd kunnen terugkeren naar het type-exemplaar. Daarom moeten type-exemplaren altijd beschikbaar zijn voor onderzoekers.
De Dubois-collectie blijft dus van wetenschappelijke waarde, maar is dat reden om alles in Naturalis te houden? Wetenschapshistoricus Bert Theunissen vindt van niet. 'Door digitalisering en moderne communicatiemiddelen maakt het voor de wetenschap steeds minder uit waar paleontologische collecties zich bevinden. De culturele waarde van de Javamens weegt daarom des te zwaarder. Het is altijd de eerste vondst die in de boekjes komt. Indonesiërs zijn niet tevreden met een willekeurige schedel van de Homo erectus, ze willen dat ding uit Leiden. Dat is omdat die de eerste is, op hun bodem gevonden. Daar zijn ze trots op. Met zo'n belangrijke vondst kan Indonesië zich profileren als moderne natie aan het voorfront van de wetenschap. Bovendien is het een politieke daad van onafhankelijkheid om je bezittingen terug te vragen aan je voormalige kolonisator. Dat heeft een bijzondere symbolische waarde.'
Over de hele wereld wordt met ingehouden adem uitgekeken naar het Nederlandse besluit over de Javamens. Want natuurhistorische musea liggen vol met objecten die in een koloniale context zijn verzameld - en de vraag daarnaar is groot. 'Als de Javamens terugkeert naar Indonesië, dan zal dat internationaal een enorme impact hebben', voorspellen Fenneke Sysling en Caroline Drieënhuizen. 'Natuurhistorische objecten zijn -bang- een heel nieuwe categorie objecten om terug te vragen.'
Terwijl etnografische en kunstmusea al langer zijn verwikkeld in de discussie over koloniale collecties en teruggave (eerst van menselijke resten, later ook van roofkunst) is voor natuurhistorische musea het onderwerp nog relatief nieuw. En dat terwijl veel natuurhistorische collecties alleen verzameld konden worden door het bestaan van koloniale overheden. Sysling en Drieënhuizen: 'Europeanen gingen kennis halen uit de koloniën. Ze namen objecten mee, bestudeerden die en bouwden er carrières op. Het stimuleerde de wetenschapsontwikkeling in Europa en gaf een zekere status aan het koloniale project.'
De discussie over natuurhistorische collecties zal alleen maar verder oplaaien, denkt Theunissen. 'Daarom was die halsstarrige opstelling van Naturalis ook niet zo slim. Het museum dacht de dambreuk nog te kunnen tegenhouden door geen enkele opening toe te laten. Wat ze zich niet realiseerden, is dat die dam al op honderdduizend plekken lek is. Die gaat al onder de druk bezwijken. Als museum moet je kijken hoe je daar het beste mee omgaat.'
Achter zijn bureauzit Eugène Dubois te werken. Niet de echte, maar een levensgrote pop met dikke snor en beige tropenoutfit. Op de omringende muren zijn foto's te zien, van de echte Dubois, met daarnaast zijn ontdekkingsverhaal. Vlak voor het bureau prijkt een reconstructie van de Javamens, naast het bureau een vitrine:kies, schedelkapje en dijbeen liggen netjes naast elkaar. Replica's natuurlijk, niet de echte fossielen. Het is een ruimte in Museum Manusia Purba Sangiran: een museum over 'de vroege mens' in Sangiran, het opgravingsgebied op Java waar de Dubois-collectie gedeeltelijk vandaan komt. Ondertitel:The Homeland of Java Man.
Ook andere Indonesische musea, zoals in Trinil en Jakarta, besteden aandacht aan Dubois en tonen replica's van de Javamens-fossielen. Het zijn populaire bestemmingen voor scholen en families. Sadiah Boonstra voorziet dat na een eventuele terugkeer van de Javamens de fossielen tentoongesteld zullen worden in een van deze musea. Misschien zal onze verre voorouder wel een tour door het land maken, langs de verschillende musea die de Indonesische nationale collectie tonen. In ieder geval zal de terugkeer met groot enthousiasme worden gevierd.
De fossielen van Dubois, opgegraven uit de aarde, vallen niet zo gemakkelijk onder 'roof kunst'