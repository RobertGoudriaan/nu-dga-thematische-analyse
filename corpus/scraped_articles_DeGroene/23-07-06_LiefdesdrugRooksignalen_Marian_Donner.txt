Liefdesdrug Rooksignalen Marian Donner

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
6 juli 2023
Wat alle haters en angstige, boze mensen nodig hebben is liefde, empathie. Zou MDMA helpen?
Mooi verhaal: de leider van een racistische beweging in Amerika neemt een pilletje MDMA en daarna is hij geen racist meer. De liefdesdrug heeft zijn werk gedaan! MDMA wekt oxytocine op, het hechtingshormoon dat onder andere tijdens een bevalling wordt aangemaakt. Je zou het een chemische truc van de natuur kunnen noemen om een moeder meteen van haar pasgeborene te laten houden. En via MDMA heeft het dus een vergelijkbaar effect. Wie een pilletje neemt wordt overspoeld door liefde, empathie, die wil alleen nog knuffelen.
Althans, zo werkt het bij de meeste mensen. Maar toen ik zelf voor het eerst MDMA nam, heb ik de hele avond zitten huilen. Niet uit liefde, maar van verdriet. En mijn bevalling verliep ook al niet zoals het hoort. Volgens de meetapparatuur in het ziekenhuis was ik zelfs helemaal niet aan het bevallen, de pijnindicatoren sloegen te weinig uit, waardoor de dienstdoende dokters me urenlang in een soort bezemkast met tl-licht hebben laten liggen. Ik sputterde nog dat er toch echt een baby aankwam, ik voelde overduidelijk persweeën, maar ze geloofden me niet. 'Kijk dan', wezen ze op de monitor waar een of andere zwarte lijn maar niet wilde stijgen.
Op de enige foto van het moment suprême, als de pasgeboren baby op je borst wordt gelegd, de navelstreng er nog aan, staar ik naar mijn zoontje met een blik die zegt: wie in godsnaam ben jij?
Ik kende hem gewoon nog niet. Als ik nu naar hem kijk, bijna acht jaar later, terwijl hij met een vriendje zit te legoën in het huis dat zoveel kleiner is dan hij zich later zal herinneren, als ik hem uitzwaai voor school, zwemles, kungfu of logeren, denk ik juist: wat grappig dat jíj dat toen was.
Kennelijk werkt oxytocine anders bij mij. Meten is nu eenmaal niet altijd weten, gemiddelden zeggen weinig over een individu. Al bleek voor de leider van een racistische beweging in Amerika de theorie dan weer beter te kloppen dan je zou durven dromen.
Brendan heet hij, zijn achternaam wordt niet genoemd. In 2020 deed hij mee aan een onderzoek naar de werking van MDMA, destijds wisten de onderzoekers nog niets van zijn achtergrond. Pas na afloop zou Brendan verklaren dat hij zich dertig minuten na het slikken van het pilletje al in een identiteitscrisis bevond. 'Waarom doe ik zo? Waarom denk ik zo?' vroeg hij zich af. Wat hij nodig had, besefte hij ineens, was liefde. En al heeft hij sindsdien volgens eigen zeggen nog weleens racistische of antisemitische gedachten: 'Ik begrijp nu dat dit soort gedachtepatronen mijzelf het meest schaden.'
Je zou bijna denken: geef heel Forum voor Democratie zo'n pil! Elke hater op Twitter! Al die angstige, boze mensen die zo graag de dominante norm handhaven en elke afwijking of uitzondering als een bedreiging zien.
In de wetenschap wordt al langer onderzoek gedaan naar de potentie van geestverruimende middelen om mentale problemen te verhelpen. Onlangs legaliseerde Australië als eerste land ter wereld het gebruik van psychedelica in de gezondheidszorg. Per 1 juli jongstleden kunnen psychiaters hier voortaan MDMA voorschrijven bij posttraumatische stress en psilocybine (uit onder andere paddo's) bij depressies. Bekend is overigens dat ook de Taliban enthousiast MDMA gebruiken, dit om hun connectie met het goddelijke te verdiepen. En ondertussen is microdosering overál een trend. In piepkleine hoeveelheden zouden psychedelische stoffen als lsd de productiviteit, creativiteit en concentratie enorm verhogen. Net zoals onder studenten het gebruik van Ritalin almaar toeneemt om de lesstof er effectiever in te stampen.
Nu ben ik zelf een groot voorstander van drugs, want: nieuwe perspectieven en inzichten en ervaringen. Maar dit soort doelmatig drugsgebruik doet me toch vooral denken aanBrave New World:'1cc en je doet weer vrolijk mee!' Het stoelt te veel op manies van controle en maakbaarheid. Verhult dat stress, depressies en angststoornissen, net als racisme, hun wortels grotendeels hebben in het soort wereld waarin we leven. In plaats van je los te weken uit die wereld, trekken de drugs je er juist steviger in.
Brendan was een uitzondering, gaven ook zijn onderzoekers toe. Hij bevestigde weliswaar de theorie over MDMA als liefdesdrug, maar zoals later bleek zat zijn racisme hem al langer in de weg. Waarschijnlijk versterkte MDMA dus enkel wat er al in hem leefde. En ja, oxytocine vergroot bij de meeste mensen gevoelens van liefde, maar met die liefde komt ook een beschermingsdrift mee die de afkeer van buitenstaanders juist kan vergroten. (Keek ik daarom zo wantrouwend naar mijn pasgeboren zoontje? Zou het kunnen dat ik in hem een buitenstaander zag? Werkt oxytocine dan toch heel normaal bij mij?)
Het mooie, en gevaarlijke, van drugs is nu juist dat ze ervoor zorgen dat je de controle verliest. Ze zouden niet genomen moeten worden om een pijn te stillen die eigenlijk maatschappelijk is. Idealiter is het gebruik ervan een experiment: kijken wat er gebeurt, in dit hoogst particuliere brein van mij, als de luiken, of sluizen, opengaan. Ook al kan het dan zomaar gebeuren dat je een hele avond zit te huilen.
Australië legaliseerde onlangs het gebruik van psychedelica in de gezondheidszorg