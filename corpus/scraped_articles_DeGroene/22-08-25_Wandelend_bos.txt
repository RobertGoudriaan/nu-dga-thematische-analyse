Wandelend bos

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
25 augustus 2022
TONEEL Exit Macbeth
'Voor deze voorstelling zijn geen dieren gedood', staat als disclaimer op de website van het Noord Nederlands Toneel. InExit Macbethwordt het toneel namelijk bevolkt door opgezette vogels, vossen, herten, schapen. Zij zijn door de Duitse poppenspeler en -maker Michael Pietsch bewerkt tot karaktervolle, beweeglijke marionetten en handpoppen.
Op de lijst van medewerkers staan de dode dieren als 'acteurs' vermeld. Uit deze vrije bewerking van Shakespeare's bloederigste drama zijn Macbeth, zijn Lady en de vele oorlogszuchtige krijgsheren verwijderd. Wat overblijft zijn de heksen uit het stuk en wat bijfiguren. En we krijgen zicht op een belangrijk element in de originele tekst: 'De natuur die zich verzet tegen het onophoudelijk geweld dat de mens veroorzaakt.'
De oorlogszuchtige titelfiguur roept uit dat hij pas overwonnen zal worden als het woud zich tegen hem keert, waarop hij belaagd wordt door een wandelend bos. Een sleutelscène voor de Duitse regisseur Jan-Christoph Gockel, die met collega Jana Vetten de voorstelling bij het nnt komt maken. 'Het symboliseert wat er vandaag de dag gebeurt: er komen natuurrampen op ons af', zegt hij. Zijn voorstelling gaat over het zogenaamde Macbeth-effect; dat mensen de neiging hebben hun handen (in bloed) te wassen nadat ze iets immoreels hebben gedaan.
De in Nederland nog onbekende Gockel maakte in Duitsland naam met regies waarbij toneelspel wordt vermengd met bewegingschoreografie en poppenmanipulatie. Echt iets voor het nnt dat zich onder leiding van Guy Weizman aan avontuurlijke, interdisciplinaire vormexperimenten waagt. Poppenmeester Michael Pietsch, vaste speler in de voorstellingen van Gockel, draagt zijn kunsten over aan de dansers en acteurs van het Groningse gezelschap. Het is aan hen om hun geprepareerde medespelers tot leven te wekken, wat vast even utopisch als sinister zal zijn. Ze doen dat onder het motto: kunnen we opnieuw leven blazen in iets dat we als mens hebben vernietigd?
Marijn van der Jagt
10 september première in de Stadsschouwburg Groningen. Tournee tot begin december
Martijn Halie | Bien de Moor in Exit Macbeth