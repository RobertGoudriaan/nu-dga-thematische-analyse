De misdaad der misdaden Essay Gaza en de holocaust

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
25 januari 2024
De holocaust, op 27 januari wereldwijd herdacht, wordt gezien als universele maatstaf voor alle misdaden tegen de menselijkheid. Andere episodes van massaal geweld zijn per definitie 'minder erg'. Dit gegeven leidt tot verwarring in het debat over de Gaza-oorlog.
De wereldwijde herdenkingvan de holocaust op 27 januari wordt dit jaar onvermijdelijk overschaduwd door de oorlog in Gaza en de heftige politieke debatten die daarover worden gevoerd. Onvermijdelijk, omdat niet alleen het bestaan van de staat Israël rechtstreeks is verbonden met de herinnering aan de nazistische vervolging en vernietiging, maar ook het regime van universele mensenrechten dat ten grondslag ligt aan de internationale rechtsorde waarvoor de democratische wereld zegt te staan. De holocaust vormt, kort gezegd, in meer dan een opzicht een 'funderend verleden'. Precies in die verknoping ligt de bron van de voortdurende aandrang - te beginnen in democratische kringen in Israël zelf - om het land onder een politiek-moreel vergrootglas te leggen.
Maar dat is niet het enige. In de posities die regeringen en partijen innemen tegenover het Israëlische geweld in Gaza en op de Westoever, volgend op de gruwelijke acties van Hamas, manifesteren zich naast geopolitieke belangen ook cruciale verschillen in de betekenis die binnen deze transnationale herinneringscultuur aan de holocaust wordt toegekend. De plechtige, eensgezinde internationale herdenkingen sinds de jaren negentig, waarbij politieke leiders en staatshoofden, van Trump en Poetin tot Merkel, Orbán en Willem-Alexander, een ritueel 'nooit weer' lieten horen, hebben deze verschillen lange tijd verhuld of ten minste gedempt, maar nieuw is de controverse die nu met zoveel kracht opspeelt niet. De verschillende oriëntaties manifesteerden zich al eerder, onder meer in Israël zelf en de afgelopen jaren ook in Duitsland.
In een eerder essay voorDe Groeneschetste ik al eens hoe zich vanaf de jaren negentig rond de holocaust een herinneringscultuur vormde die alle kenmerken van een transnationalecivil religionvertoonde: een samenhangend geheel van concepten, termen, rituelen, monumentale vormen, geschreven en ongeschreven regels, sacrale plaatsen en figuren, die tegelijk de uitdrukking zijn van een systeem van fundamentele waarden, zoals mensenrechten, religieuze tolerantie, democratie en antiracisme. Dat systeem fungeert, in de woorden van de Duitse socioloog Niklas Luhmann, als een gedeelde basis voor communicatie in een complexe en gedifferentieerde wereld, die wordt gekenmerkt door nieuwe verhoudingen, gebaseerd op wederzijdse afhankelijkheid en minder autonomie voor de traditionele natiestaat. Luhmanns vakgenoten Daniel Levy en Natan Sznaider gebruiken een alternatieve term:cosmopolitan memory,waarin de holocaust fungeert als een universele plaats van herinnering en als moreel ijkpunt voor een globaliserende wereld vol onzekerheden, waarin universele mensenrechten cruciaal zijn.
Waar het gaat om de vormgeving heeft deze civil religion geput uit uiteenlopende tradities en bronnen, joodse, maar ook christelijke, humanistische en zelfs nationalistische. Dat is niet verwonderlijk: de aanspraken van deze herinneringscultuur zijn weliswaar universeel, maar dat betekent niet dat lokale en nationale krachten geen rol spelen en speelden. Integendeel, alsglobal culturedankt zij haar voortbestaan aan de dynamische wisselwerking tussen wat zich afspeelt op transnationaal, nationaal en lokaal niveau, zelfs binnen en tussen uiteenlopende herinneringsgemeenschappen. Zij heeft dus ook zekere plasticiteit, waardoor ze niet alleen nieuwe ontwikkelingen, opvattingen en esthetische vormen kan absorberen, maar ook opvattingen die strikt genomen met elkaar schuren, zoals hieronder zal blijken.
Dat deze holocaust-herinneringscultuur sinds haar ontstaan, meer dan een kwart eeuw geleden, tot voor kort weinig of niets aan kracht en betekenis heeft ingeboet, laat zich op allerlei manieren demonstreren. En dan gaat het niet alleen om de publieke rituelen, zoals de officiële nationale en internationale herdenkingen, of het groeiend aantal strafrechtelijke verboden op ontkenning of bagatellisering van de holocaust, onder meer in Frankrijk, Duitsland, Hongarije, Polen, België, Nieuw-Zeeland, Canada, Zuid-Afrika en binnenkort mogelijk ook in Nederland.
Opvallend, bijvoorbeeld, zijn de aanhoudende stroom van publicaties en films, de stijgende bezoekersaantallen aan de plaatsen van terreur en de voortgaande groei van lokale en burgerinitiatieven. Illustratief daarvoor is de verbreiding vanStolpersteine,die te beschouwen zijn alsgrass rootsgedenktekens, waarvan er inmiddels honderdduizend zijn gelegd, in meer dan dertig landen, van Ierland tot Rusland, met als relatieve koplopers Duitsland, Frankrijk, Italië, Noorwegen, Slowakije, Spanje, Tsjechië en Nederland.
In Nederland waren in 2023 niet minder dan 12.500 Stolpersteine te vinden, door het hele land verspreid, meestal op initiatief van particulieren en gekoppeld aan het digitale Joods Monument.
De centrale en vitale positievan de nazistische vervolging en vernietiging in de hedendaagse historische en politieke cultuur, resultaat van een geleidelijk proces dat begon in de jaren zestig, vloeit voort uit de gedachte dat deze massamoord de absolute negatie van het dominante waardenstelsel in de wereld van vandaag vormt. De holocaust staat, om met de Australische historicus Dirk Moses te spreken, eenzaam bovenaan in de hiërarchie van de misdaad, als het archetype van de genocide, de'crime of crimes'. De gevolgen daarvan zijn verstrekkend, want daarmee verhouden álle misdaden tegen de menselijkheid, of het nu gaat om de genocides in Cambodja en Rwanda, de staatsterreur in Argentinië of de communistische dictatuur in Oost-Europa, zich tot de holocaust.
Die centrale positie komt ook treffend tot uitdrukking in de verbreiding van de taal en de praktijken die zich rond de herdenking van de holocaust hebben gevormd, in de breedste zin van het woord: in de stijlen en motieven van monumenten, in museale en rituele praktijken, maar evenzeer in de politieke excuses en restitutieregelingen. Telkens blijkt het narratief van de holocaust paradigmatisch, aldus de altijd scherpzinnige Duitse historicus Dan Diner, en niet alleen actuele, ook historische misdaden tegen de menselijkheid, zoals slavernij en kolonialisme, worden als het ware bezien en afgewogen binnen het 'frame' van de holocaust. Precies dat mechanisme doet zich ook gelden in de discussies over de Gaza-oorlog.
De idee van de holocaust als de absolute en universele maatstaf voor alle misdaden tegen de menselijkheid is echter ook problematisch, zo betoogde Moses in zijn provocatieve studieThe Problems of Genocide(2021). Aan de holocaust wordt een aantal specifieke kenmerken toegeschreven die de kern vormen van zijn status als ultieme misdaad, als tijdloos symbool van het unieke, absolute en onvoorstelbare kwaad en als breuk in de beschaving. Cruciaal is dat de holocaust daarbij wordt opgevat als een niet-politieke misdaad, met de slachtoffers als passieve, willoze en onschuldige objecten van de 'hallucinerende' ideologie van de daders, gedragen door een onuitroeibaar, irrationele haat, het antisemitisme - een interpretatie diede factois ontdaan van de hele, complexe historische context van de massamoord. Het enige doel van de nazi's was de joden te vermoorden, om geen andere reden dan 'wie ze waren', niet om wat ze gedaan hadden of wat ze zouden kunnen doen. De joden waren 'deugdzame martelaren', aldus de oerconservatieve Amerikaanse journalist Norman Podhoretz in 1963, een voorstelling waarbinnen de joden zijn gereduceerd tot passieve slachtoffers van zinloze haat, beroofd van iedereagency.
Het zijn precies deze noties van volstrekt onschuldige slachtoffers van een eeuwenoude, etnisch geïnspireerde haatcampagne, die een centrale plek hebben gekregen in de uitwerking van het concept genocide, in 1948 neergelegd in het volkerenrecht, dat spreekt over het geheel of gedeeltelijk willen vernietigen van nationale, etnische, raciale of religieuze groepen. Volgens Moses hebben andere typen van al dan niet politiek geïnspireerd massageweld tegen burgers, hoe gruwelijk ook, in de vorm van het bombarderen van burgerdoelen, blokkades, etnische zuiveringen en gewelddadige acties tegen burgers of - in historisch perspectief - het koloniale geweld, daarmee een 'lagere status' gekregen dan genocides en de holocaust in het bijzonder.
Dat heeft ertoe geleid dat de aandacht vooral uitgaat naar geweld dat kan worden gekwalificeerd als 'genocide', en allerlei andere vormen van systematisch en massaal geweld tegen burgers, hoe omvangrijk ook, minder aandacht krijgen - zoals het systematische geweld dat Israël al decennialang gebruikt tegen de Palestijnen. Zelfs discussies hierover zijn taboe, met name in Duitsland, zo betoogde Moses in een polemisch - en soms ongenuanceerd - essay met de veelzeggende titelDer Katechismus der Deutschen,eveneens gepubliceerd in 2021, waarvoor hij zijn toevlucht zocht tot een Zwitsers online tijdschrift. Het stuk leidde tot hevige, soms zelfs hysterische debatten in de Duitse media en wetenschap - debatten die achteraf gezien een voorbode zouden blijken te zijn van wat zich nu afpeelt rond de opstelling van Duitsland in de Gaza-oorlog.
Het moge duidelijk zijn dat Moses'kritische schets van de holocaust als de ultiemehate crimeen als morele breuk in de beschaving rechtstreeks ontleend is aan politieke opvattingen zoals neergelegd in de Stockholm Verklaring van 2000. Deze resolutie was het resultaat van een initiatief van de Zweedse premier Göran Persson, zijn Britse collega Tony Blair en de Amerikaanse president Bill Clinton en opgesteld tijdens een grote conferentie die werd bijgewoond door tientallen regeringsleiders en honderden diplomaten, wetenschappers en overlevenden. Doel van de bijeenkomst was te komen tot een gemeenschappelijke herinneringspolitiek, inclusief afspraken over onderwijsprogramma's, officiële herdenkingen en wettelijke verboden op holocaust-ontkenning. Het slotdocument werd door 46 landen ondertekend. De daaropvolgende jaren zouden ook de Europese Unie en de Verenigde Naties dergelijke verklaringen aannemen.
Het centrale punt in deze resoluties is de stelling dat de holocaust een 'ongekend karakter' heeft en raakt aan 'de grondslagen van de beschaving', op grond waarvan zij 'een universele betekenis' bezit, als een waarschuwing 'voor alle volken voor altijd' tegen de gevaren van haat, racisme en vooroordelen.
Dirk Moses was niet de eerste die wees op het paradoxale karakter van deze karakterisering. Als de holocaust inderdaad een unieke historische gebeurtenis is geweest, als resultaat van een eeuwenlange geschiedenis van antisemitisme, dan lijkt het zinloos daaraan universele lessen te willen verbinden.
Tegelijk impliceert uniciteit, in termen van het 'ultieme symbool van het kwaad', dat andere episodes van massaal geweld, zoals de atoomaanval op Hiroshima en Nagasaki, de stalinistische terreur, het bloedbad van Nanjing, het bombarderen van Duitse steden, koloniaal geweld en slavernij, per definitie 'minder erg' zijn geweest. Toch pretendeert het spreken over de lessen van de holocaust, zoals verwoord in de geboden en de verboden van de verschillende verklaringen en resoluties, zich uit te strekken tot alle misdaden tegen de menselijkheid.
Als officiële overeenkomst markeerde en sanctioneerde de Stockholm Verklaring de centrale plaats die de herinnering aan de holocaust in de postcommunistische - westerse - wereld had verworven: een funderend verleden, in de woorden van de eerdergenoemde Dan Diner en zijn Israëlische collega Alon Confino eenfoundational past. De holocaust, schreef Diner vlak na de eeuwwisseling, was sinds de val van het communisme in 1989 getransformeerd in een'veritable foundational, a seminal event',vergelijkbaar met de Reformatie of de Franse Revolutie. Dat was mede te danken aan de veranderingen in de beoordeling ervan in de voorgaande decennia: de nazistische vervolging en vernietiging werden niet langer bezien als een gevolg van politiek handelen - van de nationaal-socialisten - maar als een product van maatschappelijke, culturele en intellectuele ontwikkelingen, niet alleen in Duitsland, maar in de westerse wereld als geheel. De nazistische vernietiging raakte, kortom, aan alle aspecten van de historische samenleving, waarvan wij de erfgenamen zijn.
In zijn boekFoundational Pasts: The Holocaust as Historical Understandinguit 2012 bouwde Alon Confino op deze inzichten voort. Ook hij neemt de veranderingen in de geschiedschrijving als uitgangspunt en hij doet dat door een vergelijking te maken tussen de historiografie van de Franse Revolutie en die van de holocaust. Op grond daarvan concludeert Confino dat de nazistische vernietiging zich heeft ontwikkeld tot een gebeurtenis met een'epoch-making quality',die het dominante historisch en moreel bewustzijn heeft veranderd. De holocaust is een verleden waartoe wij ons dwingend en op een fundamenteel niveau moeten verhouden, precies zoals de Franse Revolutie in de negentiende en het grootste deel van de twintigste eeuw het belangrijkste referentiepunt vormde in politiek, maatschappelijk en cultureel opzicht.
De gedachte dat de holocaust in de westerse wereld geleidelijk is gaan fungeren als een 'funderend' of 'stichtend' verleden sluit nauw aan bij de erosie van het nationalisme en de grote ideologieën vanaf de jaren zestig, met als meest markante punten de 'aankondiging van het einde van de Franse Revolutie' als oorsprongsverhaal(récit des origines)en identiteitsvertoog(discours de l'identité)door historicus François Furet in zijn essayPenser la Révolution françaisein 1978 en de definitieve ondergang van het communisme in 1989, door Diner bestempeld als het moment waarop de idee van de holocaust als 'de ultieme kerngebeurtenis' van 'onze tijd' definitief doorbrak. Parallel aan de afbrokkeling van het nationalisme en degrand narrativesging de holocaust steeds nadrukkelijker fungeren als foundational past - in ieder geval voor de westerse wereld - met een verdere ontwikkeling en expansie van de herinneringscultuur daaromheen.
Het lijdt geen twijfeldat de vitaliteit en de zeggingskracht van de holocaust als transnationale herinneringscultuur in belangrijke mate verbonden zijn met de universalistische betekenis die aan de nazistische genocide wordt toegekend. In die zin is deze cultuur rechtstreeks verbonden met de beginselen van het internationaal recht en uiteenlopende noties van mensenrechten, democratie, tolerantie, inclusiviteit en pluriformiteit. Dat was ook precies de weg waarlangs aan de nazistische vervolging in de loop van de tijd een bredere, actuele en humanistische betekenis werd gegeven - een lange weg, van Otto Franks inspanningen vanaf de jaren vijftig om de humanistische interpretatie van Anne's dagboek te populariseren tot de latere antiracisme-campagnes van het Anne Frankhuis, maar evengoed de ontelbare romans, speelfilms en documentaires, en ten slotte de politieke leiders op de conferentie in Stockholm. Hun inspanningen waren er expliciet op gericht de herinnering aan de holocaust om te smeden tot het morele ijkpunt van de postcommunistische, democratische en humanistische wereldorde - niet meer en niet minder.
Maar dat is niet het hele verhaal. Binnen de herinneringscultuur rond de holocaust is van oudsher nog een andere oriëntatie te onderscheiden waar het gaat om de betekenis van de nazistische massamoord. Ook daarin gaat het om de holocaust als een 'funderend' verleden, maar van een heel andere aard, zoals de Israëlische historicus Amos Goldberg een paar jaar geleden in een scherpzinnig artikel heeft laten zien - niet als bron van legitimiteit voor een radicale politieke moraal op basis van de beginselen van universele mensenrechten, maar als een spiegel, als een bron van identiteit, als bewijs te behoren tot de beschaafde wereld, in de eerste plaats van de westerse wereld zelf. Vormt de herinneringscultuur in de hierboven geschetste betekenis de context voor een radicaal kosmopolitisch regime van mensenrechten, gebaseerd op gelijkheid, democratie en pluriformiteit, in het tweede geval tendeert zij naar een identiteitspolitiek van zelfbevestiging.
Deze verschillen hangen, aldus Goldberg, samen met de hiervoor benoemde paradox die besloten ligt in de karakterisering van de holocaust als het ultieme en absolute kwaad, dat uniek is en tegelijk een universele betekenis heeft. Cruciaal in de politieke betekenisgeving is aan welke kwalificatie het meeste belang wordt toegekend: wordt 'uniciteit' primair verbonden met het op fysieke vernietiging gerichte antisemitisme dat uitliep op de holocaust, of wordt zij eerder begrepen in de zin van 'exceptioneel', waar het gaat om de enorme omvang en de industriële wijze waarop de massamoord geschiedde, in vergelijking met andere perioden van extreem geweld, massamoord, koloniale onderdrukking en genocide. In het eerste geval kan de holocaust gemakkelijk worden ingezet als een speerpunt in identiteitspolitiek, in het tweede geval fungeert zij als eencause célèbrevoor een principiëlepolitics of justice,gebaseerd op een volledige erkenning van individuele mensenrechten.
Goldbergs onderscheid maakt het mogelijk om beter te begrijpen hoe een volledige erkenning van de holocaust kan samengaan met een politiek die daar, vanuit het perspectief van een kosmopolitische politieke moraal, haaks op lijkt te staan. Voorbeelden zijn er te over. Zo worden in Israël - en niet alleen daar - pleitbezorgers van de rechten van Palestijnen door nationalisten weggezet als landverraders, antizionisten, antisemieten zelfs. Hun 'nooit weer' heeft een heel andere betekenis dan die van de mensenrechtenactivisten en hetzelfde geldt voorhard-boiledchristelijk-filosemitische en christelijk-zionistische organisaties. Uit deze voorbeelden wordt al direct duidelijk dat de wijze waarop de holocaust is verweven met de eigen identiteit sterk varieert, afhankelijk van de politieke context en signatuur.
Opmerkelijk in dat verband is de omarming van de herinnering aan de holocaust door rechts- en centrum-nationalistische bewegingen, niet alleen in West- en Oost-Europa, maar ook in de VS. Partijen als het Hongaarse Fidesz van Orbán, het Poolse PiS, de PVV en de Amerikaanse Republikeinen zijn uitgesproken in hun inzet voor de herinnering aan de holocaust, terwijl ze aan de andere kant campagne voeren tegen vreemdelingen, asielzoekers en moslims. En zij staan daarin niet alleen. Hun houding jegens de holocaust vertoont een opmerkelijke verwantschap met hun strijd voor 'de joods-christelijke traditie' - een thema dat populair werd vanaf de jaren negentig, precies in dezelfde tijd als waarin de transnationale herinneringscultuur rond de holocaust vorm kreeg.
Eerder heb ik al eens laten zien dat het adjectief 'joods-christelijk' tot die tijd vrijwel uitsluitend werd gebruikt in een religieuze en morele context en vrijwel nooit in een algemene politieke of culturele zin. Dat veranderde pas na het einde van de Koude Oorlog, met name in de debatten over immigratie, de multiculturele samenleving en, vooral, de uitbreiding van de Europese Unie en de mogelijke toetreding van Turkije, met 9/11 als definitief omslagpunt - in de tijd, kortom, dat de gedachte aan een wereldwijdeclash of civilizationsopgang deed. De idee van een (bedreigde) 'joods-christelijke beschaving' burgerde daarop zo snel in dat het leek of ze er altijd was geweest. De steun aan Israël, als frontstaat in die 'strijd der beschavingen', paste hier naadloos in, zo goed als de eerbiediging van de herinnering aan de holocaust.
De manier waarop de herinneringaan de holocaust wordt ingezet als onderdeel van een identiteitspolitiek kan dus uiteenlopen, duidelijk is dat zij in al deze gevallen niet dient als een vertrekpunt van een pleidooi voor een regime van universele rechtvaardigheid, maar als een middel tot zelfbevestiging. Een uitzonderlijke variant daarop vormt de wijze waarop de herinnering aan de holocaust functioneert in de Duitse politieke cultuur. Daarin is de nazistische vernietigingspolitiek onverbrekelijk verbonden met het thema van schuld als morele grondslag van de naoorlogse politieke en maatschappelijke orde. Andere perspectieven - verbindingen met andere perioden van massageweld, racisme en terreur - staan daarmee op gespannen voet, omdat ze de centrale en unieke positie van de holocaust en daarmee van de grondslagen van het naoorlogse Duitsland bedreigen. Dat geldt ook voor kritiek op Israël - waarbij vervolgens al snel de kaart van antisemitisme wordt getrokken.
De laatste jaren leidde deze stellingname geregeld tot heftige debatten, met als hoogtepunt de controverse in 2021 rond het essay van Dirk Moses,Katechismus der Deutschen.In de media en in vakkringen sprak men vanHistorikerstreit 2.0,een rechtstreekse verwijzing naar de intellectuele, culturele en politiek strijd in de tweede helft van de jaren tachtig over de oorzaak en de plaats van Auschwitz in de geschiedenis. Niemand kon op dat moment bevroeden dat deze polemiek nauwelijks twee jaar later ook de straat zou bereiken.
In het kielzog van het nietsontziende Israëlische optreden als reactie op de moorddadige campagne van Hamas laaiden deze discussies enkele maanden geleden opnieuw en heviger op. Vele, vooral jonge Duitsers vroegen zich verbijsterd af waarom de regering, maar ook de media en andere instellingen, zich zonder voorbehoud achter Israël opstelden en geen enkele ruimte boden aan het Palestijnse perspectief. Een van de leiders van de spd verklaarde ter verdediging dat de belofte vannie wieder,die de grondslag vormde van het naoorlogse Duitsland, zich uitstrekte tot het 'uitwissen van joods leven' als zodanig, waar en door wie dan ook. Jürgen Habermas, hoofdrolspeler in de eersteHistorikerstreiten decennialang het intellectuele geweten van Duitsland, benadrukte de morele en politieke verplichting van de Bondsrepubliek om op te komen voor Israël.
De joods-Amerikaanse schrijfster Deborah Feldman, sinds negen jaar woonachtig in Berlijn, oordeelde snoeihard over de onvoorwaardelijke Duitse steun aan Israël, die in haar ogen uitsluitend het eigen zelfbeeld diende, om beter met de eigen geschiedenis te kunnen leven: 'Die pro-Israëlische houding is zuiver narcistisch. Het gaat niet om de joden, het gaat om de Duitsers zelf.' Vergelijkbare kritiek kwam van de Israëlische historicus Omer Bartov, specialist op het terrein van holocaust-studies en werkzaam in de VS, die erop wees dat de term 'antisemitisme' en de nagedachtenis van de holocaust al te gemakkelijk worden ingezet om het beleid van Israël te vergoelijken.
En zo heeft de oorlog in Gaza al langer bestaande fundamentele verschillen binnen de ogenschijnlijk homogene herinneringscultuur rond de holocaust op schrille wijze aan het licht gebracht. Het is te vroeg om te zeggen wat de gevolgen van deze crisis op de langere termijn zullen zijn. De positie van de holocaust als een transnationaal 'funderend verleden', belichaamd in de Stockholm Verklaring van 2000 en de VN-resolutie van 2005, is gebouwd op de verbinding van de historisch unieke massamoord op de Europese joden met een politiek gebaseerd op universele menselijke waarden en rechten. Een verdere verbinding van deze geschiedenis met andere gevallen van massaal geweld, misdaden tegen de menselijkheid, racisme en kolonialisme - zonder het specifieke, unieke karakter van elk van deze gebeurtenissen uit het oog te verliezen - is om die reden niet alleen logisch, maar zelfs noodzakelijk, schreef de Amerikaanse cultuurwetenschapper Michael Rothberg al in 2009 in zijn belangrijke boekMultidirectional Memory.
Anders gezegd: selectiviteit ondermijnt de grondslagen van de herinneringscultuur rond de holocaust en de daarin besloten gedachte van een politics of justice, omdat ze deze cultuur zowel ongeloofwaardig als mondiaal minder relevant maakt.
Dit essay is grotendeels gebaseerd op het laatste hoofdstuk en de epiloog vanNederland en de herinnering aan de Jodenvervolging 1945-2024van Frank van Vree, dat zojuist is verschenen bij uitgeverij Verbum
Ook historische misdaden tegen de menselijkheid, zoals slavernij, zien we binnen het 'frame' van de holocaust