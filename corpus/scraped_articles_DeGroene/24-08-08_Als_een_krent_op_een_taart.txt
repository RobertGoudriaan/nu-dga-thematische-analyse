Als een krent op een taart

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
8 augustus 2024
In zijn leven was niets gebeurd.Hij ging niet op avontuur, nam aan geen enkele oorlog deel, zat niet in de gevangenis en vermoordde niemand. Een fortuin won hij nooit en hij verspeelde er ook geen. Deze ultrakorte levensloop legde Elias Canetti vast in een van de aantekeningen die hij tussen 1954 en 1971 optekende in zijn bibliotheek in Hampstead. Hij besloot de aantekening met: 'Hij heeft deze eeuw geleefd, meer niet. Maar dat alleen was al genoeg om zijn levendimensiete geven, zowel in emotioneel als in rationeel opzicht.'
Als dit op hemzelf slaat, dan zit er ook de nodige ironie in de notitie. Canetti werd in 1905 geboren in een Sefardisch-joodse koopmansfamilie, bracht zijn kinderjaren door in Bulgarije en daarna Engeland, woonde na de vroege dood van zijn vader met zijn moeder en broers in Oostenrijk, Zwitserland en Duitsland en vluchtte in 1939, na de Anschluss, met zijn vrouw naar Engeland, waar hij ook na de oorlog bleef. Als dat geen bewogen leven is, getekend door de geschiedenis.
Hetzelfde geldt voor de familie die de Amerikaanse schrijfster Claire Messud opvoert in haar veelomvattende romanDeze vreemde bewogen geschiedenis. Die stamt af van Fransen die generatieslang in Algerije - van 1848 tot 1962 een kolonie van Frankrijk - leefden en uitwaaierden van Thessaloniki naar Rio de Janeiro, van Oran naar Parijs, van Genève naar Sidney. Maar van grote rampen of buitensporig geluk is geen sprake in de levens van de familieleden - ze hebben geleefd, om met Canetti te spreken, 'meer niet'. Wel is er op de achtergrond de Geschiedenis, die Messud met een hoofdletter opvoert, en die heeft hun levens wel degelijk 'dimensie' gegeven.
Deze vreemde bewogen geschiedenisis een ambitieuze familieroman, niet alleen omdat hij zich over drie generaties en vier continenten uitstrekt, en grote historische gebeurtenissen als de Tweede Wereldoorlog, de dekolonisatie van Algerije, de Cubacrisis en de val van het IJzeren Gordijn op de achtergrond spelen, maar ook omdat Messud het genre opnieuw probeert uit te vinden. De roman is gebaseerd op haar eigen familiegeschiedenis: haar grootvader Gaston schreef tijdens zijn pensioen zijn herinneringen voor haar en haar zus op, ruim duizend met de hand geschreven bladzijden, afgewisseld met foto's, brieven, recepten en telegrammen - een kostbare schat. Maar de roman opent met de gebruikelijke disclaimer dat het een werk van fictie is en dat alle personages en gebeurtenissen haar verbeelding weerspiegelen.
De fictieve ingrepen zijn onmiskenbaar. Allereerst zijn er de grote sprongen in de tijd die Messud neemt, beginnend in juni 1940 naar januari 1953 naar januari 1963, eindigend in het voorjaar van 2010. In de proloog reflecteert ze op het beginnen van een familiegeschiedenis, om te concluderen dat het niet uitmaakt waar je begint: 'We bevinden ons altijd in het midden, waar we ook staan, we zien maar een deel.' Net als het begin lijken de uitsneden in de tijd waarvoor ze heeft gekozen willekeurig: niet de jaren van de omslagpunten in de Geschiedenis - de oorlog, de onafhankelijkheid van en daardoor het vertrek uit Algerije - maar juist ervoor en erna. Ook de ingrijpende gebeurtenissen in de levens van haar personages liggen vaak in de gaten tussen de episodes waar ze bij stilstaat. Alsof er niets in hun leven gebeurt. Niet voor niets is de aantekening van Canetti een van de motto's en dus een leesaanwijzing van haar roman.
De tweede belangrijke literaire ingreep is dat ze niet voor één personage heeft gekozen dat de familiegeschiedenis vertelt, maar dat die door het prisma van vijf familieleden wordt opgeroepen. Allereerst is er de grootvader Gaston, marineofficier en later zakenman, geboren en getogen in Algerije en getrouwd met een zestien jaar oudere vrouw, een huwelijk dat zo gelukkig is dat hij zijn huwelijk het meesterstuk van zijn leven noemt. Dan zijn er zijn twee kinderen, François en Denise, die ieder op hun eigen manier hun leven lang worstelen met de verbanning uit het land van hun jeugd. Beiden zijn eenlingen, lijden onder de discriminatie die hun als'pied noirs'met regelmaat ten deel valt, en voelen zich als 'een krent op een taart', omdat ze nergens bij horen. En het perspectief verplaatst zich ook nog naar Barbara, de nuchtere Canadese vrouw van François, en Chloé, de jongste van hun twee dochters, die schrijfster wil worden.
Messud weet al die personages prachtig tot leven te roepen, ze kruipt in hun huid en maakt hun trots (in het geval van Gaston), hun verongelijktheid (François en Barbara), hun eenzaamheid (Denise) en hun gretige levenslust (Chloé) intens voelbaar. Ze zijn allemaal op drift en tegelijk zijn ze innig met elkaar verbonden.Deze vreemde bewogen geschiedenisproblematiseert het begrip familie, laat zien dat die een vloek en een zegen tegelijk is. Dat blijkt ook uit het familiegeheim - natuurlijk is er ook een familiegeheim - dat aan het eind van de roman wordt onthuld. Maar in alle vaak noodgedwongen omzwervingen van de familieleden vormen de familiebijeenkomsten de constante, is de familie hun thuis.
Zoals grootvader Gaston uitdroeg: thuis was geen kwestie van geografie maar van familie. Familie was het enige wat telde, zeker voor degenen die rondreisden, voor degenen zonder vaderland.
Gastons huwelijk is het 'meesterstuk van zijn leven'
Tony Luong / The Washington Post / Getty Images | Claire Messud maakt de trots, eenzaamheid en levenslust van haar personages intens voelbaar CLAIRE MESSUD Deze vreemde bewogen geschiedenis Vertaald door Erik Bindervoet. Ambo|Anthos, 464 blz.