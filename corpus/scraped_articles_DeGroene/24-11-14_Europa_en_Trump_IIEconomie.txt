Europa en Trump II Economie

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
14 november 2024
Het heraantreden van Trump betekent dat Europa nu echt voor zichzelf moet gaan zorgen: eigen broek ophouden, eigen koers varen. Reken op grillen en plotselinge beleidswijzigingen in de VS; daar wil je niet afhankelijk van zijn. Wat houdt ons tegen, hoor je dan vaak. Europa is een groot economisch blok met hoogwaardige technologie en sterke financiële markten. Voor Europa geldt bij uitstek dat'whatever we can do, we can afford',zoals Keynes schreef. Dat bleek tijdens het oplossen van de eurocrisis en opnieuw tijdens de pandemie. Wat Europa kan doen, kan het zich altijd ook financieel veroorloven.
Wie met dit argument komt - ik heb het ook vaak gedaan - mist de belangrijkste barrière waarmee Europa op dit moment zijn eigen succes saboteert. Dat is ons zelfbeeld.
Een illustratie is Europa's Recovery and Resilience Facility (RRF). Als onderdeel van de ambitieuze NextGenerationEU-strategie stelde de Europese Commissie tijdens de pandemie 724 miljard euro subsidies en leningen beschikbaar aan lidstaten, te besteden tussen 2021 en 2026. Hiervan is 5,4 miljard voor Nederland beschikbaar, te besteden aan plannen die Nederland zelf indiende. Het geld kan, eenmaal uitgekeerd, niet worden teruggevorderd, dus bang voor een toeslagenaffaire op Europese schaal hoeft Den Haag niet te zijn. Toch ontving Nederland pas eind september een eerste bedrag van 1,3 miljard euro; we gaan waarschijnlijk niet alles kunnen ophalen. Waarom?
In plaats van daadkrachtig de eigen plannen uit te voeren, zijn in Nederland parlement en kabinet vooral bezig met vragen en antwoorden over het RRF. Kamerlid Postma (NSC) wilde in augustus weten: hoeveel heeft Nederland bijgedragen aan het vullen van het coronaherstelfonds? Antwoord: nog niets, want het werd op de kapitaalmarkten tot 2058 gefinancierd. In de toekomst dragen alle lidstaten bij aan de afbetaling, Nederland zo'n 38 miljard euro. Tel uit je winst: het rendement op investeringen in infrastructuur zoals wegen, elektriciteitsnetwerk en datacenters is tien tot dertien procent, met een reëel rendement van elf procent en twee procent inflatie zal ons RRF-geld in 2058 tot boven de zeventig miljard opgeleverd hebben.
Postma vroeg dus ook: wat is de reden dat Nederland mogelijk niet het geld zal ontvangen dat klaarstaat? Het antwoord van minister Heijnen was dat Nederland bepaalde mijlpalen zou kunnen missen, benodigd om de betalingen te ontvangen. Denk aan rekeningrijden, wind op zee, investeren in de strafrechtketen en hervorming van de energiebelasting zodat duurzaam voordeliger wordt.
Blijkbaar focust het kabinet liever op 14,7 miljard minder netto overheidsuitgaven (en op asielzoekers) dan op het uitvoeren van investeringen betaald door Brussel. En ze zijn de enigen niet. Onlangs schreef de Groningse econoom Michael Schwan een rapport over de Duitse deelname. De titeII don't want your money(met dank aan John Lee Hooker) zegt alles. In september had Duitsland slechts zes miljard ontvangen, het land heeft recht op vijfmaal zoveel. Ook in Duitsland is de zojuist ontslagen minister van Financiën Linder obsessief gericht op de 'zwarte nul' van netto nul overheidsuitgaven.
Hoe vaak moet het nog uitgelegd? Een overheids-'tekort' is niet problematisch, want het betekent netto ontvangsten in de economie. Als dat investeringen zijn, kan uit 5,4 miljard zomaar zeventig miljard aan waarde ontstaan voordat er 38 miljard aan rente en aflossing betaald wordt. Belangrijker nog dan de euro's: zo kunnen Duitsland en Nederland hun achterstanden in onderwijs, digitalisering en duurzame energie te lijf.
Amerika heeft Trump, Europa heeft een gevaarlijke mix van evenzeer grillige, kortzichtige leiders van populistische signatuur en besluiteloze technocraten uit het politieke midden zoals Scholz, Rutte en Schoof. Zij krijgen in veel landen hulp bij het saboteren van het eigen succes van liberalen die graag als zuinig en financieel veilig poseren en zo Europa's investeringskracht blokkeren. Een volstrekt onnodige barrière, want Europa is een rijk continent. Maar wat betekent dat, onnodig? De verkiezingen van Trump en Wilders waren onnodig, de besluiteloosheid van Rutte en Schoof ook. Maar hun zelfsabotage volgt helaas toch dwingend uit het zelfbeeld van de kiezers die hen in het zadel hielpen: bedreigd en tekortgedaan, en daarom wantrouwig. Wat Europa kan, kan het zich ook veroorloven, zeker. De vraag is hoe Europeanen zichzelf willen zien.
Met ons zelfbeeld saboteren wij in Europa ons eigen succes
Reageren?bezemer@groene.nl