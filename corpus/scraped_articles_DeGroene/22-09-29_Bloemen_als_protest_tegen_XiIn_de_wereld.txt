Bloemen als protest tegen Xi In de wereld

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
29 september 2022
Hongkong- Nergens buiten het Verenigd Koninkrijk is de Queen zo betreurd als in Hongkong. Nog nooit is iemand daar postuum zo gehuldigd als zij. Urenlang stonden de mensen in de rij voor het Britse consulaat. De ruimte buiten het gebouw was bezaaid met bloemen, portretten van de koningin en geschreven loftuitingen, en ook de Britse vlag ontbrak niet. Maar Elizabeth II, was die tot 1997 niet de bazin van de kroonkolonie Hongkong? Hadden de Hongkongers soms heimwee naar het koloniale bewind? Misschien. Maar hun hulde was vooral een stil protest tegen het regime dat ze ervoor in de plaats hebben gekregen: het Chinese.
De laatste dertig koloniale jaren waren relatief liberaal. De 'opruiingswet' en andere repressieve wetten werden niet meer toegepast, maar ook niet afgeschaft. Sinds de nationale veiligheidswet in 2020 in Hongkong een Chinese dictatuur vestigde, zijn ze uit de mottenballen gehaald, hoewel Hongkong volgens de herschreven geschiedenisboekjes nooit een kolonie is geweest maar slechts bezet gebied. Kortgeleden kregen vijf spraaktherapeuten negentien maanden cel vanwege het publiceren van 'opruiende' kinderboeken. Die vertelden hoe schapen hun dorp verdedigen tegen een roedel wolven. Ook iemand die bij het Britse consulaat de Queen eerde met een harmonicaconcert werd wegens opruiing opgepakt. Behalve het Britse volkslied had hij namelijk ook het 'volkslied' gespeeld van de massale pro-democratiebetogingen in 2019.
De laatste twee jaar zijn bijna tweehonderdduizend mensen uit Hongkong gevlucht, en nog veel meer zullen volgen. Vaak hebben ze zich gevestigd in Engeland, het land van hun vroegere staatshoofd. Daar is de stemming fel antiChinees. Vorig jaar bestempelde het Lagerhuis de vervolging van de Oeigoeren als genocide. De dood van de koningin heeft de spanning nog opgedreven. Het parlement verbood een Chinese delegatie de toegang tot Westminster Hall waar de Queen lag opgebaard.
Voor de begrafenis was opperleider Xi Jinping uitgenodigd, maar hij had geen tijd of zin en stuurde zijn vertrouwensman vice-president Wang Qishan. Zeven parlementariërs, die vanwege hun rol in het genocidebesluit waren getroffen door Chinese sancties, protesteerden heftig tegen de 'belediging' waarop die uitnodiging neerkwam. Wang kreeg van de nieuwe Britse vice-premier Thérèse Coffey te horen dat het VK de samenwerking met China op allerlei gebieden wil versterken. Praatjes voor de vaak, want premier Liz Truss zelf ziet China als een 'bedreiging' en een 'autoritaire agressor'.