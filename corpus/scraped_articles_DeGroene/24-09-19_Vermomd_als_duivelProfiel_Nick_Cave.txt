Vermomd als duivel Profiel Nick Cave

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
19 september 2024
In duizenden wilde optredens verpulverde Nick Cave met satanische schreeuw- en huilzang het publiek. Maar de afgelopen twee decennia loodst de rockster zijn fans kwetsbaarder langs de pieken en dalen van het leven.
Op 26 en 27 septembertreedt de Australische zanger Nick Cave met zijn band The Bad Seeds op in de Amsterdamse Ziggo Dome. Dit ter gelegenheid van zijn nieuwe album, waarvoor recensenten wederom sterren en superlatieven tekortkomen. Het vliegwiel van de roem, dat ervoor zorgt dat sommige artiesten op een bepaald moment boven alle kritiek verheven lijken, heeft nu ook Nick Cave naar het supersterrendom gelanceerd.
Voor deze fan van het eerste uur vormtWild God,het nieuwe album van Nick Cave en zijn Bad Seeds, een lichte teleurstelling. Zeker, het is een'joyful record',zoals het persbericht wil, maar ik erger me nogal aan de synthesizers, strijkers en gospel-c.q. engelenkoren die de mix teisteren. Aan de prekerige toon waarop Cave zingt ben ik gewend, maar deze nieuwe nummers zijn wel erg van dik spiritueel hout zaagt men planken. Waar is mijn held nu weer mee bezig?
'Wanneer ik denk aan de artiesten die ik echt bewonder, degenen die ik door de jaren heen heb gevolgd, hebben ze me allemaal op een bepaald moment in hun carrières teleurgesteld.' Zo beantwoordde Nick Cave zelf een paar maanden geleden op zijn blogThe Red Hand Fileseen vraag van een teleurgestelde fan. En na het noemen van een aantal van die helden, onder anderen Bob Dylan, Neil Young, Nina Simone en Leonard Cohen, vervolgde hij: 'Ze hebben me allemaal wel een keer verward of ontevreden gemaakt. Ze volgden soms niet de richting die ik had gehoopt, maar in plaats daarvan hun eigen verwarrende paden naar hun eigen waarheden (verdomme!). Dan voelde ik me niet prettig bij dingen die ze deden of zeiden, of vond ik een bepaald album niet leuk. Toch was er altijd iets wat me bleef boeien en me nieuwsgierig maakte naar wat ze hierna zouden doen. En dat heeft vooral te maken met hun authenticiteit.'
Precies zo'n soort artistieke oorspronkelijkheid maakte dat Nick Cave op zijn beurt kon uitgroeien tot een van de grootste artiesten van zijn generatie. De Australiër heeft zich nooit in een leren jack gehesen om vervolgens zijn leven lang de punkrock-outlaw uit te hangen, met steeds dezelfde show en dezelfde hits. Zelfs als we ons tot zijn muziek beperken zien we dat elk nieuw Nick Cave-album een verandering ten opzichte van het vorige betekent. Ook The Bad Seeds zijn de afgelopen decennia steeds uitgedijd, ingekrompen, half opgeheven, van samenstelling veranderd, of kregen een gospelkoor achter zich.
Sinds hij omstreeks zijn zestiendevoor het eerst op een podium stapte ontwikkelde Cave zich op een welhaast bezeten manier, en op velerlei gebied. Behalve songs schrijven (de teller staat inmiddels op achttien studioalbums met The Bad Seeds) schreef hij twee (redelijk goede) romans, een prachtig prozagedicht(The Sick Bag Song)en een paar filmscripts. Ook componeerde hij met kompaan Warren Ellis een stapel filmsoundtracks, acteerde hij (matig) in een paar speelfilms en speelde hij (overtuigend) zichzelf in drie documentaires over zijn werk. Maar Cave staat natuurlijk vooral bekend om zijn intense liveoptredens, waarvan hij er vele duizenden moet hebben gegeven.
En dan blijkt meneer ook nog te kunnen pottenbakken. Ja, echt waar. Onder de titelThe Devil: A Lifewerd dit voorjaar in galerie Xavier Hufkens in Brussel een serie beeldjes van Nick Cave tentoongesteld. Ik was sceptisch, want had Cave hier al mee bezig gezien in de ietwat pretentieuze documentaireOne More Time with Feeling.In zijn witte jas, met zijn serieuze bril, had hij er vooral uitgezien als de zelf-mythe-bakker die zijn publiek weer eens in het ootje nam. Toch wilde ik, in het licht van wat ik hierboven schreef over zijn ontwikkeling, de artiest ook in deze stap graag volgen.
Mijn fascinatie voor Cave begon rond 1981op het tienerkamertje van de veel te vroeg gestorven dichter Jan Kostwinder (1960-2001). De schrijver van prachtboeken alsBrieven aan Willem-Alexanderhield enorm van popmuziek. Maar 'Kotsie' had het niet zo op, ik citeer de bebrilde betweter, 'die flauwe rotzooi' waar ik destijds naar luisterde. Jan doelde hierbij met name op Bruce Springsteen, die voor hem geen halve heilige was, maar gewoon een saaie rocker. Nee, de roodharige rebel had zijn muziek (net als zijn koffie, zijn drank en zijn drugs) het liefst een beetje sterk. Avond aan avond luisterden we naar wat voor weergaloze teringherrie hij zich in die postpunk-periode nu weer had laten aansmeren door hippe muziektijdschriften alsNMEenVinyl.The Fall, Theatre of Hate, Joy Division, The Slits... het kon zo gestoord niet klinken of Janneman had er een plaatje van. En zo luisterden we op een avond ook naar The Birthday Party, een van de eerste bands van Nick Cave.
'Ze hebben zich vernoemd naar een toneelstuk van Pinter, weetjewel', vertelde Jan samenzweerderig. Ik had geen idee wie Pinter was, maar Jan legde de elpeePrayers on Fireop de platenspeler en gebaarde me te zwijgen. Een seconde later denderde het openingsnummerZoo Music Girluit de speakers: bonkende jungle-ritmes, vieze vette bastonen en krassende gitaren. In de verte hoorde ik iemand krijsen:'Our live together is a hollow tooth! Spit out the shells!'
'Dat is Nick Cave!' schreeuwde Jan boven de muziek uit. 'De zanger! Schrijft ook de meeste teksten!'
Zanger? Was dit wel zingen? Was dit een liedje? Was dit überhaupt wel popmuziek? Lang verhaal kort: ik raakte aan Nick Cave zoals anderen aan de crack. Ik schafte me vanaf dat moment alles aan wat er van hem verscheen. Terwijl de Top 40 werd geteisterd door bzn(Chanson d'A-mour),Dolly Parton(9 to 5)en ene Nicole(Ein Bisschen Frieden)waren wij in de ban van Nick en zijn compromisloze Bad Seeds, een band die van alles in het vaandel had staan, behalve 'pop' en 'entertainment'.
Cave sleurde mij en mijn Generatie X-genoten mee naar een mythische muzikale wereld vol moerassen, in het water drijvende dode meisjes en bossen die 'brandden als begrafenissen'. Muziekbladen noemden het'gothic'.Hoogtepunt vonden wij in die jaren de satanisch gegilde opening van het nummerSonny's Burning: 'Hands up who want's to die?'
Jan en ik staken dan altijd gnuivend onze handen op en trokken nog een biertje open.
En toen hadden we Cavenog niet eens live gezien. De eerste keer dat dat gebeurde - we hebben het over 1984 - was een openbaring. Cave was vanuit Londen, waarvandaan The Birthday Party tot dan toe had 'geopereerd', naar Berlijn vertrokken. Daar was het wonen goedkoop en de heroïne nog goedkoper. In de Amsterdamse Meervaart trad hij op met de gloednieuwe Bad Seeds, die nog niet echt op elkaar ingespeeld leken. Desondanks wist Cave de zaal te bespelen als een sjamaan.
Om te beginnen: hij zong niet. Cave loeide, hij mompelde, hij schreeuwde en krijste, maar hij zong niet. En als hij wel zong was het vals. Met zijn verkreukelde tweedehandskostuum en zijn puntschoenen zag hij eruit als een koortsige rock-'n-rollkapitein die over het dek van zijn podium ijlde, ondertussen maar doorraaskallend over lawines, hutkoorts, muiterijen in de hemel en een vent die Saint Huck heette. Soms vrat hij de microfoon bijna op. Gitarist Blixa Bargeld, gerekruteerd uit de Berlijnse noise-band Einstürzende Neubauten, liet zijn instrument piepen, janken en knarsen, drummer Mick Harvey, enig overgebleven bendelid na het uiteenvallen van The Birthday Party, leek de maat voortdurend kwijt en bassist Barry Adamson deed zijn best om het spookschip drijvend te houden, terwijl de harmonica van Nick Cave jankte als een misthoorn.
Het was pathetisch, en licht belachelijk. Maar het werkte. Welke demonen Cave ook in zijn greep hielden, en of ze echt of nep waren, hij gaf ze met zoveel overtuiging gestalte dat ze grimmig voor mijn geestesoog verschenen.
Ik heb Nick Cave daarna nog vele malen live aan het werk gezien, en bijna altijd was er diezelfde dwingende intensiteit. In Paradiso, maar ook in grote zalen als de Ziggo Dome, op openluchtfestivals als Werchter of Best Kept Secret, weet Cave met zijn band steevast de zogeheten 'vierde wand' niet zozeer te doorbreken als wel te verpulveren.
Talrijk zijn de laatste jaren de live-video's waarop de zanger - zoals altijd keurig in pak - de hand van een mooi meisje (of soms zelfs die van een verbijsterde boomer) aan zijn ontblote borst drukt terwijl hij dwingend fluistert:'Can you feel my heartbeat?'Dit alles aanschouwd door tienduizend fans die ademloos meezwijmelen. Tijdens concerten in 2017 nodigde Cave zijn fans zelfs regelmatig uit om gezellig bij hem op het podium te komen zitten, waar velen joelend, lachend en highfivend gehoor aan gaven.
Wat een verschil met vroeger.In de vorig jaar verschenen documentaireMutiny in Heaven,een fascinerend verslag van de opkomst en ondergang van The Birthday Party, valt te zien hoe Cave's houding ten opzichte van zijn publiek veranderd is. In zijn beginjaren zien we Cave namelijk regelmatig onvriendelijk op het publiek losgaan, verbaal en fysiek:'... the front rows are not for the frail, my dear',voegt Cave een in de moshpit verdwijnend meisje bijvoorbeeld op een bepaald moment toe.
Typisch Cave oude stijl: de zanger als woestepoète maudit,die net zo makkelijk Shakespeare aanhaalt als naar zijn publiek schopt. De gewelddadige reputatie van The Birthday Party was destijds zo groot dat veel shows ontaardden in knokpartijen.
Ook met The Bad Seeds deed Cave tot ver in de jaren negentig weinig aancrowd-pleasen.De chaos was dan wel verruild voor iets van orde, het postpunktempo was omlaaggegaan en statiger maatsoorten werden het nieuwe normaal, maar de shows bleven steevast explosief, onvoorspelbaar en emotioneel enerverend.
Cave maakte nooit gezellige kletspraatjes met het publiek en opmerkingen uit de zaal werden met korte cynische oneliners beantwoord. Zijn schreeuw- en huilzang zette de performer kracht bij door enorme sprongen te maken en daarbij op zijn knieën te landen alsof hij een door de duivel bezetenpreacherwas. Maar altijd zocht hij, kronkelend over het podium, half lonkend, half provocerend, contact met de eerste rijen.
Cave's grote voorbeeld Iggy Pop was bij optredens nooit ver weg. Zelfs bij rustige nummers - en die waren er - ontstond er een bijkans elektrische spanning tussen zanger en publiek.
De afgelopen twee decenniaechter stelde Cave zich geleidelijk anders op en kreeg hij een ander soort bekendheid. De ooit ruw-om-zich-heenslaande-verdoemde-heroïne-punk begon te schrijven, gaf lezingen, en zijn uit tweedehandszaken opgeviste pakken werden vervangen door maatkostuums van Savile Row. De inmiddels in Engeland woonachtige zanger ging in mei 2023 zelfs in op een uitnodiging om bij de inhuldiging van Charles III aanwezig te zijn. Diehard fans vielen van hun stoel.
Nu was Cave nooit de zing-schreeuwendeidiot savantwaar hij in zijn beginjaren soms voor werd uitgemaakt. De biografieBoy on Fire: The Young Nick Cavevan de Australische journalist Mark Mordue (2021) levert hiervoor overvloedig bewijs.
Nick stamt namelijk uit een redelijk stabiel, hoogopgeleid gezin en wordt, samen met twee broers en een zus, liefdevol opgevoed door zijn moeder Dawn en vader Colin, een docentenechtpaar. Zijn idyllische jeugdjaren in Wangaratta worden verstoord als hij in 1971 - 'voor zijn eigen bestwil' - naar een kostschool in Melbourne wordt gestuurd. Later verhuist de hele familie naar Melbourne, maar de incidenten blijven zich opstapelen. De invloed van vader Colin, een intellectuele mannetjesputter, valt hierbij niet te onderschatten; hij en Nick vechten aan tafel menig verbaal meningsverschil uit, waarbij Colin Cave zijn zoon zo'n beetje de hele westerse cultuurgeschiedenis inpepert en niet nalaat op te merken dat zijn zoon nog veel moet opsteken. Het maakt in Cave een bewijsdrang en intellectuele ijver los die grenst aan razernij en uiteindelijk leidt tot zijn rigide arbeidsethos. Medebandlid Rowland S. Howard was stomverbaasd toen hij op Cave's tienerkamer al rijen boeken van onder anderen Dostojevski en Nabokov zag staan:'Did you read all this shit? I thought you were for real.'
De onverwachte dood van Nicks vader in januari 1979 deed de rest. Colin Cave verongelukte in zijn auto terwijl hij naar het politiebureau in Melbourne racete, waar zoonlief samen met moeder Dawn en zijn zus na weer een vandalistisch voorval zat te wachten op vrijlating op borgtocht.
'Nick was altijd al eenangry young man,maar na de dood van zijn vader werd hij tien keer bozer', aldus een jeugdvriendin. Nick was destijds 21 jaar oud. Tien dagen later stapte hij alweer de studio in om nieuwe opnames te maken met zijn eerste bandje The Boys Next Door en een jaar later vertrok de band naar Londen 'om het te gaan maken'. Ze doopten zichzelf tijdens de vlucht om in The Birthday Party. Cave's artistieke bewijsdrang was door de dood van zijn vader niet gedoofd, integendeel. Woede, spijt- en schuldgevoelens wakkerden die drang alleen maar meer aan. De jonge wilde hond leek zich nog meer te willen bewijzen, en op steeds meer gebieden.
Zo publiceerde hij in 1989 de romanAnd the Ass Saw the Angel. Dus die woesteling had een boek geschreven? Met hoofdstukken, uitgewerkte karakters en een verhaallijn? Cave-fans stonden wederom perplex.
De tweede omslag betrof het ingetogen albumThe Boatman's Call(1997). Cave zong opeens als een ware crooner over God, liefde en liefdesverdriet. Het was nogal een overgang na het voorgaande albumMurder Ballads,waarop de ik-figuur in het neurotische rampestampnummerStagger Leenog bereid was 'om over veertig kutjes te kruipen op zoek naar één lekkere vette jongenskont'.
Een jaar later trouwde Cave met diplomatendochter Susie Bick, model en modeontwerpster. Opeens stond het stichten van een gezin op de agenda van de vuige rocker. Tevens slaagde hij erin - op zeer dringend verzoek van zijn aanstaande - om eindelijk zijn jarenlange heroïneverslaving te overwinnen.
Artistiek veranderde er ookhet een en ander. Cave gaf aan dat hij songs als verzonnen verhaaltjes (een soort minifilmscripts vol dood en verderf) nu liever verruilde voor een meer autobiografische aanpak. En de muziek veranderde mee, alsmede de samenstelling van The Bad Seeds. Trouwe dienaars Blixa Bargeld en muzikaal meesterbrein Mick Harvey moesten het veld ruimen. Het toetreden van ex-Dirty Three-violist Warren Ellis (en zijn batterij instrumenten en elektronica) kondigde een nieuwe fase aan, die met het albumPush the Sky Away(2013) tot een artistiek hoogtepunt kwam.
De volgende omslag was een dieptragische. Het overlijden in 2015 van Cave's zoon Arthur, die na het nemen van lsd van een klif viel, was wereldnieuws. Maar Cave's artistieke ontwikkeling kwam, zoals altijd na een crisis, snel weer in een stroomversnelling. Hoe slecht hij er ook aan toe was, altijd bleef Cave optreden, componeren, schrijven, lezen. Het werk is tijdens de meest afschuwelijke fases in zijn leven altijd zijn reddingsboei gebleven.
Zo begon de workaholic ook met de keramiekbeeldjes dieThe Devil: A Lifezouden vormen. Cave vertelde later dat hij het overlijden van Arthur alleen een plek zou kunnen geven door te werken. Dus gingen ook de opnamen van het albumSkeleton Treedoor, alsmede het filmen van dit project.
Hierna startte Cave het online vraag-en-antwoordproject The Red Hand Files (motto:'Ask me anything').Cave beantwoordde hierbij de gekste vragen van fans, maar beschreef ook openlijk de worsteling met het verdriet die hij en zijn gezin moesten doorstaan. Als ultieme rouwverwerking verscheen in 2019 het zware dubbelalbumGhosteen,waarmee Cave naar eigen zeggen 'een plek wilde creëren waar de geest van Arthur een soort van rustplaats kan vinden'.
Ten slotte verscheen in 2022 het boekFaith, Hope and Carnage,een serie interviews met journalist Seán O'Hagan, waarin Cave openhartig verslag deed van zijn recente artistieke en spirituele ontwikkeling. Ondanks - of juist dankzij - de soms hoogdravende toon is het een zeer inzichtelijk werk over Cave's kunst en persoonlijkheid.
Ook optredens stonden nu in het teken van deze hoogstpersoonlijke belijdenis. Cave trad solo op, ook in Amsterdam, en beantwoordde daarbij vragen uit het publiek, wat hij afwisselde met ballades aan de piano. En hoewel er af en toe gelachen mocht worden, hadden deze optredens toch ook iets weg van openbare biechten. Waar de zanger zich vroeger verstopte achter maskers, alter ego's en geschifte hoofdpersonen, toonde hij zich hier in al zijn kwetsbaarheid aan het publiek.
Cave wordt sinds dit alles door een oud én een nieuw en jonger publiek steeds meer beschouwd als de 'oude wijze man van de rock', een priester-dichter die fans op poëtische wijze langs de pieken en dalen van het leven gidst. Steeds vaker eindigen opbeurende stukjes opThe Red Hand Filesmet variaties op de lessen die zijn vader hem ooit trachtte bij te brengen: dat alleen kunst, schoonheid en liefde de wereld kunnen redden. Toch begint er onder sommige fans en critici ook een soort knorrigheid te ontstaan over de spirituele gentleman-rocker. Cave heeft zich inmiddels dan wel een status verworven die bijna net zo groot is als die van zijn idolen Johnny Cash, Bob Dylan en Leonard Cohen, er valt ook kritiek te beluisteren, met name op zijn steeds conservatievere gedachtegoed. Ook zijn standpunt om eventueel in Israël te blijven optreden blijft hem achtervolgen. Hier kreeg hij kritiek op van vakgenoten als Roger Waters en Brian Eno. Cave blijft echter bij zijn standpunt. Onlangs nog zei hij in een interview: 'Ik zou mezelf geen vriend van de Israëlische regering noemen, maar (...) ik vind het moeilijk om mijn muziek te gebruiken om gewone mensen te straffen voor de daden van hun regering.'
Wie leest hoe Cave in zijnRed Hand Fileskritiek op zijn opvattingen met empathische, maar soms ook vlijmscherpe antwoorden verdedigt, kan alleen maar concluderen dat de kunstenaar op zijn 66ste nog maar weinig van zijn oorspronkelijk artistieke vuur is kwijtgeraakt.
Terug naar Brussel.Eenmaal binnen in de galerie bekijk ik het werk van Cave. Zeventien zogenoemde'flatbacks',beeldjes die op een schoorsteenmantel kunnen staan, verbeelden het leven van een duivelse figuur van wieg tot graf. Ik ben aangenaam verrast, ontroerd zelfs. De figuren zijn tot in detail uitgevoerd en ogen enorm kwetsbaar. De duivel wordt geboren, groeit op, vindt zijn eerste liefde, haalt kattenkwaad uit, trekt ten strijde(Devil Goes to War),trouwt, vermoordt zijn eerste kind (!), en rouwt. En hij lijkt op de rockster zelf, met zijn mooie maatpakken, zwarte haar en gloeiende ogen.
Dit is een heel ander verhaal dan dat van een gevallen engel of de duivel uit de oude bluessongs waar Cave ooit invloed uit putte. Deze duivel lijkt op een mens: zondig, berouwvol en sterfelijk. 'Die duivel gaf me een soort vermomming', vertelde Cave hierover in een interview. 'Ik ben het, maar ik ben het ook niet. Zo kon ik naar mijn leven kijken vanuit het perspectief van de zonde, gewoon door mezelf een paar hoorns te geven.'
Het is inderdaad onmogelijk om bij het zien van deze beeldjes niet te denken aan het turbulente leven van de maker. Bij het laatste beeld, van een stervende duivel met een klein blond jongetje aan zijn zij, getiteldDevil Forgiven,rijst - net als uit het boekFaith, Hope and Carnage- het beeld op van een gekwelde, gelovige kunstenaar die met de moed der wanhoop tracht het goede, het schone en het ware in deze wereld te blijven zoeken. Een man die met zijn werk net zoveel naar erkenning als naar vergeving smacht.
De kunstenaar reikt het publiek daarbij tegenwoordig liever de hand in plaats van het te schofferen. En Cave-fans zullen die hand blijven pakken, hoe pathetisch de artiest soms ook overkomt. Steeds weer kijken we betoverd toe hoe onze geliefde duivelskunstenaar het er nu weer van af zal brengen.
En dan blijkt meneer ook nog te kunnen pottenbakken. Ja, echt waar