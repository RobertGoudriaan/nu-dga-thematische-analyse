Niña Weijers

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
5 oktober 2023
Niet ermee openen, dacht ik, gewoon ergens wegmoffelen tussen de zinnen, alsof het maar één van de vele dingen was, niet hét ding.By the way,dit gebeurde ook nog! Beetje grappig, beetje ironisch, beetje onderdeel van de cultuur.
Het was natuurlijk ook ironisch. Ik had een uur lang een gesprek gevoerd met een schrijver wier (zelfbenoemde)middle names'openheid', 'nuance', 'context' en 'onbepaaldheid' waren. Iemand die, steeds opnieuw, liet zien hoe taal wordt bepaald door de context waarin mensen die gebruiken, hoe betekenis, en in het verlengde daarvan identiteit, nooit gefixeerd is maar altijd in beweging. Deze schrijver was beroemd geworden met een boek waarin ze zich afvroeg hoe je traditionele en geïnstitutionaliseerde aangelegenheden en waarden (het huwelijk, het gezin, moederschap, gender an sich), opnieuw kon beschrijven, doorvoelen, bewonen, toe-eigenen. Het was zo'n boek dat daadwerkelijk iets teweeg bracht in de levens van lezers, onder wie ikzelf. Opnieuw kijken, opnieuw denken, opnieuw voelen!
Ik las het toen ik verliefd was geworden op een vrouw, na een leven van verliefdheden op mannen. Mensen om mij heen zochten naar verklaringen, en de opties leken zich te beperken tot een tweetal: óf ik was mijn hele leven al 'eigenlijk' lesbisch geweest, óf ik viel puur en alleen op 'de persoon'. Ik had, met andere woorden, jarenlang een vals bewustzijn gehad over mijn eigen seksualiteit, óf ik was te laf om ergens voor uit te komen en koos daarom voor seksualiteit in een vacuüm van willekeurig voor mij opdoemende 'personen' (lekker makkelijk! Lekker gratis meeliften op decennia van queer emancipatie!). Het boek hielp me te ontsnappen uit die benauwende tweedeling, om de complexiteit en verwevenheid van allerlei zaken - het persoonlijke en het politieke, om er twee te noemen - te begrijpen en waarderen.
Ik las het nog eens toen ik weer met een man was en net moeder was geworden. Ik viel oneindig uit elkaar, die eerste weken, en tegelijk voelde ik me dwingender dan ooit in een mal gegoten (door wie? Mezelf? De ander? De Ander?). Opnieuw hielp het boek me hier iets interessanters en hoopgevenders in te zien dan deze nieuwe identiteit als een vaststaand (bovendien zeer heteronormatief), gegeven, laat staan een eindpunt.
Het boek was intussen een wereldwijde bestseller geworden en een vaste waarde in de queer literatuur. En ik had in de tussenliggende jaren de meeste van haar overige boeken gelezen: twee dichtbundels, een rechtbankmemoir, een kritische beschouwing over kunst en wreedheid, een lyrisch essay in prozagedichten en het boek dat verscheen in het jaar dat ik moeder werd: een lijvige, vierdelige meditatie op vrijheid. Lenig dacht en voelde ze zich een weg door al die genres heen, en haar werk las als een aanmoediging om de wereld met eenzelfde gevoeligheid, openheid, precisie en generositeit tegemoet te treden.
Dat ze zelf zoiets als een fenomeen was geworden, iemand die met uitzinnig gejuich werd verwelkomd door lezers die zich gedroegen als groupies, kwam me voor als zowel een logisch als absurd voortvloeisel uit haar schrijverschap. Logisch, want haar werk riep je, kort gezegd, op je hele leven te heroverwegen. Absurd, want alles wat ze schreef ging in tegen welke vorm van dogmatisme of blinde verering dan ook.
Ondertussen, merk ik, drijf ik af van dat wat ik dacht te willen zeggen. Dat ik, dus, een uur met deze schrijver had gepraat voor een groot publiek van fans. Dat de lucht had gezoemd van een soort verwachting, een collectief ingehouden adem van luisteraars die hoopten - tja, op wat eigenlijk? Een openbaring? Een medley vangreatest hits?Ik vul dit achteraf allemaal in, het komt ook door dat ene zinnetje, die paar gesiste woorden in het voorbijgaan toen ik net van het podium kwam gelopen.You should speak less.
Hoe ik ze niet uit mijn hoofd kreeg, niet omdat ik me er bijzonder door gekwetst voelde, maar omdat er een hele wereld van niet ingeloste verwachtingen en teleurstellingen achter schuilging. En ook omdat ik dit zinnetje in feite al mijn hele leven, in vele hoedanigheden, met me meedraag - het is iets wat ik in principe dagelijks tegen mezelf zeg. Wie niet? (Veel mensen niet, dat is het probleem.) Pas nu een ander het zo onomwonden in mijn oor siste, kon ik horen hoe het klonk. Onbeleefd. Laaghartig. Komisch. En natuurlijk was ik het toch, gekwetst.
O, zei degene die naast me stond. Ik dacht dat die zei:You were very nice.
'Niet dociel, maar gewoon. Wie ben ik om dit voor haar te kunnen beoordelen?'
Marja Pruis,Huiswerk