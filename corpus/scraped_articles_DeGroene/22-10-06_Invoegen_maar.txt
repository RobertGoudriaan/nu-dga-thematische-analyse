Invoegen maar

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
6 oktober 2022
Op latere leeftijd nog gaan autorijden - met die metafoor neemt Oek de Jong ons mee naar de tijd waarin hij nog 'de zoon' was.
Halverwege begon het me te dagen:er zit een plotspoiler in de titel verborgen. Al die rijlessen die Oek de Jong beschrijft, de interacties met rij-instructeur Dave, het geworstel met het theorie-examen dat ontworpen lijkt voor twintigers die gamend opgegroeid zijn... Hij gaat het nooit redden. De Jong is dik in de zestig! 'Waarom wil je dit überhaupt "nog"', vraagt Dave - gescheurde spijkerbroek, zonnebril in het lange dikke haar - hem op zeker moment.
Iedereen die rijlessen heeft genoten weet van de onmiddellijke intimiteit tussen instructeur - de titulatuur zegt het al, instructeur isbeyondleraar - en onwetende slash halve debiel - leerling is een te optimistische benaming - binnen de krapte van een automobiel, geladen met onmiddellijke weerzin. 'M'n vrouw wordt wat minder', daarmee excuseert De Jong zich dan.
Een flagrante leugen! Iedereen ook die tot dit punt in het boek is gekomen, heeft een beeld van geliefde J. voor ogen die onverminderd onbevreesd, snoeihard en trefzeker haar schrijvende, en dus niet op de gang des levens toegesneden man, overal naartoe brengt, tot hun huisje in Frankrijk aan toe. Hij schept een zeker genoegen in zijn ongeschiktheid, is er heimelijk trots op: 'Ik was schrijver, iemand die zich terugtrok, die ze soms moeilijk konden bereiken, een man die dagenlang de stekker van de telefoon eruit had liggen en niet opendeed als er werd aangebeld.'
Eigenlijk is die hele drang om 'nu nog' te gaan autorijden natuurlijk een dikke vette metafoor. 'Als voetganger en zelfs als fietser kun je op bijna elk moment besluiten om je aan de verkeersstroom te onttrekken. In een auto moet je mee. Sterker dan nu heb ik dat nooit ervaren, nu ik de oprit opdraai: ik moet mee. Dit is wat ik mijn hele leven niet heb gewild, waar ik me altijd tegen heb verzet: gedwongen worden om mee te doen.' In de instructeur begint hij een taoïst te zien, 'een man die altijd meebeweegt, maar zonder zichzelf te verliezen'.
De Jong wil leren invoegen, lees: leven, op z'n spreekwoordelijke bijna-oude dag, hij wil die magische bijzondere verrichtingen onder de knie krijgen. Misschien is het zelfs zo dat hij wel zal moeten, het dak is immers boven zijn hoofd verdwenen. Niet toevallig vallen de rijlessen en het ontvallen van de ouders samen, in ieder geval binnen het bestek van dit boek. De auto op zich, als object, blijkt de perfecte aanjager van herinneringen en emoties die hem terugbrengen naar het landschap van zijn jeugd en zijn betrekkingen met zijn ouders.
Zijn eerste, illegale en onfortuinlijke autotocht, maakte hij naast zijn moeder. Te veel gas gevend, belust op snelheid. Hij was zeventien en ze hadden er het leven bij kunnen laten. '"Sorry, mam." "Je had zo uit de bocht kunnen vliegen! Jasses, het zweet breekt me uit!" (...) Het bleke gezicht van zijn moeder, haar huid waarop hij minuscule zweetdruppeltjes ziet glinsteren, de donkere kringen onder haar ogen - ze roepen medelijden bij hem op.' De moeder is ongelukkig, gevangen in haar huwelijk en moederschap, walgend van de lippen van haar man, nerveus sigaretjes rokend achter het stuur, of op de wc, aldaar 'een weeë geur met nog iets anders erin' achterlatend, 'een mengeling van de geuren van een ontbloot, zwetend vrouwenlichaam en mentholsigaretten'.
Laat dat maar aan De Jong over, dat zinnelijke schrijven, dat verre van luie oog voor fysieke details; zijn geur- en tastzin brengen zelfs de Friese klei waarin zijn vader uiteindelijk zijn graf zal vinden tot leven. Een diep graf, de wanden strak en glad in de klei afgestoken, zoals hij tevreden constateert. Het is de klei die hem herinnert aan zijn kindertijd, zo vochtig als die is, sterk geurend, kneedbaar. 'De klei was mijn vriend.'
Met de vader, onderwijzer, later politicus, was de band van de zoon eenduidiger dan die met de moeder. Zijn kamer bevond zich naast die van de geheimzinnige werker en hij spiegelde zich aan wat hij zag. 'Zo zag concentratie eruit: een man aan een bureau, starend naar een stuk papier in een schrijfmachine, in de lichtkring van een bureaulamp waarin sigarettenrook dreef (...).' Ook als hij later zijn vader in Den Haag opzoekt, en achter in zijn dienstauto mag plaatsnemen, waar een leeslampje de werkende mens faciliteert, is hij vervuld van ontzag. De buitenstaander in het gezin, de klunzige huisfotograaf, blijkt in de buitenwereld een man met gezag. Hoe snel zoiets ook weer kan verschrompelen, omslaat in ergernis en schaamte, ook dát beschrijft De Jong, niet dramatisch maar daardoor des te voelbaarder.
Man zonder rijbewijsis óók een liefdesverklaring aan chaotisch en permanent opgebroken Amsterdam waar De Jong op z'n achttiende is komen wonen, en waar hij langzaam zijn weg vindt. Op een avond klimt hij bij de Vondelstraat over de barricades, nadat daar een kraakpand is ontruimd. Ik weet het want ik zag hem daar, in het laatste weekend van februari 1980, het nachtelijke beeld van hem bij de brandhaard van de stad staat op mijn netvlies, in de ban als ik was van zijn debuutromanOpwaaiende zomerjurken(1979). Daar loopt hij, 'ver weg gegroeid van dat naar binnen gekeerde gezin'.
Zo gauw de verteller de contreien van het gezin betreedt, rapporteert hij niet meer vanuit het 'ik', maar vanuit 'de zoon', als schetst hij de pathologie van een gezinsopstelling. Er is de vaderwereld, helder, en er is de moederwereld, troebel. Altijd heeft hij gebalanceerd tussen twee mensen die niet bij elkaar pasten. Zou hij hun leven als in een zwart-witfilm zien, dan zou hij twee mensen zien die hij kende en twee mensen die hij niet kende.
Ik merkte even een hobbel over te moeten om met de schrijver mee te gaan naar zijn eigen sensitieve kern. De graagte waarmee hij de afdaling inzet stond me aanvankelijk lichtjes tegen. Het is uiteindelijk echter juist de ernst waarmee De Jong graaft, onderzoekt en vindt, die me overstag deed gaan. Waar of wie zouden we zijn zonder enige vorm van zelfmythologisering? Het contrast met het gehannes in de lesauto, de hernieuwde kennismaking met de stad die hij dacht te kennen, pakt goed uit. Niet ontnuchterend, ook niet relativerend, maar op een eigenaardige manier vitaal. Compleet.Man zonder rijbewijsontpopt zich gaandeweg als een schrijversautobiografie, eentje die me raakte, omdat het terloops ook een studie in geluk is.
OEK DE JONG Man zonder rijbewijs Atlas Contact, 214 blz. Ivo van der Bent / Lumen | Oek de Jong schept genoegen in zijn rijongeschiktheid