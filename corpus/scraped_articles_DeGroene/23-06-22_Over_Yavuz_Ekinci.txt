Over Yavuz Ekinci

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
22 juni 2023
De dood, de door mensen veroorzaakte dood, speelt een belangrijke rol in Yavuz Ekinci's werk. Zo beschrijft Cennetin Kayip Topraklari (De verloren gronden van het paradijs, 2012) hoe de gewelddadige geschiedenis van een streek doorwerkt in de levens van de bevolking. In Günün birinde ( Op een dag , 2016) wachten de bewoners van een vallei op de aangekondigde komst van een vijand uit de bergen.
In 2021 werd Ekinci veroordeeld tot een - opgeschorte - gevangenisstraf voor enkele berichten die hij in 2013 en 2014 via sociale media had verstuurd. 'Propaganda voor een terroristische organisatie,' oordeelde de rechtbank. Ekinci ontkende de beschuldigingen en beriep zich op de vrijheid van meningsuiting.
Dit jaar, op 14 maart 2023, verbood een rechtbank in Istanbul een van Ekinci's eerdere romans, Rüyasi Bölünenler ( Mensen met onderbroken dromen , 2014). De roman verscheen negen jaar geleden bij een grote Istanbulse uitgeverij. Volgens de rechtbank houdt de roman verband met terroristische propaganda. Eenzelfde vonnis werd begin dit jaar uitgesproken over twee boeken van Murat Kahraman. Delen van een recente roman van de bekende thrillerschrijver Ahmet Ümit en van een roman van Jeanette Winterson ( Sexing the Cherry) werden schadelijk bevonden voor jongeren onder de achttien. Deze boeken moeten in een ondoorzichtige hoes worden verkocht.
'In de afgelopen paar jaar zijn er door de Turkse autoriteiten honderdduizenden boeken vernietigd en hebben tientallen onafhankelijke uitgevers hun onderneming moeten sluiten. Ondertussen constateren zowel schrijvers als uitgevers een betreurenswaardige toename in zelfcensuur, er is namelijk een reële dreiging om vervolgd en vastgezet te worden wegens "obsceniteit",' schreef de voorzitter van PEN International, Burhan Sönmez, in een verklaring.
In een reactie op Twitter schreef Ekinci: 'Een roman is fictie. Dat een door mij bedachte wereld op de rechtbank realistisch overkomt, toont de kracht van mijn literaire werk, en toont de houding van de rechtbank ten aanzien van literatuur. Een rechtszaak aanspannen tegen die fictieve wereld is een abstractie. Die [fictieve wereld] in een hedendaagse rechtbank veroordelen, verbieden en confisqueren, dat is politiek.'
Het verhaal hiernaast verscheen in 2008 en is afkomstig uit de gelijknamige bundel.