De ander als onschuldige tegenhanger

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
20 maart 2025
Jacob Haafner werkte weliswaar voor de VOC, maar was een 'radicale antikolonialist'. Thomas Roosenbooms hertaling vanEen Hollander op blote voetenovertuigt dat de tijd rijp is voor een herwaardering van Haafners werk.
Bij het lezen van de eerste pagina'suit Jacob Haafners verslag van zijn reis langs de Oostkust van India schreeuw je haast uit dat iemand deze man een auto had moeten geven. Het begin bestaat uit een lofzang op de palankijn: een tent gedragen door vier mannen met een dikke eeltlaag op hun schouders, die de passagier van dorp naar dorp brengen. 'Een machine als een sofa', waarin je tijdens de reis kunt slapen, zitten, lezen of schrijven. De beweging is zo zacht en onmerkbaar, 'het lijkt wel alsof je boven de grond zweeft, of vliegt'.
Hij wijdt er zo lang over uit dat de samenstellers vanEen Hollander op blote voeten,Erica van Boven en Olf Praamstra, er grote delen uit hebben gesneden om de vaart in het verhaal te houden. Zijn bewondering voor de palankijn lijkt voor hedendaagse lezers misschien overtrokken, maar als je vervolgens leest over zijn zeereizen valt ze op haar plek. Haafner heeft weinig geluk als het op bootreizen aankomt: hij hoeft maar aan boord te gaan of een storm dient zich aan.
Jacob Haafner (1754-1809) was een tegendraadse avonturier. Op zijn twaalfde strandde hij als weeskind in Kaapstad, waarna hij zijn jeugd in Zuid-Afrika, Batavia en Amsterdam doorbracht. Uiteindelijk nam hij een baan aan bij de VOC en verbleef negen jaar in Nagapatnam, een Nederlandse handelskolonie aan de Oostkust van India. Zijn schrijftalent viel al op toen zijn schip nog maar net was aangemeerd. Op verzoek van de Indische matrozen stelde hij een klaagschrift op tegen hun sadistische kapitein Koelbier. Haafners aanklacht kreeg geen vervolg, maar het leverde hem wel een baan als klerk op.
Pech en geluk regeerden zijn leven. Meerdere keren verloor hij zijn hele of halve vermogen, de laatste keer bij zijn terugkomst in Europa in 1778. Hij belegde haast alles wat hij had in Franse staatsobligaties. Vervolgens brak de Franse revolutie uit en werd de staatsschuld nietig verklaard. Haafners fortuin ging in rook op, en om nog wat te verdienen schreef hij aan het einde van zijn bewogen leven zijn reisverhalen op.Een Hollander op blote voetengaat over zijn laatste reis langs de Coromandelkust, waar hij verliefd wordt op de zestienjarige Indiase danseres Mamia - een aantal jaren nadat de Engelsen de Nederlandse kolonies langs de kust in de as legden. Zijn reisverslag bevat enkele tirades tegen het kolonialisme. Vandaar de nieuwe, ietwat bombastische ondertitel van Thomas Roosenbooms hertaling:De eerste antikoloniale aanklacht in de Nederlandse literatuur.
Haafner werkte weliswaar voor de VOC, zelf zou hij zeggen dat hij een van de goeien was. Hij onderscheidde zich van zijn mede-Europeanen door zijn grote interesse in Indiase talen en culturen, en door zijn betrokkenheid met het lot van de oorspronkelijke bevolking. Vol afgrijzen en haat vertelt Haafner over de Engelsen. Hij was in Madras toen ze daar in 1781 een hongersnood veroorzaakten om voedsel tegen woekerprijzen te kunnen verkopen. (Volgens de Britse historicus William Dalrymple speelden zulke hongersnoden een onderschatte rol in de Boston Tea Party van 1773 en de Amerikaanse revolutie. De Amerikanen wilden niets weten van de thee die de East India Company aan hen wilde verkopen, bang als ze waren dat Engeland op dezelfde manier in hun land wilde huishouden als in India.)
Haafner zag hoe de straten van Madras bezaaid waren met lijken terwijl de Engelsen een paar meter hoger op hun balkons aten, dronken en lachten met hun minnaressen. 'Om onverschillig tussen duizenden zieltogende en stervende mensen door te wandelen', schrijft hij erover, 'dat kan alleen met een hart van... een Engelsman in India'.
Het zijn zulke opmerkingen die de aanleiding vormden voor een nieuwe uitgave van Haafners werk. In 2011 kwam een oudere versie van dezelfde hertaling al uit onder de titelExotische liefde,met het accent op de tamelijk sentimenteel vertelde romance tussen Haafner en Mamia. Deze keer benadrukt Roosenboom in een nieuw voorwoord het politieke belang van Haafners werk. Hij zou 'de felle en meest radicale antikolonialist uit de Nederlandse letterkunde' zijn en Multatuli wellicht naar de kroon steken. Alleen al om die reden zouden wij Haafner niet mogen vergeten.
Het boek overtuigt dat de tijd rijp is voor een herwaardering van Haafners werk, al warmt Thomas Roosenboom in zijn voorwoord de lezer op voor een verhaal dat die strijdbare belofte niet helemaal waarmaakt. Van Haafners antikoloniale overtuigingen krijg je genoeg mee inEen Hollander op blote voeten.Maar wanneer hij zich kritisch uitlaat is dat vooral over de Engelsen, die hij naar eigen zeggen altijd al heeft gehaat. Zijn pijlen richt hij nauwelijks op de Hollanders, laat staan dat hij dezelfde mate van kritiek op de VOC formuleert als op de East India Company. Misschien moeten we daarvoor de hertaling van andere werken afwachten, zoals zijn traktaat tegen het nut van zendelingenwerk.
Ook zijn bewondering voor de Indiërs moeten we in de juiste context plaatsen. Begrijp het niet verkeerd: hij is uitzonderlijk begaan met de Indiërs, zeker voor die tijd. Hij kent de omgangsregels en past ze toe. Dat alleen al maakt hem een unieke verschijning. Hij begrijpt waarom Indiërs bang voor hem zijn. 'Wanneer ik langsliep zei niemand meer iets, en verdwenen de vreugde en het genoegen dat allen bezielde onmiddellijk', schrijft hij, maar hij neemt het ze niet kwalijk: 'ze kenden mij immers niet, en wisten niet dat ik mijn eigen land- en geloofsgenoten daar overzee minstens evenzeer verfoeide als zij'.
Maar Haafner blijft een romanticus. Al laat hij geen kans onbenut om zijn waardering voor de Indiërs uit te spreken - ongetwijfeld een reactie op heersende negatieve denkbeelden - ze ontstijgen nauwelijks het niveau van nobele wilden. Ze zijn eerlijk, vreedzaam, gul en tevreden met weinig, geheel verschillend van de barbaarse, woeste en ongeremde Europeanen die in iedere situatie de grenzen van het betamelijke opzoeken. De Indiër is bij Haafner eerst en vooral de onschuldige tegenhanger van de 'witte tirannen'.
Zelf kan hij Indiërs evengoed uitmaken voor 'domme en blinde heidenen', omdat ze wat hem betreft een zinloze religie belijden. Hij gelooft namelijk niet in zulke onbenulligheden; Haafner is een kind van de Verlichting, en dat is precies de reden waarom hij de Engelsen hun wangedrag zo kwalijk neemt. Als nazaten van de Europese Verlichting zouden zij beter moeten weten dan hun medemens zo te mishandelen en uit te moorden voor eigen gewin, iets wat hij bij de Spanjaarden in de Amerika's nog enigszins door de vingers ziet omdat hun rooftochten vóór Descartes plaatsvonden.
In plaats van antikoloniaal strijdschrift leestEen Hollander op blote voetenvooral als een romantisch reisverhaal met antikoloniale
tirades. Het bevat vele lyrische beschrijvingen van de omgeving, waaruit Haafners bewondering voor de natuur en zijn achtergrond in de schilderkunst blijken. Een zonsopgang wordt nauwkeurig beschreven en neemt meer dan een pagina in beslag, met zinnen als: 'De rand van de zee kookte in vuur, uit golvend goud trad de zon in heerlijke majesteit aan de hemel, en met onuitsprekelijke verrukking zag ik haar grote schijf in gloeiende pracht voor mij staan.'
De schoonheid van de natuur boezemt Haafner ontzag in, maar is op onverhoedse momenten even dodelijk als mooi. Ieder afscheid kan het laatste zijn vanwege de tijgers, slangen, Europeanen of ziektes die op de loer liggen. Als er één ding duidelijk wordt, dan is het wel hoe gevaarlijk en onzeker reizen in die tijd moet zijn geweest. De Engelsen maakten het alleen maar erger: 'Het is ongelooflijk hoeveel verscheurend gedierte sinds de laatste oorlog vanuit de omliggende bergen naar de kust was gekomen, aangetrokken door de ontelbare lijken waar het hele land mee bedekt was', schrijft Haafner.
Misschien is dat ook de reden waarom de 'exotische liefde' met Mamia zo'n hoog sturmund-drang-gehalte heeft: als iedere aanvaring de laatste kan zijn, ben je misschien eerder geneigd in tomeloze liefdesverklaringen te vervallen. Een mensenleven leek in ieder geval niet zoveel waard in het India van eind-achttiende eeuw. Al helemaal niet dat van een Indiër in de ogen van een Engelsman.
JACOB HAAFNER Een Hollander op blote voeten Querido, 288 blz