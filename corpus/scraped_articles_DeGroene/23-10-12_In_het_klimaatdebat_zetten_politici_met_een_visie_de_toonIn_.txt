In het klimaatdebat zetten politici met een visie de toon In het nieuws

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
12 oktober 2023
Is het erg dat sommige politici een ruggengraat van rubber lijken te hebben? Dat ze minder gedreven worden door intrinsieke idealen dan door het vooruitzicht van een belangrijke baan? Qua uiterlijk was de man die zich vorige week in het Europees Parlement meldde voor een kritische ondervraging nauwelijks te onderscheiden van zijn Nederlandse dubbelganger. Zelfde donkerblauwe pak, zelfde jukbeenderen, zelfde serieuze blik wanneer hij een moeilijke vraag kreeg. Maar zodra hij begon te praten, kon je je moeilijk voorstellen dat we hier met dezelfde persoon te maken hadden. Was het werkelijk de oud-Shell-medewerker die nu verkondigde hoe 'immoreel' hij het vond dat de fossiele industrie de burgers decennialang misleid had? Kon het zijn dat de voormalige CDA-leider die nog niet zo lang geleden klaagde over de strenge stikstofdoelen, zich nu opwierp als redder van de Europese natuur? En wat was er gebeurd met de ex-minister van Financiën die tijdens de coronacrisis klaarstond met miljardensteun voor klm, maar in Brussel opeens de aanval opende op 'absurde' belastingvrijstelling van vliegtuigkerosine?
Je kunt zeggen: het is gênant hoe Wopke Hoekstra, ongehinderd door principes, mensen naar de mond praat, alleen maar omdat hij een mooie functie wil toevoegen aan zijn cv. Geen wonder dat burgers hun vertrouwen verliezen in de politiek. Je kunt ook zeggen: hoera voor de democratie! Kennelijk ziet een aspirant-eurocommissaris zich genoodzaakt om inhoudelijk mee te buigen, om zo de steun van voldoende volksvertegenwoordigers te winnen. Wat maakt het uit als Hoekstra niet tot in het diepst van zijn vezels doordrongen is van de urgentie van de klimaatcrisis? Zolang hij maar zorgt dat de CO2-uitstoot daalt en de biodiversiteit herstelt. Laten we niet vergeten dat ook Frans Timmermans geen uitgesproken groen profiel had voordat hij in Brussel tot klimaatpaus werd gekroond. IJdelheid kan uitstekend hand in hand gaan met een ambitieuze beleidsagenda.
Toch wringt het. Het klimaatvraagstuk gaat over niets minder dan het vormgeven van de samenleving van morgen. Je zou hopen dat politici daar een doordachte visie op presenteren. Wat dat betreft komt Hoekstra's opvolger in Den Haag, Henri Bontenbal, een stuk geloofwaardiger over. Hij wil af van het idee dat het klimaat een links onderwerp is. Over veel zaken is de nieuwe CDA-leider het hartgrondig oneens met zijn progressieve tegenstanders. Zo weigert hij vervuilende bedrijven als boeman aan te wijzen, gelooft hij dat een beter milieu wel degelijk ook bij jezelf begint, en wantrouwt hij het utopische maakbaarheidsdenken. Genoeg stof voor felle debatten tijdens de komende verkiezingscampagne. Maar de discussie over de noodzaak van klimaatbeleid is gelukkig een gepasseerd station.
'Juist het debat dat als geen ander gaat over de toekomst is het prisma geworden waardoor je kunt zien hoe de verschillende ideologische stromingen het Nederland van straks willen inrichten', schrijft Coen van de Ven in dezeGroene(pagina 36). Hij sprak met de klimaatwoordvoerders van de partijen uit het 'brede midden' die elkaar, zoals het hoort in de politiek, bevechten op de inhoud. Achter de discussies over emissiereductiedoelen, kritische depositiewaarden en salderingsregelingen gaat een botsing van wereldbeelden schuil. Voor de één is 'rentmeesterschap' het kernwoord, voor de ander is dat 'rechtvaardigheid' en weer een ander legt de nadruk liever op 'betaalbaarheid', maar allemaal beseffen deze Kamerleden dat er de komende jaren ingrijpende keuzes gemaakt moeten worden om Nederland leefbaar te houden. Dat is reden tot optimisme, want als er genoeg volksvertegenwoordigers zijn die vanuit hun intrinsieke idealen ideeën ontwikkelen over een duurzame toekomst, volgen de opportunistische beroepspolitici vanzelf.
Henri Bontenbal: het klimaat is geen links onderwerp