De moeder Opheffer leest

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
3 oktober 2024
Ze heette Jane Francesca Elgee (Dublin 1821 - Londen 1896). Nooit gedacht dat ik haar net zo interessant zou vinden als haar zoon.
Ze was in haar tijd een beroemd linguïst en een niet minder beroemde dichteres, een celebrity.  Ze beheerde wekelijks een literaire salon op 1 Merrion Square in Dublin. Ze sprak dertien talen. Ze was een activiste, verdedigde vrouwenrechten. En ze was een virulent nationaliste. Haar poëzie, die ze schreef onder de naam Speranza, ging regelmatig over het lijden van het volk, bijvoorbeeld gedurendeThe Famine,die duurde van 1845 tot 1852. Vier miljoen (!) Ieren, de helft van de bevolking, waren omgekomen of vertrokken naar Amerika. Nog kent men in Ierland haar regels:
'We'll conquer! We'll conquer! No tears for the slain,/ God's angels will smile on their death hour of pain.'
Ook zij raakte in de problemen. Ze trouwde William Wilde, die twintig jaar ouder was en constant vreemdging, wat ze accepteerde. Toen hij stierf, liet ze zijn maîtresse toe om van het dode lichaam afscheid te nemen. Daar werd over geroddeld.
Zij was de moeder van Oscar Wilde en ik vermoed dat ze het fantastisch vond dat hij op een gegeven moment beroemder was dan zij. In een briefje noemde ze zichzelfMother of Oscar(ook de titel van de in 1994 geschreven geweldige biografie van Joy Melville).
Hoewel... Een samenvatting van haar leven zou je kunnen zien in de manier waarop zij in de loop van de tijd de brieven aan haar zoon Oscar ondertekende:La Madre, La Madre Devotissima, La Madre Doloraen ten slotteLa Madre Povera.Ze was excentriek en wilde dat Oscar dat ook werd. Oscar vereerde haar. Hij erfde van haar het genoegen om mensen te shockeren met'outrageous costumes and remarks to her interest in the supernatural and the Gothic'.Hij schreef dan ook:'All poets love their mothers (...) I worship mine of sufferance and slavery.'
Pas als je beider geschiedenissen kent, merk je hoe groot de invloed van moeder op Oscar was. Onlangs kocht ikAncient Legends: Mystic Charms and Superstitions of Ireland.Een verzameling Ierse mythen, sprookjes en wonderlijke vertellingen met kundige inleidingen van 'Lady Francesca Speranza Wilde'. Oorspronkelijk verschenen in 1887. Speranza verzamelde mythen. Ze ging ervan uit dat die verhalen de ruggengraat vormden van de Ierse identiteit. En die mocht niet verloren gaan. Als je het boek leest, valt je op hoeveel Oscar in zijn sprookjes en vertellingen van zijn moeder heeft. Dat zij een grote inspiratiebron was, was al eens opgevallen.'Like mother, like son',schreef Katie Donovan in 1996 inThe Irish Times.Ze wees op de grote overeenkomst tussen OscarsThe Ballad of Reading Gaolen Speranza'sThe Brothers(over het werkelijk gebeurde verhaal van een rechtszaak en executie tijdens deRebellionin 1798). Geen plagiaat, maar wel dezelfde toon.
Die bijna vierhonderd oude Ierse legendes die Speranza verzamelde, kenden één groot verschil met de sprookjes en vertellingen van Oscar. Waar de oude Ierse legendes een stevige moraal hebben, is Oscar altijd ambigu wat betreft die moraal.
The Happy Princebijvoorbeeld is Oscars sprookje over een beeld van een prins dat een zwaluw vraagt de armen te helpen door de sieraden die nog in zijn ogen zitten en het goud waarmee hij bedekt is te verdelen. Het wordt de dood van de zwaluw... al wordt die vriendelijk ontvangen door God.
Lady Wilde had in haar tijd ook een spraakmakend proces gekend. Zij sleepte een meisje voor het gerecht dat over lady's echtgenoot, de arts William Wilde, vertelde dat hij haar had verkracht. Lady Wilde verloor.
Toen Oscar wachtte op de uitkomst van zijn proces had hij een kans om te vluchten. Maar zijn moeder zei:'If you stay, even if you go to prison, you will always be my son, it will make no difference to my affection, but if you go, I will never speak to you again.'
Ze zou hem niet meer spreken. Ze mocht hem niet bezoeken en ze stierf terwijl hij nog wegens zijn homoseksualiteit in het gevang zat.
De mythen die 'Lady Francesca Speranza Wilde' verzamelde, zouden de ruggengraat vormen van de Ierse identiteit