Sneeuwwitje, kom eens bij de jager

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
26 september 2024
Sneeuwwitje wijst het sprookjewaarin ze leeft af. Ze heeft er geen zin meer in, ze wil meer zijn dan sneeuwwit en onbeweeglijk, ze heeft genoeg van de appel en de glazen kist. 'Haat heeft nu lief', zegt ze verzoenend tegen haar boze stiefmoeder, die eigenlijk een zacht ei blijkt, en de jager, die opdracht kreeg aan Sneeuwwitje's leven een bruut einde te maken, beaamt dat alles één grote vergissing is geweest: 'Schoonheid haat schoonheid minder erg dan wat een sprookje uitbazuint.' Ook Doornroosje keert zich tegen haar eigen plot: de man die haar uit haar honderdjarige slaap kuste bevalt haar helemaal niet, 'hij zoekt maar een schatje elders'. En Assepoester vindt haar gemene zusjes eigenlijk heel grappig, en staat trots boven alle ellende: 'Er zit een kobold in dit lijf van mij, die van mijn droefenis niets weet.'
Het herschrijven van sprookjes is geen nieuw ambacht: vooral in het theater experimenteren makers er al jaren lustig op los en mixen de oorspronkelijke verhalen met nieuwe invalshoeken. Een bekend voorbeeld isLang en gelukkigvan Don Duyns en het Ro Theater, nu Theater Rotterdam, waarin allerlei sprookjesfiguren zich met elkaar bemoeien - Roodkapje gaat een relatie aan met de wolf, Assepoester wacht niet krachteloos af tot de prins haar redt maar neemt het heft in eigen handen.
Ook in de literatuur zijn sprookjes niet alleen iets van vroeger. In de vertellingen enszenische Dichtungenvan Robert Walser (1878-1956) bijvoorbeeld, dit najaar door uitgeverij Koppernik alsSprookjes, dramolettenuitgegeven in een charmant dun boekje, schijnen Sneeuwwitje, Doornroosje, Assepoester en het Christuskind een nieuw licht op hun eigen biografie. In korte toneelteksten laat Walser zien waar al die overbekende sprookjes over gaan - geloof en ongeloof, macht en hulpeloosheid, magie en het doorbreken daarvan - maar gaat hij ook verder dan dat. 'Walser begint waar de sprookjes eindigen', zei de Duitse filosoof Walter Benjamin.
Wat is de aantrekkingskracht van Walser? In zijn dramoletten schrijft hij de klassieke sprookjes om tot teksten waarin de personages zich stuk voor stuk op hun eigen rode draad bezinnen. Al hun verhalen zijn aan bepaalde grondbeginstelen onderhevig, vooruit, maar kan dat niet een beetje anders? Wat ligt er onder de voorspelbare boosaardigheid van de stiefzusjes, de heiligheid van het kindje in die stal, de romantiek van de prins?
Het fijne van Walsers dramoletten is dat ze, naast hun passend traditionele toon, ook telkens uitspatten in een droge humor die sprookjes normaal gesproken vaak missen. De man die Doornroosje wakker kuste, blijkt iemand van weinig woorden: 'Hij heeft ons uit de slaap gewekt en schijnt toch zelf slapend te zijn', merkt de koning droogjes op. De huismeester van het kasteel had liever nog in bed gelegen: 'Ging het ons slapend niet wonderbaar? Dóórgaan was voor ons geen punt geweest.' De vreemdeling probeert uit te leggen dat het na een jeugd vol verveling wel erg aantrekkelijk klonk, het verlossen van een betoverde prinses. 'Dat prikkelde jouw nieuwsgierigheid?' vraagt Doornroosje ongelovig. Ook Jozef en Maria staan beduusd te kijken van wat hun overkomt, Jozef vindt het maar overdreven allemaal. 'Er is hier wel een kind geboren, maar werkelijk niet met zo'n heilig doel.'
Ondertussen heeft elke dramolet weldegelijk een serieuze boodschap: de personages in deze meta-sprookjes gaan stuk voor stuk niet zomaar mee in hoe de verwachtingen om hen geplooid zijn,de vrouwen maken hun eigen regels en verlangen naar hun eigen verhaal, los van redders en bevrijders, lotsbestemmingen en huwelijken, liefdes en vijanden. Alle figuren mogen dan nog zeer herkenbaar de erfenis van de Gebroeders Grimm zijn, ondertussen vormen ze een weldadig hulpmiddel in onze zoektocht naar waarheid: die is namelijk niet meer zo eenduidig als in de tijd van de Grimms. Een kwade koningin is niet altijd kwaad, een verlosser in nood niet zomaar een geschenk uit de hemel. 'Is werkelijkheid niet ook een droom?' zegt de vreemdeling die Doornroosje wakker kuste. 'Zijn wij niet allemaal dagdromers, wakende handelaars, vreemde nachtbrakers die op klaarlichte dag met hun ideeën spelen en doen alsof we wakker zijn?'
Koppernik gaf eerder al drie vertalingen van romans van Robert Walser uit, waarvanDe bediendede meest recente is. Ook hier laat Walser zien dat niets is wat het lijkt, en twijfel telkens op de loer ligt. De personages zijn allesbehalve karaktervast, ook in dit verhaal blinken ze uit in al hun tegenstrijdigheden.
In zijn sprookjes geldt: juist als je op het verlichte pad van de aarzeling bent gekomen, zie je alles niet meer zo rechtlijnig en eendimensionaal. Je kijkt er niet meer van op dat ook het Sprookjezelfeen personage is geworden dat zich in de strijd werpt ('De mensen geloven niet in mij; maar da's niet erg zo lang mijn komst ze maar weer aan het denken zet'), waardoor je wéér op het verkeerde been wordt gezet. Is Sneeuwwitje's boze stiefmoeder wel zo berouwvol en onzeker als ze zich voordoet? Doornroosje laat ineens wel erg makkelijk over zich heen lopen. Ligt de ware kern van deze personages dan toch bij hun oorspronkelijke oerversies, zijn we dan allemaal toch simpelweg terug te brengen tot één essentiële eigenschap waarmee we onherroepelijk en eenzijdig de geschiedenis ingaan? De sprookjes van Walser laten je heerlijk hinken.
'Walser begint waar de sprookjes eindigen'
Franz Jüttner | Sneeuwwitje in het bos, uit Scholz' kunstenaarsprentenboeken, 1910  ROBERT WALSER Sprookjes, dramoletten Vertaald door Ard Posthuma. Koppernik, 117 blz.