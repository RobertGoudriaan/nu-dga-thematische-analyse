Keurig verborgen razernij

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
6 maart 2025
Henry Thoreau had zijn boshut,Dostojevski zijn ondergrondse, Hans Castorp zijn kuuroord. De schuilplek is een beproefd literair decor, een cocon voor introspectie waar personages en schrijvers gelouterd uit kunnen komen.
In de vierde roman van Emy Koopman is het een kelderwoning, waar een tekenlerares van eind dertig zich terugtrekt. Haar leven is stilgevallen door een relatiebreuk en allerlei neurologische verschijnselen ('lamarm, tintelvingers, hand als bevend riet').
Zestig pagina's lang horen we haar vooral aftasten waarover ze wil gaan vertellen. 'Wat kan ik zeggen?' luidt de openingsvraag, die we letterlijk moeten nemen, want ze is aangewezen op spraaksoftware. Lang stuitert ze alle kanten op. Van ex-vriend Andreas naar Romeinse priesteressen, tuinslakken, collega's op school, haar ouders, T.S. Eliot, haar schrijvende zus, het al of niet bestaan van de ziel... Allemaal op de fragmentarische, spartelende toon die past bij haar existentiële crisis. ('Grip, grip op de dingen, een poging daartoe.')
Maar dan volgen de delen twee, drie en vier. En die zijn sterk. Hierin neemt ze ons mee naar verschillende episodes van haar leven. Eerst naar haar jeugd in een nieuwbouwwijk, met een licht ontvlambare vader, die haar kleinerend 'trutje' noemt, die haar in zijn woedeaanvallen naar haar kamer stuurt, en voor wie ze een 'razernij' ontwikkelt die ze tegelijkertijd 'keurig verborgen' houdt.
We zien haar als puber, rokend (elke sigaret 'een smalle middelvinger'), en gitaar spelen in een bandje vernoemd naar gravin Báthory - een Hongaarse seriemoordenaar en meisjesmartelaar, 'een vampier' volgens de vertelster, 'een symbool van hoe vrouwen tot symbool worden gemaakt'.
Op zulke momenten worden we eraan herinnerd dat de titel zich ook laat lezen als 'De Vrouw' in de kelder. Dit verhaal wil nadrukkelijk méér zijn dan een particuliere geschiedenis. Het gaat over wat de flaptekst 'vrouwelijke woede' noemt, en die is dus ondergronds gegaan. Ex-vriend Andreas ontwikkelde een platform voor 'ethische', vrouwvriendelijke porno. En in de kelder klinkt mysterieus geklop, dat om de zoveel bladzijden terugkeert: pas op, dreiging!
Al die nadrukkelijke symboliek valt weg als de vertelster eenmaal op dreef is. Dan is zij niet 'de' maar 'een' vrouw: een uniek personage. Zonder het natuurlijke parlando te verliezen van die associatieve vertelstroom, raken de voorvallen steeds scherper toegespitst. Gestaag dringen we door tot de bron van haar woede. Die heeft uiteraard met die eigenaardige vader te maken, maar hij uit zich ook bij andere mannen, zoals een docent op de kunstacademie die haar verwijt 'tienermeisjeskunst' te maken, waarna ze 'het meest meisjesachtige' deed wat ze kon doen: 'Ik probeerde hem tevreden te stellen.'
Juist in specifieke scènes portretteert Koopman zo iets universeels, zonder dat expliciet te hoeven maken: een dochter die schippert tussen rebellie en behaagzucht, een vrouw die in de knel komt tussen ambities en verwachtingen.
Knap is hoe elk deel van de roman weer een nieuwe laag ontgint, wat gepaard gaat met een nieuwe stilistische lichtinval. Zo wordt de vader - tot dan toe afstandelijk 'Otto' genoemd - in het derde deel toegesproken als 'jij'. In die warme toonaard horen we over zijn ziekte, leukemie, waardoor hij plotseling verandert, althans: 'De strenge man werd mild, zijn hoekige trekken zacht...'
Sterk zijn met name de kleine scènes waarin ze allebei aarzelende pogingen doen tot toenadering - boven een afhaalbami vraagt hij haar ineens advies over een lezing die hij moet houden; ze gaan samen een kerstboom uitzoeken - die nét niet helemaal lukken. Mooi is ook hoe ze nu haar vaders leven reconstrueert en ontdekt hoe ook hij aan de verwachtingen van zijn ouders wilde voldoen.
Midden in die zoektocht gaat het dan plotseling over de tijd dat de vertelster baarmoederhalskanker had. De auteur zelf leed hier tien jaar geleden ook aan. Ze schreef erover en besprak het in interviews. Maar je merkt - alleen al doordat dit gegeven pas zo laat in stelling komt - dat Koopman iets anders wilde schrijven dan patiëntenproza.
Dat is iets waar in de literatuur van de laatste jaren niet náást valt te kijken. Veel generatiegenoten van Koopman willen het persoonlijke onheil van een ziekte of aandoening uittillen boven het particuliere: Mariken Heitman, Robbert Welagen, Hanna Bervoets, Lieke Marsman. Daarbij is het balanceren tussen afstand en nabijheid, en Koopman heeft het juiste evenwicht gevonden in dit gedeelte van de roman, dat zonder twijfel het meest indringende is.
Dat gaat niet per se om wát ze beschrijft - ziekteverloop, behandeling en ziekenhuisbezoeken - maar vooral ook om hóe ze die ziekte laat functioneren binnen de romanwereld, en allerlei verhoudingen op z'n kop laat zetten. Die met haar zieke vader, bij wie ze over háár ziekte zwijgen, en die met haar vriend Andreas. Over hem gaat het in het vierde deel, de nasleep van haar ingreep, 'de fertiliteitssparende optie', waarmee ze in theorie nog kinderen konden krijgen.
En langzaam keren we dan terug in het heden, terug in de kelder in het slotdeel, dat na alle zwaarte en diepgang ineens weer wat licht voelt - tuinierend en kletsend met de bejaarde eigenaren van het huis boven haar. Mooi rond, al vroeg ik me ook af wat we zouden missen, afgezien van de symboliek, zonder die kelderconstructie. Ook zonder het zoekende begin- en het zalvende slotdeel blijft dit een sterke, aangrijpende roman.
Als de vertelster op dreef is, dringen we gestaag door tot de bron van haar woede
EMY KOOPMAN De vrouw in de kelder De Arbeiderspers, 272 blz. Renate Beense/Lumen | Juist in specifieke scènes portretteert Emy Koopman iets universeels