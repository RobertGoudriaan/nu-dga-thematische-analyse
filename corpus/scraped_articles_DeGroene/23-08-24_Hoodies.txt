Hoodies

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
24 augustus 2023
TONEEL Skatepark
Spelen om het spelen is de raison d'être in de nieuwe choreografie en performance-voorstelling van de Deense choreografe Mette Ingvartsen. In de enorme Jahrhunderthalle in Bochum heeft Pierre Jambé van Antidote Skateparks een indrukwekkend groot indoor-skateparkparcours gebouwd voor een hoog oplopende tribune. Drie ramps, relings, verrijdbare onderdelen. Enkele skateboarders en een inlineskater laveren er tijdens de inloop rustig overheen, ze oefenen terloops hun technieken, anderen kijken en hangen. Jong zijn ze, de jongste is elf, en er druppelen er meer binnen. Het is de sfeer van een grootstedelijk skatepark ten voeten uit. Met beginnende rijders, heel snelle ervaren skaters en alles ertussenin.
Als een tweede performer op skates de muziek binnenbrengt door een grote box mee het parcours op te tillen, verschuift het oefenen naar geregisseerd rijden. De muziek naar ontwerp van Anne van de Star en Peter Lenaerts heeft hierin gedurende de avond de stuwende en bijeenbrengende kracht van een techno-nachtclub.
De performance zwelt aan met dansers, of freerunners eigenlijk, live-muziek en twee zangeressen. Ingvartsen is een meester in de onnadrukkelijke mise-en-scène die zwaar leunt op de gevoeligheid van de performers. Steeds ontstaan er op organische wijze nieuwe beelden en steeds houdt de voorstelling een spanning vast die verbazingwekkend licht is, en open. En zo ontstaat een georganiseerde vrijheid, waarbij elkaar de ruimte geven een noodzakelijkheid is, die hier geen restricties oplevert maar plezier. Winnen bestaat immers niet bij skaten, excelleren ja, maar daarna lukt hetzelfde trucje weer niet en probeert iemand anders het weer. De dynamiek en energie van de avond liggen hoog. En slaat over naar de zaal, links en rechts van me laat het publiek zich ook opzwepen door de beats en de opgetogen en uitgelaten sfeer in het park. De puberexplosiviteit met gevaarlijke randjes vindt gaandeweg ook een kalmere donkerte, waarbij het fluisterzingen van de zangeressen('hush life is too short to live in a rush')en het sterke lichtontwerp - lampjes op voorhoofden onder donkere hoodies - ook de landerige moeheid en diepe ontspanning vangen van de adolescentie.
In Wenen stond deze voorstelling buiten in een stadspark en het is voor te stellen dat daar de buitenwereld, de wereld van de volwassenen, nog meer als antagonist was te lezen bij het getoonde. Maar ook hier in de Jahrhunderthalle dringt de gedachte zich op dat deze jeugdcultuur theatraliseren, die speelt om het spelen en niet wil meedraaien in een systeem dat efficiëntie vraagt, targets en omzet, een systeem dat spel alleen heeft ingebouwd, denk aan tafeltennistafels bij start-ups, om harder te kunnen werken en output te verhogen, extra schuurt in een tijd waarin dat economische systeem zorgt voor opgebrande mensen en een opbrandende aarde.
Han van Wieringen
25 en 26 augustus in Theater Rotterdam. Zie voor de rest van de speellijsthttps://metteingvartsen.net