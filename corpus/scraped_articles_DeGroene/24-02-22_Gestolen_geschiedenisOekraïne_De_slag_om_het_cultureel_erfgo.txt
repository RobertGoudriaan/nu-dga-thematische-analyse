Gestolen geschiedenis Oekraïne De slag om het cultureel erfgoed

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
22 februari 2024
Sinds het begin van de invasie zijn in Oekraïne monumenten, musea en kerken getroffen door Russische bombardementen. Is erfgoed een bewust doelwit? 'Zoiets als een Oekraïense cultuur mag niet meer bestaan.'
Aan de entree van het Shuchevych Museumin Lviv hangt nog altijd een kerstkrans. In dit kleine huismuseum aan de rand van de stad woonde vroeger een van de leiders van de Oekraïense onafhankelijkheidsbeweging uit de jaren veertig. Hij maakte er muziek, sliep er in het kleine bed, en verstopte zich er in zijn verborgen kelder. En hij stierf hier - in een vuurgevecht met dechecka,de geheime dienst van de Sovjet-Unie.
Deze specifieke kerstkrans moet van onverwoestbaar materiaal zijn gemaakt. De deur hangt uit het lood, het raam is met kozijn en al verdwenen. Het balkonnetje met sierlijke smeedijzeren balustrade - weg. Het nieuwe jaar begon voor Oekraïne met negentig drones, die in het hele land voor explosies zorgden. Een ervan trof dit museumpje, op nog geen zeventig kilometer van de Poolse grens, dat om vijf uur 's ochtends in brand vloog.
Een paar dagen later sta ik tussen de brokstukken. Stapels verbrand hout zijn inmiddels verborgen onder een vers laagje sneeuw. 'We stonden daar maar naar de brandweermannen te kijken', zegt directeur Roman Chmelik als ik hem later ontmoet in zijn kantoor, elders in Lviv. 'Het is onbeschrijflijk, de pijn en spijt die ik voelde. Het gevoel van verlies. En aan de andere kant: de woede.'
Stenen zijn maar stenen, totdat iemand besluit er betekenis aan toe te kennen. En dan zijn ze opeens van alles. Monumenten, gedenkplaatsen, politieke instrumenten. Ik reisde eerder voor 'stenen' naar de Krim. In 2018 deed ik daar onderzoek naar Chersonesos, een achtereenvolgens Griekse, Romeinse en Byzantijnse stad nabij het huidige Sevastopol. De archeologische resten van Chersonesos werden vlak voor de Russische invasie in de Krim in 2014 benoemd tot Unesco Werelderfgoed - een plek van universeel belang voor de mensheid. Oekraïne 'pitchte' de klassieke stad aan het Werelderfgoedcomité als kruispunt van beschavingen: in deze havenstad dreven de westerse rijken handel met de oosterse Scythen.
Maar toen de Krim vanaf 2014 de facto door Rusland werd bestuurd, kreeg ook het archeologische park een andere lading, ontdekte ik tijdens mijn veldwerk. Poetin noemde de plek in zijn beroemde Krimse annexatiespeech: 'Dit is de plek van het Antieke Khersones (sic), waar prins Vladimir werd gedoopt', zei hij toen. 'Zijn spirituele daad van het aannemen van het orthodoxe geloof heeft de algehele basis bepaald van de cultuur, beschaving en menselijke waarden die de volkeren van Rusland, Oekraïne en WitRusland verenigen.'
Poetin nam de doop van Vladimir in Chersonesos in 988, de kerstening van het Kyivse Rijk, als startpunt van de duizendjarige geschiedenis van Rusland. Dat narratief leidde al snel tot verandering op Chersonesos. Nieuwe gedenkstenen voor Vladimir werden oneerbiedig over klassieke resten heen gelegd, en Rusland, Mijn Geschiedenis trok naar de site: een historisch programma van de huisbisschop van Poetin, dat met peperdure en hypermoderne tentoonstellingen de patriottistische en orthodoxe agenda's van het Kremlin uitdraagt.
Cultuur en erfgoed lijken secundair in een bloedige oorlog als deze, die miljoenen Oekraïeners ontheemde en duizenden slachtoffers maakte. Maar erfgoed is juist van cruciaal belang, aangezien Poetin het steeds weer gebruikt om de oorlog te rechtvaardigen. Zijn interview met Tucker Carlson afgelopen week greep hij weer aan om een geschiedenisles te geven, met als centrale boodschap: er bestaat niet zoiets als Oekraïne, anders dan als onderdeel van Rusland.
Precies om deze reden maken fotograaf Gena Kagermanov en ik een ronde langs museummedewerkers en erfgoedbeschermers in Oekraïne. Hun werk, het inpakken van collecties, sjouwen met generatoren en dichttimmeren van ramen, onderstreept niet alleen de veerkracht van het Oekraïense volk, maar bevestigt ook het onbetwistbare bestaansrecht van hun land.
Net na de avondklok,in de vroege morgen, zet de nachtbus uit Warschau ons af in Lviv. Het is begin januari, we zijn ver van de loopgraven, en toch is de oorlog voelbaar: op het station verzamelen zich soldaten om naar het front te reizen, op de militaire begraafplaats wachten ouders naast de graven van hun kinderen, versierd met Oekraïense vlaggen, kerstlichtjes en bakjes eten.
Lviv blijft meestal relatief gevrijwaard van raketaanvallen. Maar niet afgelopen maandag, toen het Shuchevych Museum volledig uitbrandde. In zijn kantoor in de stad pakt directeur Roman Chmelik ('Wist je dat mijn achternaam "klein bijtje" betekent in het Oekraïens?') me bij de arm, en dirigeert me vriendelijk naar het raam, naar 'het mooiste uitzicht van de stad'. De gebouwen om ons heen getuigen van de gelaagde geschiedenis van Lviv. Het Europese, middeleeuwse centrum, de renaissancistische en barokke gevels uit de Poolse en Habsburgse periode, en chroesjtsjovka's aan de randen, de kenmerkende appartementencomplexen uit de sovjet-tijd. Op een heuvel in de verte prijkt de barokke Kathedraal van de Heilige Joris. Twee huizen verderop in de straat werd in 1941 de Oekraïense onafhankelijkheid uitgeroepen.
Chmelik, directeur van een groep historische musea in Lviv, komt kordaat en vrolijk over, maar verhardt als hij over het gebombardeerde museum praat. Hij er zeker van dat het een direct doelwit van de Russen was, want omliggende gebouwen zijn helemaal intact gebleven, en er boorde zich, diezelfde nieuwjaarsnacht, ook een drone in het universiteitsgebouw waar Stepan Bandera les kreeg - een ander kopstuk van de vroegere nationalistische beweging. Het was zijn geboortedag.
Sind het begin van de volledige invasie zijn vele Oekraïense monumenten, musea, kerken en ander erfgoed getroffen door Russische bombardementen. Dat is vaakcollateral damage,maar soms kun je je niet aan de indruk onttrekken dat erfgoed zélf doelwit is. Die intentionele vernietiging classificeert de Haagse Conventie uit 1954, waar zowel Oekraïne als Rusland lid van zijn, als oorlogsmisdaad. Inmiddels stelde Unesco schade vast aan 341 culturele gebouwen. Daaronder zijn 126 kerken, 150 gebouwen met belangrijke historische of artistieke waarde, zoals geboortehuizen van beroemde kunstenaars; 31 musea, negentien monumenten, veertien bibliotheken en één archief. De meeste van die sites liggen in bezette gebieden Donetsk en Loehansk, maar ook de regio's Kyiv, Odesa en Charkiv verloren afgelopen jaar veel erfgoed. Om dat weer op te bouwen heeft Oekraïne minstens negen miljard dollar nodig, stelde Unesco afgelopen week. Het Amerikaanse onderzoeksinstituut Smithsonian, dat onderzoek doet op basis van branddetectiebeelden van Nasa, schat zelfs dat ruim 1800 belangrijke culturele plekken beschadigd zijn.
Roman Chmelik is vastberaden om zijn museum opnieuw op te bouwen, omdat hij beseft dat de verwoesting precies is wat Rusland wil. Er valt veel te zeggen over Shuchevych en Bandera,
die niet alleen in Rusland maar ook in Europa omstreden zijn omdat zij in hun strijd voor een onafhankelijk Oekraïne samenwerkten met de nazi's. Zelfs in Oekraïne is hun status diffuus. 'Voor mensen in het oosten en zuiden van Oekraïne waren zij geen helden, maar rebellen' - maar dat beeld veranderde sinds de oorlog, denkt hij.
'Deze oorlog draait niet om territorium', zegt Chmelik overtuigd. 'Hij draait om identiteit. Rusland wil ons collectieve geheugen vernietigen, onze geschiedenis, onze cultuur. In dit geval: de pagina's van onze onafhankelijkheidsstrijd.'
Het Territorium van de Terreurin Lviv,  een museum gelegen in een oud joods ghetto, herdenkt de nazi-én sovjet-terreur. Met een uitstalling van spulletjes die geconfisqueerd werden van Russische soldaten, doet de plek ook al aan actieve geheugenvorming van de Russo-Oekraïense Oorlog. Een doorzeefde helm, een houtsnijwerkje van een tank met een Z erop, op de vloer de inhoud van een leeggeschudde legertas. Een busje omega-3-pillen treft me.
In de slaaptrein van Lviv naar Kyiv, die stipt is als altijd, blijf ik nadenken over de expositie, niet zeker wat ik ervan moet vinden. Eindelijk in Kyiv, waar het minder druk en levendig is dan je zou verwachten in een miljoenenstad (zelfs in de bar zijn mensen niet luidruchtig), spreek ik af met Yulia Vaganova, waarnemend directeur van het Khanenko Museum, die haar hele museum afgelopen twee jaar moest herzien.
Dat begint op 24 februari 2022, als ze in haar woning in het noorden van de stad wakker wordt door luide explosies. Het is vroeg in de ochtend - de lucht is dieprood, en Vaganova pakt in een paar minuten wat water, crackers en een slaapzak bijeen. Wat er precies aan de hand is weet ze niet, maar ze voelt dat ze zich zo snel mogelijk door de verwarde stad naar haar museum moet begeven. Niet nadenken, maar inpakken. Schilderijen, keramiek. Alles wat van de muur kan. Eerst naar beneden. Dan naar buiten, naar een geheime locatie.
'Vraag me niet waar onze collectie is, dat zal ik je uit veiligheidsoverwegingen niet vertellen', zegt Vaganova, een vrouw van middelbare leeftijd, met een rond brilmontuur en een kleurige gehaakte omslagdoek om haar schouders. Ze gaat me voor naar een kamer met blauw behang. Dit museum, in het voormalige woonhuis van de privé-verzamelaars Bohdan en Varvara Khanenko, heeft de grootste en waardevolste collectie Europese en Aziatische kunst in Oekraïne. Rubens, Jheronimus Bosch, Rembrandt. Italiaanse meesters en Aziatisch porselein. Het kan verbeelding zijn, maar het ruikt in deze zalen nog naar kunst: iets dieps, van oud hout, iets muffigs, misschien van de Iraanse wandtapijten die hier hingen.
'Hier en daar hebben we de naamplaatjes laten hangen', zegt Vaganova, wijzend naar een vitrinekast waartsuba'sin lagen, versiering van Japanse samuraizwaarden. De leegte wordt versterkt doordat de lampen aan staan maar niets belichten. We zijn alleen, het museum is vandaag dicht, maar gewoonlijk loopt er publiek door deze pijnlijk lege ruimtes. 'We evacueerden de collectie en sloten het museum, maar na twee maanden zijn we weer geopend', zegt Vaganova. 'We realiseerden ons dat deze leegheid niet alleen aan ons toebehoorde, maar ook aan het publiek. We wilden een plek zijn waar mensen konden samenkomen, elkaar konden aanraken.'
Vaganova gaat voor naar een volgende kamer, waar ze uit gewoonte om de vierkante verkleuring op de klassieke houten vloer heenloopt - alsof de sokkel met Chinese vazen er gewoon nog staat. 'Als je alleen bent in een lege ruimte, ben je misschien bang. Maar samen zijn, zelfs tijdens een raketaanval, geeft heel veel steun. We beseften dat onze rol ook bestaat uit het bieden van die steun, het bevorderen van solidariteit.' Curatoren geven inpakworkshops, om mensen te leren hoe ze hun waardevolle spullen kunnen beschermen. 'Wij weten hoe je omgaat met al die verschillende materialen. Dun papier, dik, noppenfolie, stof. Welke stof is gevaarlijk, welke juist goed?'
Kijken naar kunst: zelf heeft Vaganova het lang niet gedaan, omdat haar eigen leven te overweldigend was. Maar ze kan nog steeds de esthetiek zien in een videootje van een bewakingscamera van het museum. Het is een Hitchcock-achtige scène: een korrelig, statisch shot van een ruimte met een negentiende-eeuwse trap, dezelfde als waar we nu op staan. Er verschijnen minuscule stofdeeltjes in het geluidloze beeld: eerst traag, dan snel als een draaikolk. 'Het is ongelooflijk dat dit echt is', zegt Vaganova geboeid. Het witte laken datDe dood van Orpheusvan Luca Giordano beschermt, fladdert even op.
Wat er mooi uitziet op een camerabeeld is niets minder dan verwoestend in de realiteit: het zijn de schokken van een raketinslag in de speeltuin vlak voor de deur, in oktober 2022 ('Niemand was gewond. Dat was het allerbeste'), die alle ramen uit het museum sloeg. De hoofdentree werd onbruikbaar, de dakconstructie raakte beschadigd. Daar wordt vandaag aan gewerkt: er wordt continu getimmerd en geboord.
Naar buiten kijken kan sinds kort weer, zegt Vaganova, terwijl ze op een vensterbank leunt en het rode gebouw van de Taras Shevchenko Universiteit aan de overkant aanwijst - vernoemd naar de negentiende-eeuwse dichter die als grondlegger van de Oekraïense taal geldt.
En naar zijn twaalf meter hoge standbeeld, dat imposant tussen beide gebouwen in staat, ingepakt in een stevige metalen constructie.
Onlangs werden de houten panelen, die ruim een jaar in de gevels hingen, vervangen door nieuw glas. 'Natuurlijk hadden we daar twijfels over. Moet je al renoveren voor het einde van de oorlog? Maar de dichte panelen veranderden de vochtigheid in het gebouw, zeker in de zomer. Het werd gevaarlijk voor onze historische interieurs en de muurschilderingen.'
Vaganova kent de actuele tentoonstellingen over de huidige oorlog, zoals die met Russische spulletjes uit Lviv. Het centraal station in Kyiv had er ook een - die haar steeds als ze passeerde tot waanzin dreef. Ze kon niet meer stoppen met huilen, het deed zoveel pijn. De expositie, over de evacuaties aan het begin van de oorlog, stelde onder andere achtergelaten speelgoed tentoon, met dramatische muziek erbij. Een soort hertraumatisering noemt ze het, en er alleen al aan denken maakt haar een beetje bozig.
Toch besloot ook Khanenko met kunstenaars aan projecten te werken over de situatie in het land. Een van hen, Dima Kazakov, exposeerde de sleutelbossen die hij van zijn vrienden kreeg, toen ze naar het front gingen of naar het westen vluchtten. 'Alsjeblieft, geef mijn planten water, vroegen ze hem. Of ga er af en toe naartoe om te zien of alles nog normaal is. Dit is onze realiteit', zegt Vaganova. 'Maar dit is een museum, een veilige plek. En de lens van de artiest, waardoor ik naar deze objecten kijk, geeft me wat bescherming. Zodat het me minder pijn doet.'
Bij de hoofdingang, dicht sinds de explosie, liggen zandzakken, en staat een marmeren vrouw van Canova in een box: te zwaar om te verplaatsen. 'Iedereen voelt zich uitgeput, psychologisch, en mentaal.' Die vermoeidheid alleen al benoemen is een taboe in tijden die patriottistisch en hoopvol moeten zijn. 'Maar ik zie het als mijn rol om te benadrukken dat mensen moeten vergeten hoe het was vóór de oorlog - het zal nooit meer hetzelfde zijn. Het zou propaganda zijn als we mensen alleen maar blij proberen te maken.'
De afscheidsceremonie voor schrijverMaksym Kryvtsov  wijkt niet voor het luchtalarm.  De honderden mensen die zich hier, op het Kyivse Maidanplein hebben verzameld, veelal twintigers en dertigers, moeten zich eigenlijk naar de ondergrondse metro haasten nu vervaarlijk geloei klinkt. Om te schuilen, wie weet voor hoelang. Maar ze blijven staan, en hurken plechtig op één knie als soldaten de kist met het lichaam van Kryvtsov voordragen.
Er wappert een zee aan kleine vlaggetjes, met soms een portretfoto ertussen. Alle memoreren een gesneuvelde militair. Majdan Nezalezjnosti betekent Onafhankelijkheidsplein en is een symbolische plek geworden voor de vrijheidswens van Oekraïeners. In de winter van 2013 op 2014 vond hier de Maidanrevolutie plaats, die begon toen toenmalig president Viktor Janoekovitsj zich op het laatste moment terugtrok uit een handelsverdrag met de Europese Unie en in plaats daarvan de banden met Rusland aanhaalde. Janoekovitsj vluchtte en maakte plaats voor een meer EU-gerichte regering, en Rusland viel daarop de Krim en Oost-Oekraïne binnen.
De 33-jarige Kryvtsov was dichter, fotograaf, vurig deelnemer aan de Maidanrevolutie, en iemand die zich bij het begin van de oorlog vrijwillig aanmeldde voor het leger. Een paar maanden nadat zijn bundelGedichten uit het schietgatverscheen, op 7 januari, stierf hij samen met zijn rode kat aan het front in Donetsk. Nu, terwijl zijn open kist op het plein staat, en zijn gedichten worden voorgelezen ('Waar zijn mijn dromen?/ Waar zijn mijn dromen?/ Waar zijn mijn dromen?/ Kijk! Ze verbergen zich in de loopgraven'), raken mensen zijn lichaam voor de laatste keer aan, terwijl tranen in de vrieskou haast blijven hangen op hun gezichten.
Zeker 96 belangrijke culturele figuren, schrijvers, kunstenaars, acteurs kwamen tot nu toe om aan het front of door oorlogsgeweld, becijferde PEN Oekraïne recent. Het roept een vergelijking op met de jaren dertig, toen de culturele elite in Oekraïne zwaar te lijden had onder het repressieve beleid van Stalin en een groot aantal van hen de Grote Zuivering niet overleefde.
Het is bewonderenswaardig hoe het Khanenko Museum de metamorfose maakt van een huis vol oude meesters naar een plek vol reflectie om bij te komen en langzaamaan trauma's te verwerken, bedenk ik op het Maidanplein. Het is geen gegeven: fondsen gaan nu eerder naar het leger of de gezondheidszorg; veel culturele instellingen, uitgeverijen en festivals zijn in winterslaap gegaan of helemaal opgedoekt. Ook het personeelstekort is groot, begrijp ik van het Ukrainian Institute, dat Oekraïense cultuur wereldwijd promoot. Cultuurwerkers verlieten het land, gingen vechten, of kozen voor een beter salaris bij een van de internationale hulporganisaties die nu in Oekraïne actief zijn. De minister van Cultuur, afgelopen zomer weggestuurd na uitgavenschandalen, werd niet vervangen. Zelensky stelde dat de prioriteiten elders liggen, en dat culturele projecten maar gefinancierd moeten worden met privaat geld.
Het gaat allemaal om resources, geld en capaciteit. Directeur Vaganova zit in de hoofdstad, met een vast team. Maar neem een museum ergens op het platteland: heel goed, heel interessant, maar klein. Twee personeelsleden, met jonge kinderen, verhuizen naar een veiliger plek. Stel, er blijven er twee over. Oudere mensen die nog leven met de erfenis uit de sovjet-tijd, een systeem dat museumdirecteurs geen eigen beslissingen liet nemen. Hoe kunnen zij flexibel zijn in een wereld die morgen weer helemaal anders kan zijn?
Voor veel van henwas Ihor Poshyvailo de redder.Poshyvailo,directeur van het museum dat de Maidanrevolutie herdenkt, was een van de weinigen die de Russische inval zag aankomen, waardoor hij in februari 2022 razendsnel kon evacueren. Zijn team stond al met een drietal auto's, de hele collectie ingeladen, in de file tussen Kyiv en Lviv - vijfhonderd kilometer waar hij veertig uur over zou doen - toen hij allerlei hulp aangeboden kreeg van zijn internationale vrienden. Hij begreep dat hij niet alleen aan zijn eigen museum moest denken, maar ook anderen moest helpen. In een tankstation, met een collega uit Lviv, besloot hij in vijftien minuten om een reddingsbrigade voor erfgoed op te richten.
We ontmoeten elkaar aan de poort van het adembenemende Holenklooster, een cultureel reservaat met een veelheid van kerkgebouwen, de gouden koepels schitteren in de zon. Tot voor kort was deze plek, in 1051 gesticht in de heuvels bij Kyiv, een van de belangrijkste religieuze centra van de Russisch-orthodoxe kerk. Tot diep in de oorlog zou er gebeden zijn voor Poetin, tot Oekraïne de Russisch-orthodoxen begin vorig jaar uitzette. Het is ook het hoofdkwartier van Poshyvailo's Heritage Emergency Response Initiative (HERI).
Poshyvailo neemt me mee naar een van de kerken, versierd met fresco's en iconen. Voor een nisje blijft hij staan. Er staat een forse kandelaar in, door Poshyvailo meegenomen van het front, met bloedzakjes en een infuuslijn eraan. 'Dit komt uit een kerk in Izyum, nabij Charkiv', zegt hij. 'De kerk werd gebruikt als veldhospitaal. Toen de Russen zich terugtrokken, lieten ze geïmproviseerde operatietafels en verbanden achter - en kandelaars als deze, die werden gebruikt als infuuspaal.'
Het werk van HERI is tweeledig, vertelt Poshyvailo in zijn kantoor, dat meer weg heeft van een depot. Er staan grote batterijen op de grond, die gebruikt kunnen worden bij stroomuitval. Op tafel staat een scanapparaat, gedoneerd door het Nationaal Archief in Den Haag. En er liggen pakjes speelkaarten om uit te delen onder soldaten, met Oekraïens erfgoed erop en Q&A's over hoe ermee om te gaan ('Wat doe je als je een loopgraaf aanlegt en op een archeologisch object stuit?').
Het ene doel is eerste hulp aan musea. Poshyvailo is nog steeds veel op pad - onder andere met steun van het Nederlandse Cultural Emergency Response, voorheen onderdeel van het Prins Claus Fonds - om hulpmateriaal zoals houten boxen en noodaggregaten te verspreiden. Zeker nabij het front staan veel kerken en musea die nog bescherming nodig hebben. Om de sites te laten overwinteren worden muren gestut en kapotte daken gedicht.
Een gevaarlijke taak. Poshyvailo memoreert de negentienjarige Anastasiya, die in maart 2022 als vrijwilliger naar Tsjernihiv rijdt om een generator af te leveren bij het Historisch Museum. Maar de colonne wordt beschoten. Anastasiya's wagen explodeert, en ze overlijdt. 'Heel erg dramatisch. Ik ben later teruggaan en vond de uitgebrande auto's in een open veld. Wat er over was van de generator en het brandstofvat hebben we meegenomen, voor in de expositie.'
Het andere doel is om zo veel mogelijk bewijs te verzamelen voor lokale en internationale gerechtshoven. Het is verboden om erfgoed bewust te vernietigen, en ook om culturele en religieuze gebouwen te gebruiken voor militaire doeleinden - of deze te plunderen. 'Dat is vanuit juridisch perspectief heel ingewikkeld. Het is strafbaar, maar er zijn nauwelijks gevallen van vervolging voor misdaden tegen de cultuur. Het gaat allemaal om bewijs. Om kunstroof te bewijzen, bijvoorbeeld, moet je weten waar die goederen gebleven zijn. Hoe weet je dat?'
Tijdens de bezetting van Cherson werden ruim tienduizend objecten uit het regionale kunstmuseum geroofd. In Melitopol verdween niet alleen de hele collectie van het stadsmuseum, maar werd ook de directrice gekidnapt. 'Nabij Charkiv had een militair een verrassing voor ons', vertelt Poshyvailo. 'Hij nam ons mee naar een plek vlak bij de frontlinie, ingericht als een warenhuis, vol met geroofde iconen. Honderden. We hebben ze overgedragen aan het Historisch Museum van Charkiv.'
Culturele genocide, noemt Poshyvailo de vernietigingen en diefstallen van waardevolle cultuurgoederen. Pure strategie, denkt hij. 'Rusland kan op militair vlak nooit van ons winnen. Daarom is het zo belangrijk voor Poetin om onze mentaliteit te veranderen, om ons als Belarus te maken. Dat is onmogelijk zonder de verschillen uit te wissen. Dus moet Poetin ons historisch bewustzijn vernietigen, onze culturele identiteit. Zoiets als een Oekraïense cultuur mag niet meer bestaan.'
Wat is die Oekraïense cultuur, wat zijn die verschillen? Die vraag stel ik aan iedereen die ik tegenkom, en ik krijg evenzoveel antwoorden. Een verﬁjndere keuken, de originele borsjtsj. Schoonheid, festiviteiten, het geborduurde overhemd, paaseieren schilderen. Geen imperialistische neiging, maar gerichtheid op de eigen stee. Het huiselijke. Een geschiedenis niet zozeer gericht op helden, maar op lijden van gewone mensen.
We zijn op onze laatste bestemming geraakt: Odesa, 'Parel aan de Zwarte Zee'. Raketaanvallen op de haven hebben veel historische gebouwen aan het wankelen gebracht. Het moderne Odesa is een imperiale stad: ze werd in de late achttiende eeuw gesticht door Catharina de Grote, keizerin van het Russische Rijk. Onder haar groeide Odesa uit tot een kosmopolitische havenstad.
Terwijl Odesa jaren geleden al goeddeels met het communistische verleden afrekende, wordt nu pas afstand genomen van het imperialisme, blijkt als een beveiliger van het Museum van de Schone Kunsten een zeecontainer voor ons openmaakt. Een bronzen vrouw ligt op haar zij, met haar armen lijkt ze verbazing uit te drukken. Het beeld van Catharina, het haar opgestoken, stond prominent op een pleintje in de stad. Aan het begin van de oorlog werd ze nog beschermd met van die kenmerkende zandzakken, later met een houten constructie.
Maar eind 2022 besloot de gemeenteraad haar, als symbool van het Russisch imperialisme, neer te halen. Nu wacht ze op haar lot in een container in de tuin van het museum, naast een strak gekapte buxushaag. En zelfs hier is ze niet veilig: een raketinslag, afgelopen najaar, sloeg opnieuw alle ramen uit het gebouw, en deuken in Catharina's verpakking. Maar ook dit museum kon met wat lapwerk snel weer open, en nu wordt Catharina straal voorbijgelopen door hippe jongeren die naar de opening van een tentoonstelling snellen.
Even verderop, in de Transﬁguratiekathedraal, begint een priester aan zijn preken. De oudste en grootste kathedraal van Odesa liep afgelopen zomer aanzienlijke schade op, maar de geestelijke zet zijn werk voort in de kelder. Aan de rand van de stad, in het Huis van de Clowns, repeteert een absurdistische theatergroep. Odesa is nog altijd stad van de humor, en vanavond zullen er speciale gasten zijn: revaliderende veteranen, vaak nog jongens, van wie een deel ook krijgsgevangene was in Rusland. Een komischeRomeo en Juliamoet hen helpen de gedachten te verzetten.
In een Krim-Tataars restaurant in het centrum wordt sterke koﬃe in kleine kannetjes aangerukt en komen er samsa (deegﬂapjes met kalfsvlees) en manti (pakketjes met aardappelen) op tafel. Oksana Dovgopolova, hoogleraar geschiedﬁlosoﬁe aan de Universiteit van Odesa, bracht vele uren door in dit café met lampionnen aan het plafond en geborduurde kussens in de banken. Toen Odesanen met zaklampen op hun hoofd over straat gingen omdat de elektriciteit er steeds uit lag, was er hier licht.
Dovgopolova, een vrouw met halﬂang rood haar en een open uitstraling, werd in de jaren zestig geboren in Letland, in een 'typische sovjetfamilie'. Haar moeder is Russisch, maar werd geboren in Oezbekistan. Haar Oekraïense vader werd in de Tweede Wereldoorlog gedwongen tewerkgesteld in Duitsland. Bij terugkeer werd hij, met zovelen die bevrijd waren door geallieerde troepen, door de wantrouwige sovjet-autoriteiten van spionage verdacht - en voor nog eens vijf jaar naar een werkkamp nabij Moermansk boven de poolcirkel gestuurd. Ze is een tiener als haar ouders met haar naar Oekraïne verhuizen, een land dat ze kent uit de volksliedjes van thuis.
In 2014, als ook in Odesa de spanningen tussen pro-Maidan en pro-Russische demonstranten hoog oplopen, stapt Dovgopolova de ivoren toren van de wetenschap uit en gaat ze zich volledig op herinneringscultuur richten, met allerlei publieke initiatieven. Zeker in de oorlog is de herinneringscultuur springlevend. 'Mensen hebben haast, ze zijn bang dat hun trauma vergeten wordt als ze er nu niets mee doen. Kunstenaars willen nú hun gevoel in iets omzetten', vertelt Dovgopolova terwijl het luchtalarm weer begint te loeien. Geen al te grote dreiging, checkt ze op haar telefoon, en dan praat ze weer druk verder.
Het is niet alleen de huidige oorlog die een plaats moet krijgen, vertelt Dovgopolova. Via het mede door haar opgerichte het platform Past / Future / Art organiseert ze discussies over de Oekraïense geschiedenis en ontwikkelt ze herdenkingsstrategieën. 'Dingen die ons verbinden, vaak traumatische zaken, zijn lang onderdrukt door de sovjets', zegt ze. En die moeten nu, te midden van stromen Russische propaganda, nog steeds verwerkt worden en een plaats vinden in het collectieve geheugen. De holodomor bijvoorbeeld, de door Stalin in gang gezette hongersnood die in de jaren dertig in Oekraïne tot miljoenen doden leidde, die 'pas' sinds 2006 nationaal als genocide werd erkend. De Tsjernobylramp, als gedeeld en traumatisch onderdeel van het verleden, is een vergelijkbaar symbool van het sovjet-lijden.
Volwassen worden als land betekent ook: gevoelige momenten erkennen. 'We zijn geen nazi's, zoals Poetin altijd zegt. Dat neemt niet weg dat in het reine moeten komen met de holocaust. Wij moeten onze verantwoordelijkheid nemen voor Babi Jar', zegt Dovgopolova, verwijzend naar het ravijn in Kyiv waar meer dan honderdduizenden mensen, voornamelijk joden, werden vermoord.
Dovgopolova trekt een jas aan over haar trui, waar Cossack Mamay op staat, een beroemde ﬁguur uit de Oekraïense folklore. Buiten passeren we 'het langste balkon van Europa'; tegen sommige ramen liggen zandzakken, gewapende militairen bewaken de trappen naar de haven.
Rusland positioneerde zich de afgelopen jaren als hoeder van de hoge cultuur, bijvoorbeeld door de renovatie van vernietigd erfgoed in Palmyra, Syrië, op zich te nemen. En ook in bezette gebieden in Oekraïne krijgt zijn culturele agenda al vorm: zo opende de propagandistische 'geschiedenis-ervaring' Rusland, Mijn Geschiedenis recent ook in Melitopol haar deuren.
De mensen die ik ontmoette, volharden in hun missie om de Oekraïense cultuur te behouden en zelfs te versterken. Dat gaat verder dan de dreiging van fysieke schade en roverij: ze strijden tegen de ontworteling van een diepe en gelaagde identiteit, een die zichzelf opnieuw deﬁnieert te midden van een oorlog.
De eclectische straten waarin we lopen werden vorig jaar door Unesco erkend als Werelderfgoed. Vanuit juridisch perspectief zou dat extra bescherming moeten bieden tegen Russische aanvallen. Maar Oksana Dovgopolova ziet dat anders. 'Unesco kan ons geen luchtafweer geven, niet een paar Patriots. Maar ze geeft ons iets anders: het gaat erom dat de wereld Oekraïne ziet. Dat mensen weten dat de destructie van Odesa niet alleen het verlies van ons land is, maar van de hele wereld.'
Dit artikel werd gerealiseerd met de steun van het Fonds Pascal Decroos voor Bijzondere Journalistiek