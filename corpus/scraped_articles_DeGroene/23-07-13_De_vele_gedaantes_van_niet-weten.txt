De vele gedaantes van niet-weten

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
13 juli 2023
Zoveel data verzamelen dat je niet meer ziet hoe je ervoor staat; het is een van de vormen van onwetendheid die Peter Burke beschrijft inIgnorance. En er zijn er honderden.
Het was een nogal ironisch bericht:de Amerikaanse inlichtingendienst die klaagde dat ze te veel data hadden. Ze konden er geen wijs meer uit worden, wat tot gevaarlijke situaties zou leiden als mogelijke terroristen zich in deinformation overloadzouden schuilhouden. De hybris van het ongebreidelde dataverzamelen en -produceren van de dienst heeft iets potsierlijks. Waren ze er niet zelf mee begonnen? Is hun heleraison d'êtreniet om er alles aan te doen om wél gevaar op te sporen? Moesten we nu gezamenlijk aan die hebberigheid ten onder gaan? Het is een soort ironische domheid, die tegelijk veel vertelt over wat (nuttige) kennis is.
Peter Burke besteedt in zijnIgnorance: A Global Historyeen paar zinnen aan deze vorm van onwetendheid, die ontstaat door een teveel in plaats van een tekort aan beschikbare informatie. Het is wat leidde tot de vernietiging van het World Trade Center in 2001, schrijft hij. Waarschuwingen voor een dergelijke aanval waren er wel, maar gingen verloren in de eindeloze stroom boodschappen die Washington te verstouwen kreeg.
Honderden van zulke voorbeelden heeft Burke. Onwetendheid moet begrepen worden in het meervoud, stelt Burke. En dat onderbouwt hij met een stapeling aan anekdotes en feiten van over de hele wereld en uit de hele geschiedenis, al ligt de nadruk op het Westen tussen 1500 en 1800, zijn specialisme. Achter in het boek staat een lijst met tientallen soorten onwetendheid, van'active ignorance'(niet willen weten) tot'wilful ignorance'(bewuste of vrijwillige onwetendheid). Een overdaad aan informatie, maar wat voor kennis levert dat nu op?
Om de waaier van onwetendheden bijeen te houden, gebruikt Burke een simpele werkdefinitie: onwetendheid is de afwezigheid van kennis. Een duidelijk voorbeeld is 'geografische onwetendheid'. In vroeger tijden was informatie over grote delen van de wereld gewoonweg niet beschikbaar, iets wat in de loop van de eeuwen vrijwel geheel is opgelost (wat niet wil zeggen dat ieder individu gedegen kennis van de topografie bezit, integendeel; geografische onwetendheid floreert op individueel niveau nog altijd).
Structuur biedt ook de terugkerende vraag 'Wie weet Wat niet, Wanneer, Waar en met Welke Gevolgen' (de Waarom-vraag volgt pas laat in het boek). Het geografische voorbeeld laat zien dat onwetendheid vaak in retrospectief begrepen moet worden. Nieuwe kennis maakt ons bewust van oude gebreken. Net zo kan nieuwe kennis leiden tot het verlies van oude kennis en daarmee tot het ontstaan van nieuwe onwetendheid, bijvoorbeeld op het gebied van geneeskunde. Daarom is het bestuderen van de geschiedenis van onwetendheid ook zo nuttig, volgens Burke. De emeritus hoogleraar geschiedenis aan Oxford schreef vaker over wetenschap en kennis, en ontdekte dat die gepaard gaat aan een schaduwgeschiedenis van niet-weten. Een heel veld ligt open om bestudeerd te worden, naast onwetendheid in de geschiedenis ook in alle andere disciplines, van cultuurwetenschap tot de technische studies.
Onwetendheden in het meervoud dus, maar allemaal terug te voeren op afwezigheid. En, wat Burke betreft, negatief te beoordelen. Hij noemt kort (hij noemt alles kort) de zalige onwetendheid uit de religieuze traditie en filosoof John Rawls''veil of ignorance',het gedachteexperiment waarin deelnemers niet weten tot welk geslacht, land, welke etniciteit of klasse zij behoren en daardoor de morele gelijkwaardigheid van ieder mens leren inzien. 'Creatieve onwetendheid' zou zorgen voor originele ideeën en vrijwillige onwetendheid over bijvoorbeeld de fabricage van kernwapens zou de mensheid kunnen behoeden voor de ondergang. En toch kun je stellen dat onwetendheid in principe verkeerd is, aldus Burke.
Goed. Maar wat vertelt 'afwezigheid van kennis' ons nu over bijvoorbeeld deinformation overloadwaarmee de nsa kampt? Waar ontbreekt het hen aan? Zou een gebrek aan informatie het weten hier niet ten goede komen? En wat voor kennis bieden die data eigenlijk? Herbergen ze echt alles wat we moeten weten, en kunnen we het alleen niet vinden? Hoe zit hier het met de politiek van het weten? Vinden we het wel best dat onwetendheid over onze privélevens wordt geofferd aan kennis over vermeende terroristen?
Sommige van deze vragen komen bij Burke wel voorbij, maar slechts terloops. De feiten staan centraal. Een interessant gevolg van wat Burke'the consequences of ignorance'noemt, vind ik het steeds opduikende geroddel. Gebrek aan informatie leidt tot geruchten, helemaal tot aan complottheorieën aan toe. Het ironische is natuurlijk dat complotdenkers claimen wél te weten, zij hebben immers onderzoek gedaan. Het is de rest die in het duister tast. Wat zegt deze vorm van onwetendheid over de aard van kennis? En als complotdenken een gevolg is van de afwezigheid van kennis, wat leert dat dan over de mogelijkheden om het tegen te gaan? Als complotten voortkomen uit een gebrek aan (juiste) informatie, moet die informatie worden aangevuld. Onderzoek wijst echter uit dat alleen factchecken - het corrigeren van zo'n gebrek - niet voldoende is. Het gaat in complotdenken niet alleen om de feiten, maar ook om emoties.
De te strakke definitie van onwetendheid wreekt zich hier, terwijl de 'sociaal-historische' vraag van Burke - Wie weet Wat niet, Waar en Wanneer en met Welke Gevolgen - genoeg aanleiding geeft om dieper te graven. De standplaatsgebondenheid van kennis en haar tegendeel die doorklinkt in deze vraag, voert naar mijn mening veel verder dan Burke doet voorkomen.
Neem 'bias', dat veelbesproken begrip dat erop wijst dat hoe je de wereld ziet, de kennis die je opdoet, de begrippenkaders die je hanteert enzovoorts, te maken hebben met wie je bent en waar je vandaan komt, hoe je bent opgeleid en opgevoed, zowel individueel als maatschappelijk. Burke beschrijft kort hoe de wetenschap zich tergend langzaam bewust werd van blinde vlekken, bijvoorbeeld waar het gaat om de rol en ervaring van vrouwen en minderheden. Een gigantisch tekort aan kennis dat behalve domheid ook discriminatie, racisme en onderdrukking tot gevolg heeft. Maar ook bijvoorbeeld ongelijkheid in zorg en veiligheid, omdat het gemiddelde Europese mannenlichaam de standaard is. Het zijn gebreken die nog altijd hersteld worden.
Maar bias is natuurlijk meer dan afwezigheid van kennis. Het begrip wijst op de relatie tussen mens en weten. Kennis is gesitueerd, en niet alleen doordat een soldaat van Napoleon een ander beeld heeft van de veldslag bij Borodino dan zijn Russische opponent. Alle feiten van de slag bij elkaar opgeteld zullen nog niet een compleet verhaal vertellen over hoe het daar was, in 1812. Dat is de logica van de inlichtingendiensten die alle data over iedereen willen verzamelen, omdat zij dan alles zullen weten en de toekomst voor kunnen zijn. Maar we hebben gezien waar die ambitie op uitloopt: een inlichtingendienst die zichzelf het werk onmogelijk maakt.
Kennis, leert bias, is niet iets wat ofwel afwezig is ofwel aanwezig. Of zich zelfs maar op een glijdende schaal tussen die twee beweegt. Anders gezegd: niet alle kennis is feitenkennis, die je kunt bezitten of opgraven uit de archieven.Wetenis niet hetzelfde als data verzamelen, of toch niet alleen. Het vraagt ook altijd om interpretatie van data. En daar komt onvermijdelijk die menselijke bias bij om de hoek kijken.
Nu zou je 'bias' ook kunnen begrijpen als de achterkant van de kunst van het interpreteren, ook wel hermeneutiek genoemd. Een goede interpretatie vertelt een verhaal zonder dat voor te stellen als definitief. Het is zich bewust van zijn bias, gebruikt die misschien wel als een bron van kennis zelf. Dat wil niet zeggen dat er geen feitenkennis bestaat, maar wel dat feiten op zichzelf niet zoveel zeggen over kennis.
Zo kom ik terug bij een mogelijke positieve waardering van onwetendheid, die Burke zo makkelijk terzijde schuift. Ik bedoel niet de zalige armen van geest (in de Nieuwe Bijbelvertaling heten zij trouwens 'nederig van hart'), de managementgoeroe die oproept om alles te vergeten en eens echt out of the box te denken. Eerder: onwetendheid als het begin van een hermeneutisch proces. In de kunsten is zo'n vorm van onwetendheid, of misschien beter: van nietweten, een gangbaar uitgangspunt. Niet alleen als de start van een onderzoek en het besef van een gebrek, maar ook om te kunnen komen tot andere vormen van kennis dan die gebaseerd op feiten of gekwantificeerde data.
Dit niet-weten is niet gedefinieerd als de afwezigheid van kennis, maar hanteert een heel andere opvatting over wat weten is. Het biedt een manier om je te verhouden tot complexiteit, standplaatsgebondenheid, belichaming. Nederigheid van hart, misschien wel. Door steeds terug te keren tot je eigen relatieve positie, je interpretatiekaders en je eigen biases, krijgt de kennis die er is diepte en wijst ze de weg naar andere, onbekende domeinen en perspectieven. De vraag wie wat niet weet - en waarom - verandert daardoor van toon en reikwijdte.
Hoe is het toch mogelijk, vraagt Burke aan het slot van zijn boek, dat de dommen tegenwoordig de macht hebben terwijl de wetenden eraan onderworpen zijn. Het was de aanleiding voor het schrijven vanIgnorance:dat presidenten als Trump en Bolsonaro het bestonden om de ernst van de coronapandemie te ontkennen.Knowledge=powergaat tegenwoordig niet meer op. Maar zo'n politieke vraag kun je niet beantwoorden wanneer je onwetendheid opvat als de afwezigheid van kennis. Kennis is meer dan de resultaatpagina van een zoekopdracht, hoe betrouwbaar de zoekmachine ook is. En net zoals onwetendheid niet altijd slecht is, maakt kennis van de feiten je niet automatisch goed.
Miriam Rasch is filosoof en auteur van onder meerFrictie: Ethiek in tijden van dataïsme
Alex Webb / Magnum Photo / ANP | Het Financial District in New York, 11 september 2001