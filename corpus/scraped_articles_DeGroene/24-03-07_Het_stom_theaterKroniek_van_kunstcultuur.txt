Het stom theater Kroniek van kunst&cultuur

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
7 maart 2024
KUNST Regie: Rembrandt
Een stokoud thema in de kunsten is deparagone,de strijd tussen schilderkunst en poëzie, ofwel beeld en geluid. Beide claimden de hoogste kunstvorm te zijn, ook was de beeldende kunst 'stom', en de dichtkunst ijl. De praktische tussenvorm was het theater, waar tekst en beeld één geheel konden vormen, maar dat was ook al een tijdelijke kunst; van de Nederlandse zeventiende eeuw rest een berg aan toneelliteratuur, maar niemand weet precies hoe een voorstelling geklonken heeft, laat staan hoe de toeschouwers deze beleefden.
Een van die toeschouwers was Rembrandt van Rijn. De tentoonstellingRegie: Rembrandten de catalogus, alsmede een tentoonstelling in het Stadsarchief, laten zien dat min of meer tegelijk met zijn aankomst in Amsterdam het toneel in de stad een grote bloei doormaakte, dat wil zeggen het officiële toneel in de nieuwe Stadsschouwburg. Hij had eerder op markten en kermissen wel al reizende gezelschapjes kunnen zien, en de commedia dell'arte-achtige figuren daarvan getekend. De samenstellers veronderstellen dat hij in 1638 direct bij de allereerste voorstelling in de Schouwburg aanwezig was en in de coulissen het verkleden van de acteurs voor deGijsbrechtvastlegde. Een van hen moet hij daarvoor al hebben gekend, Willem Bartholsz Ruyter, de Ko van Dijk van zijn tijd. Hij is op vele tekeningen te herkennen, in verschillende uitdossingen en houdingen, en ook in etsen en schilderijen duikt hij op, als een soort bijrol-personage.
De relatie met het theater uit zich verder in scènes die de schilder in toneelstukken kan hebben gezien. VondelsJoseph in Egypten,dat vanaf de jaren vijftig vaak werd gespeeld, kan bijvoorbeeld de stof hebben geleverd voor RembrandtsDe vrouw van Potifar beschuldigt Jozefuit 1655, en meer dan dat: ook de enscenering, de belichting en de retorische gebaren kunnen heel goed een 'toneelmatige' oorsprong hebben. Al even 'theatraal' was een element dat in toneelstukken toen essentieel was, deagnitio,'de verandering van inzicht', het moment dat de hoofdpersoon opeens doorziet wat tot dan toe verborgen was. Op het podium leidde dat tot emotionele explosies, ontzetting, woede, vreugde, angst, verdriet, en onmiskenbaar is in Rembrandts werk, zeker in de jaren dertig, die barokke 'flits van inzicht' van belang. Een engel grijpt Abrahams arm, precies op het moment dat hij Isaak wil offeren - het mes valt uit zijn hand en hangt stil in de lucht. Belsazar verstijft als hij het teken aan de wand ziet.
Dat Rembrandt een meester in effectvolle mise-en-scène was behoeft eigenlijk geen betoog, maar de manier waarop de tentoonstelling de organisatie van deHonderdguldenprentuit elkaar peutert als een geregisseerde voorstelling is verhelderend en aanstekelijk. Net zo is het leuk om nog eens te zien dat ook inDe Nachtwachtalles is ingericht op één dramatisch 'tonelig' moment: de trommel slaat, er gaat een geweer af, Banning Cocq geeft zijn bevel met open mond. Daarvan is helaas niets tehoren. Je kunt vermoeden dat de kunstenaar daar toch wat gefrustreerd over zal zijn geweest, en graag had gewild dat hij in het tijdperk van Federico Fellini, David Lean of Christopher Nolan geboren was.
Koen Kleijn
Regie: Rembrandt.
Museum Rembrandthuis, t/m 26 mei,https://rembrandthuis.nl
George Eksts / V&A | Links: Rembrandt van Rijn, studie van acteur Willem Ruyters als herbergier, 1638. Pen en inkt op papier;