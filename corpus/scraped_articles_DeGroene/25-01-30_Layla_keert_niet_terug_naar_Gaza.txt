Layla keert niet terug naar Gaza

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
30 januari 2025
Caïro- Haar ogen sprankelen. Ze lacht uitbundig. Het gewicht van haar jurk beperkt haar bewegingsvrijheid, maar dat gaat niet ten koste van het enthousiasme waarmee ze met haar broers rondjes in hun huis danst. De 29-jarige Layla toont video's van haar huwelijksdag. Het zijn beelden uit 2018, vlak voordat ze met de nu dertigjarige Ahmad trouwde: visuele herinneringen van toen zij nog in Palestina woonden.
Layla en Ahmad vluchtten begin dit jaar met hun dochtertje Aisha (4) uit de Gazastrook (vanwege privacy zijn het niet hun echte namen). Nu wonen zij met inmiddels twee jonge kinderen in Caïro. Van hun familiewoning in GazaStad is niets meer over. Tijdens bombardementen beschermde Ahmad zijn toen nog zwangere vrouw en dochter tegen rondvliegend glas door boven op hen te liggen.
De dag dat Layla de grens bij Rafah overstak, beviel ze van Noor. Met haar baby reden ze nog snel langs haar ouderlijk huis. Naar de woning waar ze danste en waar ze haar nieuwe leven kwam introduceren en tegelijkertijd afscheid nam van het oude. Haar vader keek weg, haar moeder huilde. 'Dat beeld krijg ik niet meer uit mijn hoofd', vertelt ze.
Via een commercieel bedrijf slaagde het gezin erin naar Egypte te reizen. Met behulp van vrienden en lokale organisaties sprokkelden ze het geld bij elkaar. Ze betaalden 5000 dollar per persoon, 2500 dollar voor Aisha. Na wat getouwtrek zag de grenswacht de pasgeboren Noor door de vingers.
Duizenden Palestijnen maakten die reis. Het bedrijf verdiende daar miljoenen mee, blijkt uit een analyse van Sky News. VolgensThe New York Timesheeft het nauwe banden met de Egyptische overheid. Egypte zegt al sinds het begin van de oorlog geen Palestijnse vluchtelingen op te willen vangen.
In Gaza-Stad werkte Layla. In Caïro mag ze dat niet. Ook kan ze geen bankrekening openen, geen huis kopen, geen auto aanschaffen. Aisha mag als ze straks oud genoeg is niet naar school in Egypte, want een verblijfsvergunning heeft het gezin niet.
Met het staakt-het-vuren gaat de grens bij Rafah weer open. Layla is al druk aan het pakken. Ze bereidt zich voor op een reis. Niet terug naar Gaza, maar naar de Verenigde Staten waar het gezin die avond nog naartoe vliegt en waar Layla en Ahmad met hun twee dochters een nieuw leven zullen opbouwen.
Ze verlangt ernaar ooit weer met haar broers te kunnen dansen, een gevoel dat op deze avond zowel tastbaar als onbereikbaar lijkt. Ook nu lacht ze. Maar haar ogen sprankelen niet meer zoals in de trouwvideo's.