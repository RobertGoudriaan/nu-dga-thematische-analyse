Gon Buurman 12 augustus 1939 - 28 juli 2023 Het einde

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
17 augustus 2023
Fotograaf Gon Buurman was een meester in het portretteren van de lesbische subcultuur. Op zoek naar het menselijke contact, het bijzondere in het alledaagse.
'Ik heb veel geluk gehad', zegt Gon Buurman in 2016 in een uitgebreid video-interview met Dineke Stam voor het archief van Atria, het Kennisinstituut voor emancipatie en vrouwengeschiedenis in Amsterdam waar een groot deel van haar fotocollectie is ondergebracht. 'Ik ben van het ene in het andere gerold.' Dat gold eigenlijk voor veel in haar leven, vond ze. 'Je moet je even voorstellen: ik woonde in Bezuidenhout en was een mevrouw in een mantelpakje.'
Documentair fotograaf Gon Buurman wordt geboren vlak voor de Tweede Wereldoorlog in 1939. Ze groeit op in Epe, waar in de oorlog nog een zusje wordt geboren. Een christelijk gezin, dat elke zondag op de fiets naar de kerk in het buurdorp Heerde gaat. Haar vader werkt als ambtenaar voor de PTT, haar moeder is huisvrouw. Rond haar twaalfde verhuizen ze naar Leeuwarden. Daar loopt de spanning tussen haar ouders, die een moeizaam huwelijk hebben, op. 'Hoe vaak mijn moeder wel niet weggelopen is. Ik heb vaak gedacht: ik wou dat mijn ouders uit elkaar gingen. (...) Ik heb het later zelf ook meegemaakt in mijn relaties, dat ik ook zoveel ruzie had. Je zoekt het ergens op om het te verwerken, denk ik.'
Na het behalen van haar mulodiploma gaat ze op haar twintigste als telefoniste werken bij de Nederlandse Christelijke Bond voor Overheidspersoneel in Den Haag. Daar ontmoet ze op de tennisbaan Fer, met wie ze in 1963 trouwt. Ze stopt met werken - zoals gebruikelijk was. Al snel daarna krijgen ze twee zonen. Later heeft ze in interviews altijd benadrukt dat ze veel van haar man hield, net als van haar kinderen, maar het voelde alsof ze een rol speelde. 'Je krijgt het denk ik ook een beetje mee', zegt ze in het video-interview. 'Mijn moeder was geen warme moeder, dus ik was het ook niet zo naar mijn kinderen.'
Buurman wordt, zoals meer vrouwen van haar generatie, al snel meegezogen in de turbulentie van de jaren zeventig. Als ze via een vriendin met het feminisme in aanraking komt, voelt ze zich in eerste instantie 'een kat in een vreemd pakhuis'. Maar ze wordt al ras mondiger, het begint te schuren met haar traditionele leven. Als ze op een dag met een aantal vrouwen van Man Vrouw Maatschappij (mvm) naar een vrouwenkamp in Callantsoog gaat, ontmoet ze haar grote liefde Pamela.
Na elf jaar huwelijk scheidt ze van haar man en verhuist naar de feministische woongroep Brood en Rozen in Amsterdam. Haar beide kinderen blijven achter bij hun vader, ze komen alleen in de weekenden. Het is een hoge prijs die ze betaalt. 'Toen ik uitkwam voor mijn homoseksualiteit raakte ik er vrienden door kwijt', zegt ze in een interview met Nathalie van Regenmortel van Atria in 2017. 'Ik raakte mijn schoonfamilie kwijt; ik raakte mijn eigen ouders er zelfs door kwijt. Mensen oordelen gauw en snappen niet altijd de keuzes die je maakt in je leven.' Maar, zegt ze, 'als je niet gelukkig bent, kun je anderen ook niet blij maken'.
Een paar jaar later komt ze bij toeval in aanraking met de fotografie als ze een camera van iemand mag lenen. Ze is direct verkocht. Zo begint ze op haar veertigste aan haar carrière als fotograaf. Ze geeft zichzelf vijf jaar, dan moet ze ervan kunnen leven. 'Het grote geluk is dat ik bij die vrouwenbeweging zat.' Ze begint haar eigen wereld te fotograferen, onder meer voor deVrouwenkrant. Van elke foto die ze maakt, schrijft ze op welk diafragma ze heeft gebruikt, hoeveel licht, en zo leert ze al doende het vak.
Buurman portretteert het lesbische leven van binnenuit en zet daarbij een beeld neer dat nog niet bestond; de onproblematische binnenwereld van een subcultuur, het gewone en alledaagse ervan. Ze laat de vanzelfsprekende intimiteit zien, de vriendschap, de vrolijkheid en schoonheid.
In 1987 publiceert ze haar eerste fotoboekPoseuses: Portraits of Women.Met haar fotoboekAan hartstocht geen gebrek,over erotiek en seksualiteit van mensen met een beperking, breekt ze in 1991 door. Zelf zegt ze daar later over dat ze het in het begin moeilijk vond, maar ze bewoog met haar camera voorbij haar eigen ongemak. Dat is typerend voor haar manier van werken. Ze brak iets open en creëerde een sfeer waarin mensen zich durfden bloot te geven.
In tegenstelling tot het slechte huwelijk van haar ouders lijkt Buurman in haar werk altijd te zoeken naar liefdevolle verhoudingen. Of het nu foto's voor de Sire-vuurwerkcampagnes zijn, voor de Anne Frank Stichting of voor de Avro, bijna alles in Buurmans werk gaat over contact en intimiteit. Vaak is er fysieke aanraking in beeld, een kus, een streling. Alles mag gezien worden, lichamelijke gebreken, ouderdom, erotiek. In haar fotoboekOver liefdedat in 1995 verschijnt, wil ze laten zien dat er 'schoonheid tussen mensen kan zijn', schrijft Marjo van Soest in haar voorwoord. 'Onontbeerlijk contact dat we allemaal nodig hebben om te overleven.'
'Over elk onderwerp heb ik foto's', zegt Gon Buurman in het video-interview. 'Via een camera kun je alles. Als ik dit niet had ontdekt, was het leven heel saai geweest, of was ik een heel saai mens geweest, of was ik aan de drank geraakt... Mijn geluk in mijn leven is dat het zo gebeurd is.'
'Het grote geluk is dat ik bij die vrouwenbeweging zat'
Maria Jimenez | 2012