Aan ideeën ten onder

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
17 november 2022
Stel: je bent een 24-jarigevrouw in het jaar 2022 en je moet de nieuwste Leon de Winter bespreken. Je wil het boek een eerlijke kans geven - De Winter is zowel bij ons als in ons buurland een gerespecteerd auteur, en zijn nieuwste romanHet lied van Europaoogt op het eerste gezicht als een ambitieus project: een raamvertelling in een nabije dystopische toekomst, die de valkuilen van onze moderne samenleving op scherp zet. Je moet De Winter meegeven dat er vaart in zit, wendingen volgen elkaar razendsnel op en aan plot heeft de roman geen tekort. Maar daarmee ben je ook meteen door je positieve stof heen.
In het jaar 2039 kookt de onrust in de Nederlandse samenleving eindelijk over wanneer een sieradenhandelaar in zijn huis wordt belaagd door twee migrantenjongens. Hij wordt martelaar van een klasse 'onderworpenen', wier vrijheden al jaren steeds verder zijn ingeperkt door de elite. CO2-uitstoot-punten, internetgebruik, landbouwgrond, in naam van de toekomst is alles schaars in deze 'gefeminiseerde samenleving', en zelfs opmisgenderenstaat een straf. In een climax van sentimentaliteit zingt een jonge Russin, Europa Ivanova, een strijdlied,Katyusha,tegen het systeem dat de sieradenhandelaar liet vallen. Ze wordt daarmee de patrones van de 'Europese Lente', al helemaal wanneer ze sterft na een gruwelijk ongeluk. Journalist Nico Levi moet onderduiken, op de hielen gezeten door de Europese Commissie ter Bestrijding van Desinformatie, omdat hij de wereldschokkende waarheid durft te verkondigen die de samenleving in tweeën splitst: dat de dood van Europa veroorzaakt is door twee Syrische vluchtelingen, die Europa, ja echt, een 'christelijke slang' noemen voordat ze haar vermoorden.
Levi is voor het ene deel van de samenleving een oorlogsstichter die haatdragende desinformatie verspreidt, maar voor het andere deel, van de verschoppelingen, de arbeiders, is hij een symbool van de waarheid die ondanks alles overleeft. Zijn motto: 'Liever laat ik gebouwen afbranden dan mijn vrijheid.'
Ovidius beschreef eens de verbitterde Pygmalion, die nooit getrouwd was omdat hij een afkeer had van de 'gebreken die de natuur aan het vrouwelijk karakter had gegeven'. Maar hij was toch een man met behoeftes en dus schiep hij uit ivoor een onmogelijk mooie vrouw, gaf haar 'een vorm waarin geen vrouw geboren kan worden' en werd vervolgens verliefd op zijn eigen standbeeld. Hij bepotelde de stenen borst van zijn geliefde, ziek van verlangen naar iets wat niet bestond.
Iets vergelijkbaars moet gebeurd zijn toen Leon de Winter zijn Europa Ivanova schiep. Ze is een vrouw die op het karikaturale af perfect is, een soort Jessica Rabbit in eeuwig rood satijn, wier overvloedige bil- en borstpartijen hun lillende aanwezigheid in honderd bijzinnen kenbaar maken, haar huid 'zo wit als een Russische sneeuwvlakte', haar doos 'bekroond met een potlooddun streepje rossig-blond Russisch schaamhaar'. Ze is niet alleen fysiek om door een ringetje te halen, maar heeft, o droomvrouw, álles gelezen, en heeft daar toevallig de meningen van een man van 68 aan overgehouden. Ze heeft een diepe hekel aan Foucault, aan 'witteschuldstudies' en intersectionaliteit, en laat zich in woedende columns uit over 'het systeem' en de 'pseudotheologie' van de 'woke-kerk', vermoedelijk geschreven - denk je als 24-jarige vrouw in 2022 - terwijl haar Kremlinrode tepels trilden van woede om het onrecht.
De pornografische buikspreekpop terzijde. Al moet je natuurlijk een metafoor lezen in haar naam: Europa, vermoord door migranten? Is dat het? Oké, maar ze is Russisch, dat wordt ongeveer een miljard keer benadrukt. De naakte venusheuvel van Europa wordt door een potlooddun streepje Russisch fatsoen... nee, Europa is het mooiste wat er is en... over de dood van Europa wordt door de mainstream media gelogen, dus... Wat? Wat wil De Winter nou precies zeggen?Het lied van Europais literatuur die niet om literatuur gaat maar om alles wat De Winter te zeggen heeft, over mannen en vrouwen en oorlog en kunst en hoe het allemaal is misgegaan in deze wereld en je mag niks meer zeggen en ze pakken ons alles af. Alle beste schrijvers worden gecanceld, je mag niet eens meer roken of vliegen, je mag een vrouw niet eens meer voluptueus noemen, niks mag je, kijk dan, ze komen ons halen!
Het lied van Europais een achtervolgingsfantasie van de generatie die De Winter vertegenwoordigt. Door 'cancelen', wat heden ten dage toch vooral betekent dat er nare tweets over je worden geschreven, uit te vergroten tot militaire acties van een totalitaire staat, verlaagt De Winter zich tot het niveau van een paranoïde complotdenker. Zijn rebellen verzetten zich tegen het regime van de doemdenkers die handelen uit een angst voor klimaatverandering, ziekte en haatpraat - doemdenkers die niet weten hoe ze met volle teugen van het leven moeten genieten. Maar ik heb doemdenken nog nooit in zo'n pure vorm gezien als in dit boek.
Zoiets als een ideeënroman bestaat natuurlijk, maar deze roman gaat aan ideeën ten onder. Alle energie is daarheen gegaan, stijl en personages zijn bijzaak. Het proza is behangen met goedkope overdrijvingen: een Afrikaan is 'gitzwart', een bikini 'minuscuul'. Dialogen zijn ongeloofwaardig, houterig en staan overduidelijk stijf van de meningen van de auteur. Deze roman is geen roman maar een slordig in elkaar getimmerde vitrinekast om meningen in tentoon te stellen.
Je moet De Winter meegeven dat er vaart in zit
Fenna Jensm | Wat wil Leon de Winter nou precies zeggen? LEON DE WINTER Het lied van Europa Hollands Diep, 432 blz.