De twijfelachtige werkelijkheid Kunst David Hockney's Eye

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
17 november 2022
David Hockney beweert dat grote kunstwerken uit het verleden anders in elkaar zijn gezet dan wij denken. Zijn tentoonstelling in het Teylers Museum laat zien hoezeer creativiteit en techniek altijd al innig waren verweven.
Volgens de kunstenaar en biograafGiorgio Vasari verspilde de schilder Paolo Uccello (1397-1475) zijn talent aan de studie van het perspectief. Dat is een nuttige uitvinding, schreef Vasari, maar als een man er te veel werk van maakt, dan wordt zijn talent steriel en raakt het vervormd. De wens om de dingen van té dichtbij te bestuderen maakt de manier van schilderen droog en hoekig, en ten slotte kan een mens er solitair, excentriek, melancholiek én arm van worden. Dat was geen loos alarm, want dat was die dekselse Uccello inderdaad allemaal overkomen.
De Britse kunstenaar David Hockney zal het vijfhonderd jaar later beamen. Het centraal perspectief, het vijftiende-eeuwse wiskundige model dat je in staat stelt een driedimensionaal beeld uit de werkelijkheid overtuigend naar een afbeelding op een tweedimensionaal vlak te werken, is veel te gebrekkig om de veelzijdigheid van onze visuele ervaring recht te doen. Het is handig, dat wel, maar de constructie van het centraal perspectief gaat uit van een statisch eenogig gezichtspunt, en dat maakt van de kijker 'een verlamde cycloop'.
In de tentoonstellingHockney's Eyein Haarlem zet Hockney een aantal aannames van de moderne beeldconsument op losse schroeven. In het belendende huis van wijlen Pieter Teyler is zijn fijne filmA Day on the Grand Canal with the Emperor of Chinate zien - uit 1988, maar nog zeer fris. Daarin legt Hockey aan de hand van een rustige kijkwandeling langs twee lange Chinese geschilderde rollen uit de zeventiende eeuw uit hoezeer de blik op de werkelijkheid daar anders is. De keizer nadert per boot een stadje. Iedereen maakt zich klaar (en gaat op de knieën) om hem te ontvangen, een drukte van belang; in de binnenhoven van de huizen is het dagelijks leven in volle gang, er wordt gekookt, gewassen en gewerkt, enzovoort. Er is geen centraal punt van waaruit die wereld wordt gezien, maar een vloeiend verschuivende blik die over het landschap en de daken van de stad glijdt en die is niet vastgespijkerd op een onderliggende mathematische constructie. De kunstenaar, Wang Hui (1632-1717), kan daardoor veel meer van de wereld laten zien; de ervaring van de kijker wordt er veel rijker door - maar de westerling moet zich even over het idee heenzetten dat die weergave 'niet klopt', of zelfs: dat die kinderlijk naïef is.
Wij zijn dus die Uccello's, zegt Hockney: mensen met een beperkte blik - en toch noemen wij de weergave van de werkelijkheid volgens ons systeem 'realisme'. Wij menen namelijk dat wij bij uitstek erin geslaagd zijn de werkelijkheid op een objectieve manier vast te leggen. Ook daar stapt Hockney naar voren: ja, zegt hij, dat is zo, en die hang naar objectiviteit heeft dus ook de totstandkoming van al die fijne schilderijen in onze canon bepaald.
In 2001 publiceerde HockneySecret Knowledge: Rediscovering the Lost Techniques of the Old Mastersen maakte hij een bbc-documentaire met dezelfde titel. Hij deed krasse uitspraken. Vermeer had zich toegelegd op'a most vivid use of optics'. Hij schiep de constructie van zijn interieurs niet eigenhandig; hij tekende de werkelijkheid na met behulp van een camera obscura. Misschien voelt u zich daar alsnog een beetje door genept. Kom nou, een grote kunstenaar als Vermeer had helemaal geen hulpmiddelen nodig, zegt u, en daarbij valt u misschien die oude anekdote in over De Perfecte Kunstenaar (Giotto, bijvoorbeeld), die desgevraagd uit de losse pols een volmaakte cirkel kon trekken, zonder passer. Maar zo raar was het niet. De zeventiende-eeuwse intellectueel was gefascineerd door waarneming. Descartes, Spinoza en Christiaan Huygens verdiepten zich ijverig in de wetenschap van de optica, want vóór je een uitspraak doet over de werkelijkheid of over de ringen van Saturnus, moet je weten hoe die werkelijkheid je verstand bereikt heeft. Dat gaat via de zintuigen, en die zijn notoir onbetrouwbaar, vandaar dat Huygens zelf zijn lenzen sleep, en toen hij dat deed, op Hofwijck, zat Spinoza aan de overkant van de Vliet hetzelfde te doen, en Vermeer woonde tien kilometer verderop.
Het kan dus niet anders, zeg je dan, of die technisch-wetenschappelijke houding moet ook de productie van schilderijen hebben beïnvloed. Neem Pieter Saenredam, de bultenaar uit Haarlem. Hij maakte zijn schilderijen van kerkinterieurs niet ter plaatse, op het oog, maar op basis van nauwkeurige opmetingen, die soms jaren ongebruikt lagen om later te worden uitgewerkt tot weldoordachte composities. Hij paste dan hier en daar de proporties aan, liet stukken architectuur weg, om de zaak zo helder en eenvoudig te krijgen als hij wilde, het had natuurlijk realistische details - figuranten, hondjes, graffiti - maar dit was intellectueel werk, en zo toonde het zich ook. Anders dan Uccello voer Saenredam er wel bij.
In de filmSecret Knowledgegraaft Hockney nog eens dieper in de materie, uitgaand van zijn eigen kunnen als kunstenaar. In hetHuwelijksportret van Arnolfinidoor Jan van Eyck uit 1434 hangt boven de hoofden van het paar een mooie gotische achtarmige kandelaar met één brandend kaarsje. Hockney probeert die na te tekenen, en dat blijkt ook voor een meester als hij eigenlijk niet te doen. Het tekenen van alle bochtjes en blaadjes en puntjes en vlakjes van dat ding in correct perspectief vraagt om een maniak als Uccello. Of om iets anders: Hockney laat dan zien dat het eenvoudig moet zijn geweest om met behulp van een spiegel het beeld van een echte kandelaar op een stuk papier te projecteren en vervolgens de vorm na te trekken. Daarna laat hij zien dat Caravaggio op die manier hele composities met figuren in elkaar gezet zou kunnen hebben, en daarbij mogelijk ook een lens heeft gebruikt. Die methode kan meteen curieuze elementen in zijn schilderijen verklaren. Een hand, die naar de kijker toe wordt uitgestoken is opvallend veel groter dan hij in relatie tot de werkelijkheid van de voorstelling zou moeten zijn. Volgens Hockney is dat het bijverschijnsel van het werken met een lens: delen buiten het brandpunt worden door de kromming uitgerekt.
De tentoonstelling volgt Hockney'slatere ontdekkingen, die al even intrigerend zijn. Zo zag hij de fenomenaal knappe portretjes door JeanAuguste-Dominique Ingres (1780-1867) op zeer klein formaat, met potlood getekend. Ook daarvan zag Hockney dat dat eigenlijk niet kón, daar moest een hulpmiddel aan te pas gekomen zijn, en dat was ook zo: de camera lucida.
In Teylers is er een te zien. Het is eigenlijk het omgekeerde van de oudeoverhead projector:een verstelbare stang met aan het eind een klein prisma, waardoor de voorstelling op een papiertje wordt geprojecteerd en daar kan worden nagetrokken. Een lastige en pietepeuterige techniek, zeker; proefondervindelijk bewees Hockney dat het bij Ingres toch zo gegaan kon zijn door zelf met dat ding een hele serie portretjes te tekenen. De overeenkomst is frappant. Overigens zijn die portretten -12 Portraits After Ingres in a Uniform Style(1999-2000) - betoverende meesterwerken: het zijn de koppen van zaalwachten in de National Gallery, Londen. De gezichten zijn à la Ingres,
minuscuul en precies, gezien door het prisma van de camera lucida; de uniformen zijn in de ontspannen stijl van Hockney zelf. Dat Hockney die medewerkers uitkoos had een praktisch doel: hij stelde de tekeningen in de National Gallery tentoon, en bezoekers aan de tentoonstelling konden dus direct op zaal zien of de gelijkenis klopte.
Wat de tentoonstelling bijzonder leukmaakt, is dat de collectie van Teylers Museum zo mooi op dat onderzoek aansluit. Dit was iets waar achttiende- en negentiende-eeuwers tuk op waren; hier liggen de (reconstructies van) hulpmiddelen, het perspectiefraam, de bolle spiegel en de camera obscura. De schilder Wybrand Hendriks (1744-1831), 35 jaar kastelein van Teylers Museum, maakte er twee schilderijen die onmiskenbaar met die hulpmiddelen zijn gemaakt.De ovale zaalmaakte hij met een bolle spiegel, waardoor hij die fraaie curve van de grote zaal goed op het doek kreeg; deBinnenplaats van het Fundatiehuismoet gemaakt zijn met een camera obscura. In de achterkamer van het huis - Pieter Teylers woning - hangt nu zo'n camera aan het raam en toont exact hetzelfde beeld als dat schilderij. Hendriks móet het wel zo hebben gedaan.
Hockney relativeert het gebruik van de middelen overigens nadrukkelijk: het zijn alleen maar hulpmiddelen, het maken van de tekening of het schilderij blijft het werk van de kunstenaar en blijft'an imaginative treatment of what you are dealing with'.Het gebruik van de camera doet niets af aan de kwaliteit van de kunstenaar. Spreekt iets zijn stelling tegen? Wel iets, toch: als het gebruik van die hulpmiddelen algemeen was, en algemeen geaccepteerd, waarom heeft niemand het er dan over, in de lange kunstgeschiedenis sinds Uccello? Waarom staat in de handleidingen voor de opvoeding van kunstenaars niet: 'Gebruik een camera lucida'? Waarom vermeldt de boedelinventaris van Rembrandt wel '60 stucks indiaens hantgeweer, pijlen, schichten, asegaijen en bogen, 20 stucks helbaerden, slachswaerden, en jndiaense waijers, een jndiaans mans en vrouwe cleet en een houte trompeth' maar geen enkel technisch hulpmiddel - geen spiegel, geen perspectiefraam? Schaamden zulke kunstenaars zich dan toch een beetje, voor het gebruik?
Het betoog in de film en op zaal is innemend en overtuigend - Hockney is een heerlijke docent. Het fijne is dat hier niet alleen wordt teruggeblikt op de manier van werken van kunstenaars als Ingres, Lorrain, Dürer of Reynolds, maar dat je nog eens wordt gewezen op de betwijfelbare manier waarop een idee als 'werkelijkheid' door het kijken naar zo'n kunstwerk ontstaat. De tentoonstelling eindigt daarom met de schitterende video-installatieWoldgate Woods, Winter(2018), een langzame rit door een besneeuwd boslandschap. Die rit is geregistreerd door negen camera's, en dus zijn er negen schermen, die tegelijkertijd de voortgang door het landschap tonen, maar telkens met een nét even afwijkende blik. Zo zit de werkelijkheid in elkaar, volgens Hockney, en Wang Hui.