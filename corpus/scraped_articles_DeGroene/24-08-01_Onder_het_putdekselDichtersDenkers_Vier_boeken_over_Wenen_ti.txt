Onder het putdeksel Dichters&Denkers Vier boeken over Wenen tijdens het fin de siècle

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
1 augustus 2024
Tussen 1870 en 1930 was Wenen een stad van contrasten: tussen arm en rijk, man en vrouw, oude liberalen en jonge radicalen. Vier boeken over deze tijd en plaats schetsen een beeld van een stad met een gespleten karakter.
In 1908 verscheenin de Weense krantenkiosken een onthutsende fotoreportage van de jonge journalist Emil Kläger. Algauw kon niemand er omheen - op terrassen, in koffiehuizen, salons en allerlei leeskringen bogen hoofdstedelijke krantenlezers zich over het beeldmateriaal van een verborgen wereld, een onzichtbare samenleving. De ophef was groot. Want - wat bleek? Onder de brede stoepen van de chique Weense Ringstrasse, waar bemiddelde flaneurs elkaar de laatste mode toonden, koffiedronken en kranten lazen, krioelde het van leven. Mensenleven. Extreme armoede en een nietsontziende woningnood hadden talloze mensen naar het smerige, vochtige maar wel warme riool gedreven. Kläger was er afgedaald en had vastgelegd hoe mensen er sliepen, kookten, kaartten, er simpelweg bestonden. Onzichtbaar - althans, voor de welgestelden.
En toch is het de vraag of de foto's van Kläger deze flanerende krantenlezers écht verbaasden, of dat ze de armoede en het leed van de Weense arbeider niet gewoon hadden verdrukt. De Weense binnenstad was dan wel een wereld van pracht, praal en moderne commercie, maar het was geen geheim dat Wenen een stad van extremen was. Sinds 1868 was het inwonersaantal verdubbeld, de armoede verveelvoudigd. De kranten stonden bol van berichten over de frequente, vaak gewelddadige arbeidersopstanden. Hun eis: wat te eten, iets te drinken.
De extremen tussen arm en rijk behoorden tot slechts een van de vele contrasten die Wenen destijds rijk was. De spanningen tussen mannen en vrouwen, tussen oude liberalen en jonge radicalen, tussen etiquette en comfort, tussen ribbenkast en korset, tussen nationale identiteiten en Habsburgs kosmopolitisme waren eveneens gegroeid - en die spanningen hadden van Wenen een stad met een gespleten karakter gemaakt. Verschillende groepen waanden zich genegeerd en vernederd door de moderne liberale wereld. In dit Wenen was het wraakmotief en wederzijds wantrouwen nooit ver weg.
Onlangs verschenen vier boeken in het Nederlands over het Wenen van deze periode. Ieder belicht op een geheel eigen manier de schrijvers, politici, academici en kunstenaars uit het Wenen van 1870-1930. Maar wanneer je deze boeken naast elkaar legt, bieden zij samen zicht op iets veel groters.
Deze vier boeken schetsen namelijk niet alleen een beeld van Wenen, maar ook van een pan-Europese wisseling van de historische wacht: de ondergang van de idealen van de negentiende eeuw, de opkomst van de nieuwe politieke verhalen die in de twintigste eeuw dominant zouden worden. In dit gespleten, meerstemmige Wenen ontstonden ideeën die een enorme rol zouden gaan spelen in hoe de wereld ook vandaag wordt begrepen, ingedeeld en vormgegeven. Een kleine greep uit de Weense erfenis: het architectonisch modernisme, een neo-liberaal mensbeeld, een interesse in ons onderbewustzijn, fascistisch populisme, een scala aan kunststromingen. Het boek van Richard Cockett is het meest uitgesproken over hun invloed: in het Wenen van 1890-1930 'ontstond de vonk die leidde tot het westerse intellectuele en culturele leven van de twintigste eeuw'.
Maar wat is er volgens deze nieuwe boeken zo bijzonder aan dat Wenen van die tijd? Kan het verhaal van deze toch vrij specifieke stad in een toch vrij specifieke periode ons werkelijk iets leren over de geboorte van 'de moderne wereld' (zoals Cockett stelt) of zelfs de 'moderne geest' (volgens Frank Tallis) - of zijn dit Angelsaksische hyperbolen?
In zijn boekVienna: How the City of Ideas Created the Modern Worldsomt Cockett de vele eigenaardigheden op van het Wenen rondom de voorlaatste eeuwwisseling. In de allereerste plaats bestond Wenen, meer dan Berlijn, Londen of Parijs, uit een waarlijk multi-etnische samenleving, een samenleving wier kosmopolitische pretenties het tribale nationalisme - van, zeg, de Duitsers - ook in de praktijk ontstegen. Tot 1918 was Wenen de hoofdstad van een enorm gebied, dat zich rekte van de Zwitserse grens tot aan Lemberg, het huidige Oekraïense Lviv, en van Kraków tot aan Sarajevo - en in de culturele en politieke kringen van Wenen vond men deze diversiteit terug. De Weense moderniteit kwam daarmee niet zozeer symbool te staan voor een etnische, nationale grootsheid, maar voor een liberaal, rationeel kosmopolitisme.
Enerzijds werd dit vertrouwen in een rationele politieke orde gevoed door een academische cultuur en een publieke sfeer die haar weerga niet kende in Europa. In de talloze koffiesalons, leeskringen en genootschappen die in Wenen waren ontstaan kwamen academici, industriëlen, kunstenaars en schrijvers vanuit het hele rijk samen om te spreken over de politieke uitdagingen van hun tijd. En er was talent te over om de kwaliteit van deze debatten te garanderen. Het gemoderniseerde onderwijssysteem van Wenen reeg talent na talent aan een ogenschijnlijk eindeloze kralenketting: Ludwig Boltzmann, Erwin Schrödinger, Friedrich Hayek, Wolfgang Pauli, Kurt Gödel - om er maar een paar te noemen.
Anderzijds duurde het niet lang tot de Weense kosmopolitische liberalen, die vanaf 1848 de dienst hadden uitgemaakt in Wenen, het wantrouwen van anderen wekten. De stad was groot, maar toch ook weer zo klein dat iedereen de veranderingen kon aanschouwen - en iedereen kon zien dat de vruchten van de liberale modernisering ongelijk verdeeld werden.
En dus begon een weerstand tegen de liberale orde te groeien. In zijn boek betoogt Cockett dat de Weense uitdagers van het klassiek liberalisme hoofdzakelijk in drie groepen onder te verdelen waren. Allereerst waren er de antirationalistische, antisemitische christen-socialisten, die tussen 1897 en 1910 het stokje zouden overnemen in wat later 'Zwart Wenen' ging heten. Een tweede groep uitdagers bestond uit de Weense sociaal-democraten, die tussen de 1919 en 1934 aan het roer kwamen van wat 'Rood Wenen' werd genoemd. Later zou zowel Zwart als Rood Wenen weer bekritiseerd worden door een groep neoliberale economen die we vandaag de Oostenrijkse School noemen. Op de politieke menukaart kwamen te staan: klassiek liberalisme, antisemitisch nationalisme, socialisme en neoliberalisme.
Ondanks hun enorme verschillen hadden de aanhangers van deze ideologieën echter ook iets gemeen: ze smolten hun politieke overtuigingen ieder om tot een in de puntjes uitgewerkt wereldbeeld. Het gevolg: een stad waarin elk ornament, elke deurklink, toonladder, jurk, schoen en krant doordrenkt was met een uitgewerkt filosofisch-politiek gedachtegoed. Een enkel voorbeeld: in 1898 wijdde de architect en cultuurcriticus Adolf Loos een vurig, bloedserieus essay aan de ideologie van de sok. Politiek als Gesamtkunstwerk.
In zijnVan licht naar duisternis: Drie vrouwen in Wenenlaat Kris Lauwerys zien dat het culturele, commerciële en politieke leven in Wenen tussen 1870 en 1930 bepaald niet alleen aan mannen uit de hogere klassen was voorbehouden, zoals het in andere geschiedschrijvingen weleens lijkt. Met zijn erudiete, haast literaire biografieën van de ontwerpster en zakenvrouw Emilie Flöge (1875-1952), journaliste Milena Jesenská (1896-1944) en schrijfster Veza Canetti (1897-1963) laat Lauwerys zien hoe gedurende deze periode een nieuw soort vrouw in Wenen het daglicht zag - een rood daglicht.
Met de Eerste Wereldoorlog, de nederlaag, de opsplitsing van het rijk, de vernedering en (hoe cru ook) de oorlogsdoden was de vrouwenemancipatie gedurende de jaren tien namelijk in een stroomversnelling gekomen. Gedurende de massale afwezigheid van mannen hadden vrouwen van alle klassen noodgedwongen nieuwe maatschappelijke taken op zich genomen - en deze vrouwen waren niet zo happig om het net herwonnen terrein na de capitulatie weer lieflijk af te staan. De vanzelfsprekende autoriteit van een oude patriarchale wereld was vervlogen.
Toch heerste ook onder deze vrouwen bepaald geen jubelstemming. In 1918 was de maatschappelijke situatie in Wenen wellicht nog schrijnender dan toen Emil Kläger in 1908 zijn beroemde stuk publiceerde. De ellende kan met allerlei statistieken geschetst worden, maar voor nu volstaat er een, opgetekend door Lauwerys zelf: na een grondige inventarisatie van de Weense gemeente bleek dat direct na de oorlog van de 167.000 Weense schoolkinderen er slechts 6700 níet ondervoed waren.
Toen in november 1918 in de gloednieuwe Oostenrijkse Republiek verkiezingen werden gehouden - en vrouwen voor het eerst mochten stemmen - wonnen de sociaal-democraten met een ruime marge. Bij de Weense gemeenteraadsverkiezingen in 1919 liep hun winst nog verder uit. In 'de vaderloze maatschappij' baarden vrouwen een Rood Wenen, waar onderwijs, huisvesting, gezondheidszorg, kinderopvang en een toegankelijke culturele sector voorop stonden. Tolerantie voerde de boventoon. Vanuit het gehele voormalige rijk vluchtten Duitstaligen, en bovenal joden, voor de nationalisten van hun respectievelijke gebieden naar het veilige Wenen. Tot op de dag van vandaag plukt Wenen de vruchten van het rode woonbeleid.
En toch moesten ook een boel mensen nogal wennen aan dat nieuwe Rode Wenen, onder wie de in Wenen geboren filosoof Ludwig Wittgenstein (1889-1951). In Ray Monks biografie van Wittgenstein uit 1990 - waarvan Ronald Jonkers' vertaling naar het Nederlands uit 2012 dit jaar opnieuw is uitgegeven - wordt de lezer geworpen in de culturele leefwereld van Wittgenstein. Een van de belangrijkste lessen van dit boek: Wittgensteins culturele, esthetische en religieuze referentiekader was niet dat van het rationele modernisme uit de jaren twintig, zoals ook nu nog vaak wordt gedacht.
Toen Wittgenstein in de zomer van 1926 na jarenlange afwezigheid naar Wenen terugkeerde, was hij er een vreemdeling. Hij was er in 1889 geboren, maar was sinds 1906 nooit meer een langere tijd in Wenen geweest. In de twintig jaar die waren verstreken was er een boel veranderd - in zijn leven, in Wenen, in Europa. Wittgenstein had in de tussentijd gestudeerd in Berlijn, Manchester en Cambridge; hij had in een Oostenrijks bataljon in Oekraïne gevochten en was later in een Italiaans krijgsgevangenkamp vastgezet. Drie van zijn vijf broers hadden zelfmoord gepleegd, zijn moeder was gestorven. De familie Wittgenstein behoorde tot de rijkste families van Europa, maar Ludwig had bedankt voor de erfenis. Hij had daarna eerst als tuinman en later als dorpsleraar op het Oostenrijkse platteland gewerkt. En terwijl de tuinman Wittgenstein rustig schoffelde, was zijn proefschriftTractatus Logico-Philosophicus(1921) uitgegroeid tot een van de bekendste filosofische werken van Europa.
Dus toen Wittgenstein die zomer van 1926 in Wenen aankwam, kampte hij bepaald niet met een tekort aan aandacht. Met name een groep socialistische filosofen die zichzelf de Wiener Kreis noemde, had zich openlijk op zijn komst verheugd.
Met hun project, het logischpositivisme, beoogden zij een taal te ontwerpen waarin zuivere feitelijkheden en logische verbanden de dienst uitmaakten. Op grond van wat zij van Wittgenstein hadden gelezen dachten zij een wereldberoemde gelijkgestemde aan hun gelederen te kunnen toevoegen. Want had Wittgenstein in zijnTractatus Logico-Philosophicusniet een soortgelijke missie aangekondigd? Ze nodigden hem uit en hij kwam. Maar de leden van de Kreis kregen niet wat ze verwacht hadden.
Het moreel-culturele referentiekader van Wittgenstein, stelt Monk, bestond voor een aanzienlijk deel uit vooroorlogse, oud-Weense lessen en idealen. De helden van Wittgenstein heetten niet Comte en Mach maar Augustinus, Schopenhauer, Tolstoj, Beethoven. En daar zou Carnap, lid van de Kreis en een van de logischpositivisten die aanwezig was bij het bezoek van Wittgenstein, gauw achter komen. Monk citeert Carnap: '[Wittgensteins] standpunt en houding tegenover mensen en problemen, ook theoretische problemen, leken veel meer op die van een scheppend kunstenaar dan op die van een wetenschapper. Men is haast geneigd te zeggen dat ze leken op die van een religieuze profeet of ziener.'
Die 'houding' waar Carnap over schreef, schrijft Monk, paste in zekere zin bij de antirationalistische, antiliberale stromingen van voor de oorlog - stromingen die in hun meest extreme vorm samenkwamen in het voornoemde fascistische Zwarte Wenen, waar Wittgenstein, geschoold in de elitaireHochkultur,dan weer níets mee te maken had. Het platvloerse, anti-wetenschappelijke taalgebruik van de fascisten zinde hem niet. En toch was dit antirationalisme ook in Wittgensteins denken terug te zien - bijvoorbeeld in zijn argwaan jegens de socialisten. Voor Wittgenstein symboliseerden religie en de schone kunsten niet de onderdrukking van de arbeider of de vrouw. Integendeel, zij waren de richtingaanwijzers voor het onzegbare, het ethische, het goddelijke - het hoogste.
Een andere bekende Weense academicus en arts had aanzienlijk minder moeite zich naar het nieuwe, Rode Wenen te voegen. In zijn boekFreud, Wenen en de ontdekking van de moderne geestlaat de Britse psychoanalyticus Frank Tallis zien hoe de psychiater Sigmund Freud, geboren in 1856, zijn culturele bagage na de oorlog opnieuw wist uit te vinden in Wenen, en dan met name binnen de muren van zijn moderne, publieke gezondheidszorg.
En toch bleef Freud ook na de oorlog een vooroorlogse denker, zij het op een gespleten manier. Ja, hij was onderdeel van het klassiek-liberale Wenen: het Wenen dat met microscoop en notitieblok de wereld feitelijk wilde vastleggen, zich wilde ontdoen van traditionele, morele bekrompenheid ten behoeve van een eerlijke, wetenschappelijke kijk op de mens en haar wereld. Maar tegelijk was Freud bepaald niet vrij van de misogyne ideeën en mythologische interesses van antirationalistisch Wenen.
Beide houdingen kwamen terug in zijn psychiatrische theorie, die hij vanaf 1896 psychoanalyse had genoemd. De kern: een verborgen, onbewuste wereld aan driften en verlangens (id) botst op een bovengrondse wereld aan maatschappelijke normen (superego) en op het slagveld daartussen ontwikkelen zich meer of minder neurotische concessies tussen beide (ego). Met nauwkeurige, geduldige observaties kon de psychoanalyticus zicht krijgen op de geestelijke onderwereld en de neuroses behandelen.
Geheel terecht merkt Tallis op dat de strijd die Freud binnen in het menselijk bewustzijn poneerde tussen id en superego geen zuiver psychologisch gegeven was: 'De culturele dynamiek van Wenen in de eerste jaren van de twintigste eeuw was freudiaans: repressie, gevolgd door het opbouwen van spanning, leidde tot een ontlading van ontheemde, gesublimeerde energie.' De twee werelden van de freudiaanse geest waren ook de twee werelden van kosmopolitisch en nationalistisch Wenen, van strenge zeden overdag en nachtelijke losbandigheid, van bovengrondse praal en ondergronds leven. Het onderbewustzijn was voor Freud wat het riool voor Kläger was geweest. De tong als een onheilspellend trillende putdeksel.
De boeken van Cockett, Lauwerys, Monk en Tallis verschillen in stijl en onderwerp, maar in hun bevindingen resoneert een gemeenschappelijk thema: wantrouwen. In deze werken zien we hoe de liberaal-burgerlijke, mechanische waarheden van weleer in dit Wenen hadden afgedaan en nu met argwaan werden gadegeslagen - door Flöge, door Freud, door Loos, door Wittgenstein, door Schrödinger en door de vele andere Weense figuren die de revue passeren.
De plaatsvervangende teneur: de wereld moest uit haar kleinburgerlijke slaap ontwaken. Te lang hadden moraal en norm haar verborgen; te lang hadden moraal en norm ons verblind, verminkt, soms figuurlijk, soms letterlijk. In plaats daarvan moest alles bloot worden gelegd, elke kwetsbaarheid moest het daglicht zien, elke angst de voorgrond krijgen. Alle stemmen, intenties, wraakgevoelens, geknakte dromen die door het riool van het geestesleven kropen, moesten zichtbaar worden gemaakt.
Zou men het culturele leven van het Wenen van het fin de siècle in een enkele formule moeten forceren, dan was het deze: een uit wantrouwen geboren verlangen naar een nietsontziende, onherroepelijke, antiburgerlijke waarheid en vrijheid.
Dit wantrouwen manifesteerde zich op velerlei manieren. Het kon leiden tot een demonisering van het gewantrouwde, tot vereenzaming, tot anarchisme - maar het leidde ook tot iets anders: een moedige nieuwsgierigheid. Want wat als u zelfs uw eigen woorden niet kunt vertrouwen (zoals de psychoanalyse stelde)? Wat als u niet eens uw eigen burgerlijke moraal kunt vertrouwen (zoals marxisten beargumenteerden)? Wat als u niet eens uw eigen zintuigen kunt vertrouwen (zoals de natuurkundigen hadden aangetoond)? Ja, dan kan een mens zomaar de wereld tegen een nieuw licht willen houden.
Dit Weense verlangen naar een taboeloze waarheid leverde (uiteraard) niet de Waarheid op, maar zette wel aan tot nieuwe, moedige pogingen tot eerlijkheid en zelfonderzoek. Waar anders dan in Wenen hadden het werk en talent van Egon Schiele zo snel omarmd kunnen worden?
Dat dit antiburgerlijke zelfonderzoek Wenen kunst, filosofie, wetenschap, politiek en muziek opleverde wier vrijheid vandaag nog altijd tot de verbeelding spreekt, staat als een paal boven vruchtwater. Wat alleen niet lukte: al het ressentiment kanaliseren dat de burgerlijke liberale samenleving had helpen afbreken.
Op het moment dat de fotoreportage van Kläger in 1908 uitkwam, liep namelijk ook een ontheemde man over de Ringstrasse,een oud-klasgenoot van Wittgenstein nota bene, die de kost won door ansichtkaarten te beschilderen met afbeeldingen van al die statige gebouwen die hij daar aantrof. Maar hij hoorde er niet thuis, en hij wist het. Hij was vuil, bijna dakloos. Hij kende de riolen, het leed en de taal. Hij was dan wel buiten de stad geboren, maar hij had Wenen eigen gemaakt. Voor hem kwamen de vrouwenemancipatie van zijn tijd, de opkomst van de sociaaldemocratie, de toestroom van met name joodse immigranten en de grootschalige verstedelijking voor een en hetzelfde symbool te staan: verraad. Ook Hitler was een product van dit Wenen.
RICHARD COCKETT Vienna: How the City of Ideas Created the Modern World Yale University Press, 464 blz. KRIS LAUWERYS Van licht naar duisternis: Drie vrouwen in Wenen Athenaeum, Polak & Van Gennep, 456 blz.