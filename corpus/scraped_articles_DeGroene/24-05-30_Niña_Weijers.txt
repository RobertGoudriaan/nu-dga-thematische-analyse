Niña Weijers

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
30 mei 2024
Twee vrouwen, of meisjes, twintigers in elk geval, de één zit aan het tafeltje naast het mijne, de andere komt eraan gelopen. Dag meissie, zegt ze, en geeft de ander een koket kusje op haar mond. Geen geliefden, dus. Vriendinnen? Het 'meissie' klonk onwennig, als een poging, maar een poging tot wat? Een minuut later ben ik erachter, want deze twee behoren tot een generatie die geen enkel onderscheid maakt tussen privé, publiek en zakelijk, en de koffiezaak heeft uitgeroepen tot huiskamer en kantoor, vergaderruimte en behandelkamer in één.
Ze hebben ruzie gehad. De één, die van het kusje, heeft de ander beledigd, terwijl ze dacht dat de belediging binnen de kaders van hun omgang paste: de ander beledigt háár tenslotte ook voortdurend. Een halfuur lang praten ze met en langs elkaar.
'Ik kan hier begrip voor opbrengen', zegt de een.
'Vanuit mij gezien kan ik goed omgaan met harde omgang', zegt de ander.
'Ik ben oprecht blij dat je dat zo ziet.'
'Het is goed dat we dit gesprek konden voeren en het op deze manier kunnen afsluiten.'
Die van het kusje gaat een tweede ijskoffie halen, en maakt even later een foto van haar vriendin. Kijk iets meer naar links zegt ze, ja, zo.
Ik zou kunnen opschrijven dat deze generatie schaamteloos is, maar dan lijk ik zo oud en zuur, en bovendien is het interessant dat die schaamteloze gesprekken nu juist zo vaak dáárover gaan: de schaamte, het overschot aan zelfbewustzijn, aan gevoeligheden voor elkaars en het eigen gedrag. Privé-gesprekken lijken op een vreemde manier professioneel, terwijl professionele gesprekken duizelingwekkend persoonlijk zijn (ik was laatst, in dezelfde koffiezaak, getuige van een diepgravende sessie die, tot mijn verbijstering, een functioneringsgesprek bleek). Er wordt niet gelachen en evenmin wordt er gehuild, en misschien is dit wat me nog het meest bevreemdt: de koude ernst, die geen ruimte laat voor humor of tranen, kortom, voor alles wat onder de oppervlakte van de ernst door wil schieten om die te doorbreken.
Maar misschien heeft het allemaal minder te maken met generaties dan met een algehele tijdgeest van wat ik bij gebrek aan beter even 'onderwerperigheid' noem. Alles moet worden voorzien van een onderwerp, met de daarbij behorende terminologie, zodat er altijd iets valtaan te snijdenenaf te sluiten. De onderwerperigheid maakt van iedereen met bepaalde ervaringen meteen ook deskundigen en ultieme autoriteiten op het vlak van welk onderwerp er dan ook wordt aangesneden. Ernst wordt een stand-in voor diepgang, de onbetwistbare ondertoon van alle onderwerperige gesprekken, publiek en privé.
Allerlei gedrag wordt benoemd en geanalyseerd, waarbij het gebruik van de juiste frasen belangrijker is dan het aftasten van de grenzen van die frasen.
Aan dit alles - deze hele rammelende 'theorie' van mij, die mij ook onmiddellijk boomerig voorkomt, en die zich bovendien schuldig maakt aan wat me irriteert, namelijk de reflex om de hele grillige werkelijkheid van de persoonlijke ervaring te vangen in een paar onderwerperige termen - moest ik denken toen ik keek naar de documentaireSpijtmoedersvan Milou Gevers, onlangs uitgezonden op 2Doc. Drie moeders praten erover hoe zwaar het moederschap hen valt, en dat ze ondanks de liefde voor hun kinderen liever geen moeder hadden willen zijn. De moeders willen om begrijpelijke redenen anoniem blijven, en Gevers gebruikt poppen en stop-motion om dit probleem te omzeilen.
De documentaire is mooi en liefdevol gemaakt, je went uiteindelijk ook wel aan die sprekende en ietwat beangstigende poppen, maar dat kan niet verhullen dat er bijna een uur lang eigenlijk niets wordt gezegd. De definitie van een 'goede moeder' wordt zo clichématig ingezet ('een goede moeder kan zich geen leven zonder kinderen voorstellen', zij is 'iemand die zich helemaal overgeeft aan het moederschap' en 'iemand die niet schreeuwt tegen haar kinderen') dat je het gevoel krijgt te kijken naar een gevecht tegen windmolens - in de jaren vijftig. Deze 'spijtmoeders' zouden een taboe moeten doorbreken, maar op een gekke manier bestendigen ze het juist: door die term kun je ze ineens makkelijk in een hokje plaatsen, van de spijt iets permanents en statisch maken, iets wat bovendien is toegespitst op iets heel specifieks. Maar onder de oppervlakte van al dat ernstige gepraat smeulen allerlei andere, minder gedefinieerde vormen van spijt. Ik was uiteindelijk vooral benieuwd naar het eigenlijke gesprek, dat door alle onderwerperigheid niet gevoerd kon worden.
'Have you any bright ideas on the subject?'
Geoff Dyer,Out of Sheer Rage