Hitlers schone kunsten Kunst Het Derde Rijk in Arnhem

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
1 februari 2024
Heeft het zin om te speuren naar 'kwaliteit' in de propagandakunst van het Derde Rijk ? In Arnhem is een grote verzameling van zulke werken te zien. De presentatie roept vragen op.
'Das Triptychon beleidigt seine Umgebung!'schreef kunstenaar Georg Baselitz in 2022 in een verontwaardigde brief aan de Pinakothek der Moderne in München. Baselitz zag in dat museumDe vier elementen,een triptiek van Adolf Ziegler uit 1937. De drie schilderijen tonen vier blonde vrouwen, naakt poserend met respectievelijk een vlam, een korenschoof, een bakje water en het luchtledige. Ze zijn geschilderd in een pseudo-realistische stijl die doet denken aan die van Carel Willink.
Baselitz was niet boos vanwege de slechte kwaliteit van de kunst, het ging hem erom dat Ziegler een handlanger was van Adolf Hitler en Joseph Goebbels en een van de belangrijkste vertegenwoordigers van de nationaal-socialistische kunstpolitiek. De kunstenaar vond het shockerend dat 'nazi-propaganda op deze groezelige manier' in een museum in München mogelijk was. Het had niet zo dicht bij werk van kunstenaars mogen hangen die door de nazi's vervolgd zijn. In dezelfde zaal staat bijvoorbeeld ook een beeld van Otto Freundlich, de kunstenaar wiens werkDe nieuwe mensde twijfelachtige eer had om op de voorkant te staan van de brochure bij de tentoonstellingEntartete Kunstdie Ziegler had samengesteld. Freundlich werd vermoord tijdens deportatie naar Sobibor.'Hängt ihn ab',was het advies van Baselitz over Zieglers triptiek - haal het werk van de muur.
Dat deed de museumdirectie niet, en terecht. De'kritische Auseinandersetzung'met nazi-kunst is een belangrijke taak van kunstmusea, verklaarden de conservatoren in een reactie. En de open brief van Baselitz was zo'n kritische confrontatie. In München zag ik de triptiek vorig jaar nog aan de muur van het museum, voorzien van een lange toelichting waarin de afgebeelde vrouwen werden omschreven als vertegenwoordigers van de racistische lichaamsidealen van de nazi-ideologie. Dat is niet alles: online heeft het museum een speciale pagina voor de triptiek ingericht en daarop staan, naast een extra toelichting, nog tien links met artikelen, documentaires en videoregistraties van discussies over de context en betekenis van dit kunstwerk, waaronder de brief van Baselitz.
Want nazi-kunst is de triptiek inderdaad.Ziegler was een generatiegenoot van Hitler. Na soldaat te zijn geweest in de Eerste Wereldoorlog studeerde hij af aan de kunstacademie in München - hij wel - met expressionistische werken in de geest van Max Beckmann. Om geld te verdienen veranderde Ziegler van stijl en schilderde hij klassieke bloemstillevens en portretten van rijke ondernemers. Al in 1929 werd hij lid van de nsdap, vanaf 1934 was hij docent aan de kunstacademie en in 1936 werd hij voorzitter van de Reichskammer der bildenden Künste - een van de zeven afdelingen van Goebbels' Reichskulturkammer. Goebbels kon Ziegler overigens niet uitstaan, zo weten we uit zijn dagboeken, maar de propagandaminister gaf de kunstenaar wel de opdracht twee van zijn dochters te portretteren.
Ziegler was verantwoordelijk voor de inbeslagname van de meer dan twintigduizend kunstwerken die deels vernietigd en deels getoond werden in de door hem georganiseerde tentoonstellingEntartete Kunsten verkocht werden aan het buitenland. Hij hield een haatrede tegen moderne kunst en de rol van 'joden in kunst en cultuur'. En tegelijkertijd schilderde hij voornamelijk vrouwelijke naakten, zoals in deze triptiek. Hitler kocht het zelf aan voor de Führerbau, het hoofdkwartier van de nsdap, nog geen vijfhonderd meter verwijderd van de huidige Pinakothek in München, en hing het daar boven de open haard in de 'Wohnhalle'. Het nazi-regime verspreidde de afbeeldingen tot 1945 volop op ansichtkaarten en postzegels.
Deze beruchte triptiekis nu in Arnhem te zien, in de tentoonstellingKunst in het derde rijk: Verleiding en afleiding.Het gezicht van een van de naakten staat voor op de catalogus. 'De kunst van het derde rijk kan wel degelijk kwaliteit hebben, mits we de scherpe ideologische kanten van die tijd in perspectief zien', schrijven de samenstellers in de catalogus.
Dat de meeste nazi-kunstenaars wisten hoe je een schilderij maakt, is duidelijk. Enorme landschappen, naakten, lachende boerinnen in klederdracht, adelaars, alles is groot, gespierd en knap geschilderd. Maar 'kwaliteit' is niet het meest relevante aspect van deze werken, zeker voor een eerste tentoonstelling in Nederland. DeMona Lisaof hetVrijheidsbeeldworden ook niet bezocht vanwege hun esthetische kwaliteiten, het gaat bezoekers, toen en nu, om de achterliggende symboliek. Voor zijn Führermuseum in Linz liet Hitler zijn favorieten uit de kunstgeschiedenis verzamelen. De werken van de kunstenaars die in Arnhem hangen, werden getoond op de Großen Deutschen Kunstausstellungen. Vanaf 1937 was daar jaarlijks werk te zien van levende kunstenaars, gemaakt volgens de nazi-ideologie. Het waren rondreizende verkooptentoonstellingen, Hitler was zelf de grootste klant. De nieuwe afbeeldingen die we hier zien, soms zelfs in opdracht van Hitler gemaakt, waren in de eerste plaats propaganda.
Hoe slecht dat overkomt is duidelijk bij de schilderijen van bouwputten - plekken waar veel mensen aan het werk waren. Hitler was trots op zijn nieuwe snelwegen, de schilderijen van Carl Theodor Protzen bazuinen vooruitgang en moderniteit. Ook deGranitbrüche Flossenbürguit 1942 bruist op het schilderij van Erich Mercker van de opgewekte activiteit. Dat de arbeiders in de granietgroeve in werkelijkheid gevangenen waren van het naastliggende concentratiekamp Flossenbürg, moet je lezen in het bijschrift, letters op papier. Wie zaten daar? Wat moest je hebben gedaan om daar gevangen gezet te worden? Deze beelden vergen, net alsMein Kampf,een notenapparaat.
Beeldende kunst heeft een paar specifieke eigenschappen waardoor het in de jaren veertig makkelijk en snel veel mensen kon bereiken, en die eigenschappen wisten de nazi's uit te buiten. In de jaren tachtig hebben de VS het grootste deel van de nazi-kunstwerken, die in 1946 waren meegenomen door de geallieerden, teruggegeven aan het Deutsches Historisches Museum in Berlijn. Inderdaad: een geschiedenismuseum, geen kunstmuseum. Als officieel kunstenaar tussen 1933 en 1945 in Duitsland moest je je houden aan een aantal regels die, zoals dat gaat in dictaturen, zomaar konden veranderen. Kunstenaars konden daar naar eigen inzicht mee omgaan, zolang ze tenminste niet vervolgd werden.
In de eerste alineavan de introductietekst op de muur wordt uitgelegd dat Hitler 'de hedendaagse kunst' openlijk ondersteunde - pas later wordt duidelijk gemaakt dat hedendaagse kunst onder Hitler niet hetzelfde was als daarvoor of daarna. Het gaat verder: 'Er wordt nu veel gesproken over cancelen in de kunst, maar dat was toen een kern van de nazi-propaganda. Na de Tweede Wereldoorlog werd de nazi-kunst op haar beurt gecanceld.' Onbegrijpelijke tekst op meerdere niveaus. Op dit moment worden kunstenaars in Duitse musea gecanceld vanwege hun online medeleven met de Palestijnen - dat wordt vast niet bedoeld. De omgang van de nazi's met de door hen als 'entartet' verklaarde kunst vergelijken met de omgang van naoorlogse (kunst)wereld met de door de nazi's zelf als nazi-kunst bejubelde werken is ook behoorlijk gewaagd. De nazi's stopten de 'foute' kunstwerken niet weg in een kluis, ze verkochten ze aan buitenlandse verzamelaars of vernietigden de kunstwerken (en de kunstenaars soms ook).
Er waren verschillen in schilderstijl, zo blijkt in Arnhem. Maar een persoonlijke visie van iemand die laat zien hoe hij of zij de wereld ervaart, zie je er niet in terug. Het doel was het volk voor te gaan in het beeld van de nieuwe, fascistische mens. Dat zorgt voor kille, Superman-achtige spierbundels die interessant zijn als beeld, en zeker niet weggestopt moeten worden. Niet voor niets heet bij de Humboldt-Universität de afdeling kunstgeschiedenis nu Institut für Kunst und Bildgeschichte. Ook als het geen kunst is, kan een beeld het bestuderen waard zijn. Maar suggereer niet dat het werken zijn van 'hedendaagse kunstenaars' zoals we die nu kennen.
Hitler en Goebbels hadden een pr-bedrijf opgezet. De eerste steen van het Haus der Deutschen Kunst in München legde Hitler in 1933. In de regelmatig verschijnende door de staat geregisseerde kunsttijdschriften konden de burgers lezen hoe ze de kunst moesten begrijpen. 'Kunst is geen luxe-artikel', stond er in 1939 bijvoorbeeld in deNS Frauen Warte,een blad in een oplage van anderhalf miljoen dat zich vooral op meisjes en vrouwen richtte. 'Kunst is veel meer iets wat het volk een effectiever leven brengt, en de kunstenaar is een mens die zijn dagelijks werk aan de cultuur van zijn volk wijdt.'
Het is voor het eerstdat deze selectie schilderijen en beelden in Nederland te zien is, maar de verzameling toert al een tijdje door Duitsland. In 2016 en 2017 was vrijwel dezelfde selectie nazi-kunst te zien in de door Duitsland rondreizende tentoonstellingArtige Kunst.Het was de eerste keer sinds 1945 dat de schilderijen in Duitsland als kunst werden gepresenteerd. Het contrast met de presentatie in Arnhem is groot. In Duitsland waren er naast de nazi-kunstwerken steeds ook 'entartete' kunstwerken te zien. Expliciet stond in het bijschrift steeds op welke van de Großen Deutschen Kunstausstellungen het werk getoond was en of en wanneer Hitler het werk had gekocht.
De tentoonstelling begon met de aangrijpende foto die gemaakt is bij de bevrijding van Bergen-Belsen - het jongetje bij de dode lichamen - en een luchtfoto van de overblijfselen van de stad Mainz in 1945. Daarna volgden steeds beeldparen: grote, bombastische werken naast kleine, vaak felgekleurde of juist gitzwarte hartenkreten. Deze presentatie, zo direct naast elkaar, maakte het kiezen voor de 'goeden' makkelijk. Maar in Arnhem is de ellende onzichtbaar. En dat is wat het zo pijnlijk maakt. Niet alle kunstenaars die voor de nazi's werkten waren misschien even enthousiast over het regime. Hitler gebruikte deze kunst met medeweten van de makers als propaganda voor een ideologie die leidde tot massamoord. Daarom verdienen deze op het oog zo zorgeloze kunstwerken geen rehabilitatie in de kunstwereld. De dunne laag van lachende boerinnen en gespierde mannen bedekt een beerput die nog steeds elk moment open kan barsten.
Kunst in het derde rijk: Verleiding en afleidingis nog tot 24 maart te zien in Museum Arnhem
Landschappen, naakten, lachende boerinnen in klederdracht, adelaars, alles is groot en gespierd
Jaeger & Goergen / Zentralinstitut für Kunstgeschichte, Photothek | Overzicht sculpturenzaal, Große Deutsche Kunstausstellung, 1940