Klimaatzaken Economie

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
18 januari 2024
Er was een tijd dat progressief Nederland te hoop liep tegen het uithollen van de democratie door ongekozen technocraten. Of eigenlijk was dat nog geen paar jaar geleden. Denk aan het verzet tegen de neoliberale recepten die het Internationaal Monetair Fonds opdrong. Of aan Europa, dat met zijn ondoordachte regels rond begrotingstekorten en schulden landen als Griekenland, Spanje en Portugal dieper de crisis in drukte.
'Postdemocratie', doopte de Britse denker Colin Crouch dit fenomeen. Uitgerekend dat verwijt komt steeds vaker uit conservatieve hoek. 'Eigenlijk is de democratie buiten spel gezet', reageerde de toenmalige minister van Economische Zaken en Klimaat op het Urgenda-vonnis, dat Nederland dwingt meer te doen tegen de uitstoot van broeikasgassen. 'Klimaatbeleid is een zaak van de politiek, en niet van de rechter', juichte de SGP vorig jaar. Even daarvoor had de Tweede Kamer een motie van de partij aangenomen om actiegroepen die naar juridische middelen grijpen strenger te toetsen.
Dit gaan we vaker zien de komende jaren. Rechts dat, gesteund door een parlementaire meerderheid, de stikstofregels negeert, de natuur kortwiekt en droomt van een asielstop. Waarop links roept dat dat niet mag van Europa. Of van de rechter. Want internationale verdragen. Het is de juridisering van de politieke oppositie. De verbeelding aan de macht? Heel graag, maar nu even niet.
Deze week maakt Milieudefensie bekend tegen welk fossiel bedrijf het een nieuwe rechtszaak start. Na de spectaculaire overwinning op olieconcern Shell moet nu een financiële instelling eraan geloven. Het komt boven op de duizenden zaken die wereldwijd al lopen tegen vervuilende bedrijven en nalatige overheden.
Is daar iets mis mee? Op zich niet. We vinden het tegenwoordig volstrekt logisch dat fabrikanten van sigaretten of opioïden worden aangeklaagd. Ze hebben het publiek immers jarenlang verkeerd geïnformeerd over hoe schadelijk hun product is voor de gezondheid. We kijken evenmin vreemd op als een lid van de raad van bestuur sneuvelt omdat hij gerommeld heeft met de cijfers. Waarom zouden bedrijven die jokken over hun groene plannen of prestaties daar dan wél mee wegkomen? Belofte maakt schuld.
In het geval van Milieudefensie is de eis een 'klimaatrechtvaardig beleid'. Maar ook als het op de eerste plaats om schadevergoedingen gaat, zijn klimaatzaken een uitstekend middel. Ze halen de onvermijdelijke kosten van de klimaatcrisis naar voren. De schade van overstromingen, droogte, mislukte oogsten en andere rampen belooft gigantisch te worden. Helaas is het dan al te laat. Overheden zouden die financiële pijn hier en nu voelbaar kunnen maken, onder andere door strenge CO2-belastingen, maar dat doen ze onvoldoende. Gelukkig is er een alternatief: de rechter.
Pas als er een juridisch zwaard van Damocles boven vervuilende bedrijven hangt dat scherp genoeg is om hun winsten te verpulveren, zullen banken, aandeelhouders en andere financiële partijen hun investeringen heroverwegen. Oxford-onderzoekers schatten in een recente publicatie inSciencedat deze rekening voor een fossiele energiereus als Chevron kan oplopen tot het astronomische bedrag van 8500 miljard dollar. Dat komt neer op een bankroet. Klimaatactivisten zouden dus wel gek zijn als ze dit wapen níet inzetten.
Zolang het maar niet bij zulke juridische procedures blijft. Niets is immers frustrerender voor kiezers, links of rechts, dan constant te worden afgescheept met een hautaine 'het mag niet van de rechter'. Organisaties als Milieudefensie en Extinction Rebellion begrijpen dat maar al te goed. Zij blijven bouwen aan een brede beweging. Juridische procedures zijn onderdeel van die strategie, maar geen vervanging. En met succes. De uitslag van de Tweede Kamerverkiezing doet misschien anders vermoeden, maar driekwart van de Nederlanders staat nog altijd vierkant achter een stevige aanpak van de moeder aller crises.
Dat is goed nieuws. Want ook al schijnen sommige wereldvreemde juristen het te geloven, uiteindelijk is ook het recht niet immuun voor kantelende politieke krachtverhoudingen. Internationale verdragen kunnen - moeizaam, maar toch - opgezegd of aangepast worden. Wetten zijn niet in beton gegoten. Rechters blijken vervangbaar: kijk maar naar Hongarije. Het bewijst dat de postdemocratie geen sluiproute biedt richting progressief beleid. Het is en blijft een doodlopende weg.
'Het mag niet van de rechter' is een kortzichtig argument
Reageren? Mail naarhaegens@groene.nl