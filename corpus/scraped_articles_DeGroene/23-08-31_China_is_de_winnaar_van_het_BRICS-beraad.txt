China is de winnaar van het BRICS-beraad

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
31 augustus 2023
Kaapstad- Het belangrijkste nieuws van het BRICS-overleg in Johannesburg was de uitnodiging aan zes landen om zich te voegen bij wat een belangrijk nieuw economisch machtsblok moet worden. Naast Brazilië, Rusland, India, China en Zuid-Afrika zullen ook Iran, Saoedi-Arabië, Argentinië, Egypte, de Verenigde Arabische Emiraten en Ethiopië vanaf 1 januari 2024 deel uitmaken van BRICS+, dat dan 46 procent van de wereldbevolking vertegenwoordigt. Die toetreding betekent dat het democratische gehalte opschuift naar het autocratische. Volgens de ngo Freedom House had de 'oude' BRICS een democratische score van 52/100, BRICS+ heeft maar 38/100.
Behalve naar uitbreiding keken de vertegenwoordigers van ruim zestig landen ook naar manieren om van de dollar af te raken, zodat de afhankelijkheid van de VS vermindert. De deelnemers ontkenden dat BRICS+ een antiwesters verbond is. De Zuid-Afrikaanse president Cyril Ramaphosa, die het overleg voorzat, zei: 'BRICS is aan een nieuw hoofdstuk begonnen in zijn poging een wereld op te bouwen die rechtvaardig is; een wereld die ook inclusief en welvarend is.'
Ramaphosa kreeg lof toegezwaaid voor hoe hij de discussies leidde. Poetin noemde het 'uniek diplomatiek meesterschap'. Hij zei dat via een videoboodschap, want het Russische staatshoofd was niet naar Johannesburg afgereisd. In maart vaardigde het Internationaal Strafhof een arrestatiebevel uit tegen Poetin wegens zijn oorlogsmisdaden in Oekraïne. Als een der ondertekenaars van het Verdrag van Rome zou Zuid-Afrika verplicht zijn hem te arresteren als hij voet op Zuid-Afrikaanse bodem zet.
De winnaar van het BRICS-overleg was het met een economische stagnatie kampende China, met name dankzij het toetreden van drie belangrijke olieproducenten. De Chinese leider Xi Jinping werd door Pretoria met veel égards behandeld, zo veel dat de Indiase president Modi zich tekortgedaan voelde en pas het vliegtuig uit kwam toen de snel opgetrommelde Zuid-Afrikaanse vice-president Paul Mashatile verscheen om hem te verwelkomen. Waarnemers spraken van een 'bromance' tussen Xi en Ramaphosa. De twee landen sloten talloze overeenkomsten en China deed beloftes over steun en investeringen. Chinese hulp moet ook een einde maken aan de energiecrisis waarmee Zuid-Afrika al vijftien jaar kampt en die nog steeds dagelijks voor stroomloze uren zorgt. Tijdens het BRICS-beraad bleven de lichten overigens branden.