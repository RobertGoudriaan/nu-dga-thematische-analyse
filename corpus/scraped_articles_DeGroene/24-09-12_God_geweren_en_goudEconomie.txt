God, geweren en goud Economie

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
12 september 2024
Het is pas september en 2024 heeft nu al meer dan twintig gouden records opgeleverd. Ik heb het niet over de Olympische Spelen, maar over de prijs van het edelmetaal. Die is in twee jaar tijd gestegen van een slordige 1670 dollar naar bijna 2500 dollar per troy ounce (ruim 31 gram).
Dat betekent ook: meer dan twintig keer alle mogelijke theorieën voorbij zien komen over waarom de goudprijs stijgt. Hoe is het mogelijk dat mensen bereid zijn meer dan ooit te betalen voor een gelige klomp die eigenlijk niets speciaals doet - behalve klauwen met geld kosten voor kluis en beveiligers?
De vorige keer dat de goudprijs aan een lange klim begon, stond de wereld aan de vooravond van de grootste economische crisis sinds de Tweede Wereldoorlog. Logisch dus dat ook de huidige goudrecords het startschot zijn voor een verhitte zoektocht. Die richt zich niet enkel op het metaal zelf, maar minstens zozeer om de oorzaken van de goudkoorts. 'Goud is de kanarie in de kolenmijn', zei Alan Greenspan ooit. De vraag is wat die kanarie ons precies wil vertellen.
Een populaire duiding is dat beleggers verwachten dat, nu de inflatie lijkt ingetoomd, de Federal Reserve de rente verder zal verlagen. Dat maakt het minder interessant om geld in bijvoorbeeld Amerikaanse staatsobligaties te stoppen. Waardoor goud relatief aantrekkelijker wordt. Nota bene deFinancial Timesopperde in één en hetzelfde artikel dat ook de mogelijke verkiezing van Donald Trump tot volgende president van de Verenigde Staten bijdraagt aan het prijsrecord. De oranjekleurige pandjesbaas wil de belastingen verlagen en importtarieven verhogen. Tel daarbij op aanwijzingen dat hij een streep zal zetten door de onafhankelijkheid van de centrale bank, en je hebt een recept voor een fikse inflatiegolf.
Complimenten voor wie de tegenstrijdigheid ziet. Volgens de ene analyse stijgt de goudprijs door hoge inflatie. De andere impliceert juist het omgekeerde: goud zou duurder worden dankzij lagere inflatie, want die leidt tot renteverhogingen.
En dit zijn nog twee van de meest nuchtere analyses die rondgaan. De grillige prijsgrafiek van goud blijkt telkens weer een Rorschachtest waarin ieder zijn eigen stokpaardjes kan ontwaren. Op een socialistische website lees ik dat het dure goud de naderende val van het kapitalisme aankondigt. Talrijker zijn degold bugsop de uiterst rechtse flank. In YouTube-filmpjes speculeren zij over een motie van wantrouwen tegen het monetaire, economische én het politieke systeem. Een teken dat er hyperinflatie aankomt. Dat mensen terugverlangen naar de tijd van de gouden standaard. Amerikaanse libertariërs adviseren hun achterban om te vertrouwen op de heilige drie-eenheid:god, guns and gold.
Zou het werkelijk? Kondigen de huidige goudrecords het einde aan van de wereld zoals wij die kennen? Ik durf met enig zelfvertrouwen te voorspellen dat de grote kladderadatsch nog even op zich laat wachten. Er is namelijk een verklaring die veel meer voor de hand ligt. De spectaculaire stijging van de goudprijs valt samen met een hernieuwde interesse van centrale banken in het edelmetaal. Uit een recente enquête blijkt dat vier op de tien het aandeel van goud in hun financiële reserves willen vergroten. Niemand peinst erover dat aandeel te verkleinen.
Het zijn de centrale banken van India, Turkije en vooral China die de aardbol afstruinen om enorme hoeveelheden op te kopen. Zij hebben gezien hoe de Amerikanen na de invasie van Oekraïne de buitenlandse dollarreserves van Rusland bevroren. De Verenigde Staten gebruiken met andere woorden de macht van hun munt om vijanden onder druk te zetten. China voelt de bui al hangen. In een poging minder afhankelijk te worden van Uncle Sam zoekt het land zijn toevlucht in waardevaste alternatieven. Toen de goudprijs eenmaal de lucht in ging, stapten vervolgens ook rijke Amerikaanse en Chinese families in.
Het toont maar weer eens dat we een nieuw tijdperk van geopolitieke rivaliteiten beleven. De grootmachten die elkaar de mondiale hegemonie betwisten, heten niet langer Frankrijk, Duitsland of Engeland, maar China en de Verenigde Staten. Voorwaar geen kattenpis. Maar voor degenen die stiekem hopen op een financiële zondvloed zal het waarschijnlijk toch een beetje een domper zijn.
De grote kladderadatsch laat nog op zich wachten
Reageren?Haegens@groene.nl