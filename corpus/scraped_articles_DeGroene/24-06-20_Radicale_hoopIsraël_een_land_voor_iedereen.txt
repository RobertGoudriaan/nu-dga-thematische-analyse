Radicale hoop Israël, een land voor iedereen

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
20 juni 2024
De Palestijnse hoogleraar Rula Hardal en de joodse advocaat May Pundak willen met hun vredesorganisatie A Land for All het IsraëlischPalestijnse conflict voor eens en altijd beëindigen. Daarbij moeten de nationale aspiraties van joden én Palestijnen gerespecteerd worden.
ula Hardal zit op de trapbuiten de Cinematheque hartje Tel Aviv. Een tengere figuur, gekleed in een modern jasje, zijden blouse en met hoge hakken. Ze is net komen aanrijden vanuit haar huis in Ramallah op de Westoever. Op enige afstand van de menigte van het anti-oorlogsprotest wiegt ze zachtjes heen en weer, terwijl ze haar toespraak oefent. Haar gedrag is als van een jong meisje, ontwapenend, je zou niet denken dat ze de nieuwe co-CEO is van A Land for All, een IsraëlischPalestijnse vredesorganisatie.
Als Rula het podium betreedt, opent ze met een gedurfde verklaring: 'Ik ben bang. Ik ben al heel lang bang, zelfs al lang vóór 7 oktober.' Deze uitspraak leidt tot een dramatische uitbarsting van een vrouw achter me, die Rula beschuldigt van oneerlijkheid. Ze blijkt een overlevende van de aanval op 7 oktober te zijn. Rula vervolgt haar toespraak, duidelijk afgeleid. De vrouw blijft schreeuwen, verschillende mensen benaderen haar behoedzaam. Haar gehuil sterft weg als een politieman haar wegvoert van het protest.
De menigte telt slechts tweehonderd personen. Het is een zeldzaam gezicht om Israëliërs en Palestijnen schouder aan schouder te zien protesteren, scanderend in het Hebreeuws en Arabisch. Ze houden borden vast waarop ze pleiten voor een staakt-het-vuren, coëxistentie, vrede, het einde van de bezetting en de bevrijding van Gaza. Zaken waarvan ik dacht dat ze niet meer hardop gezegd werden in Israël. Veel borden roepen op tot een deal om de vrijlating van de Israelische gijzelaars in Gaza te bewerkstelligen.
En in het midden staat Rula als een baken van veerkracht. Met elk woord veroordeelt ze de harde realiteit die de Palestijnen al zo lang hebben moeten doorstaan. Als Rula het podium verlaat, wordt ze omringd door voornamelijk
Israëlische kameraden van haar organisatie. Ze is aangedaan en laat een glimp van kwetsbaarheid zien onder de façade van haar stoïcisme. Ze glipt weg zonder afscheid te nemen.
De eerste keer dat ik hoor over A Land for All is in 2016, ook een jaar dat gekenmerkt werd door een golf van geweld in het Israëlisch-Palestijnse conflict, door Israëliërs aangeduid als de 'Intifada van de Individuen'. Ik herinner me dat ik Thomas Friedman inThe New York Timeslas, die verkondigde dat 'de tweestatenoplossing dood is'. Door de jaren heen hebben de regeringen van Netanyahu er alles aan gedaan om geen enkele politieke route naar een oplossing ook maar te suggereren. Dit vacuüm is snel opgevuld met radicale fundamentalistische agenda's. Joodse religieuze nationalisten en islamitische jihadisten hebben jarenlang hun ideeën kunnen opbouwen en verspreiden.
Dat is het moment dat ik op zoek ga naar alternatieve oplossingen, en beland in het onwaarschijnlijke gezelschap van Meron Rapoport, een Israëlische journalist uit Tel Aviv, Eliaz Cohen, een dichter uit de nederzetting Kfar Etzion, en Awni Al-Mashni, een Palestijnse politieke activist uit Bethlehem. De drie mannen deelden een progressieve visie op de staat: in een land hoor je thuis, in plaats van het te bezitten. Ze brachten hun gesprekken en visie naar huiskamers in heel Israël en Palestina, en stimuleerden discussies die de stagnerende politieke opvattingen nieuw leven konden inblazen. Hun visie is in de loop van de jaren aangescherpt door de inbreng van zowel Israëlische als Palestijnse academici, onderzoekers, gemeenschapsleiders en activisten.
Op de website pleit A Land for All voor de oprichting van twee afzonderlijke staten, een Palestijnse en een Israëlische, binnen een confederaal systeem dat onbeperkte bewegingsvrijheid garandeert voor alle burgers van beide staten. Dit hedendaagse confederatiemodel trekt parallellen met Europa, waar burgers van lidstaten vrij kunnen verblijven binnen de grenzen van de Europese Unie. In een dergelijke opzet zouden Palestijnse vluchtelingen kunnen terugkeren, zij het niet noodzakelijkerwijs naar hun oorspronkelijke huis, terwijl joodse kolonisten op de Westelijke Jordaanoever onder Palestijnse jurisdictie zouden kunnen leven.
De blauwdruk wijst Jeruzalem aan als hoofdstad voor beide staten, met gedeelde confederale instellingen die zich bezighouden met zaken als veiligheid, klimaat, waterrechten en macroeconomisch beleid. Daarnaast zullen er rechtvaardige voorzieningen moeten zijn voor de Palestijnen die hun huizen niet op een realistische manier kunnen terugvorderen, en voor de joden die uit moslimlanden zijn verdreven en gedwongen werden hun bezittingen daar achter te laten. Tot slot moet elke staat democratisch zijn en zich inzetten voor de principes van gelijkheid, in overeenstemming met de Universele Verklaring van de Rechten van de Mens.
Als ik deze schets voor het eerst lees, roept hij vragen en argwaan bij me op. Stellen dat beide partijen historische claims hebben en evenzeer gelijk hebben, gaat voorbij aan de harde realiteit van vandaag. Maar mettertijd leer ik dat er in het hart van dit alles een moedig streven is naar vreedzaam samenleven. Er wordt gezocht naar een oplossing die de nationale aspiraties van zowel joden als Palestijnen eer aandoet, zonder een valse symmetrie af te dwingen. Ondanks het feit dat elke gemeenschap tegenstrijdige ideologieën vertegenwoordigt, komen ze nu al vele jaren samen voor wat een onmogelijk gesprek lijkt.
Fast forward naar 7 oktober,een cruciaal moment voor de hele regio en voor mijzelf. Tijdens de bloedigste oorlog sinds 1948 ga ik naar huis, van Amsterdam naar Tel Aviv, om te rouwen en vrienden en familie te helpen. In januari kom ik de organisatie weer tegen, deze keer met twee jonge vrouwen aan het roer die de CEO-positie delen: May Pundak, een joodse advocaat uit Jeruzalem, en Rula Hardal, een Palestijnse hoogleraar politieke wetenschappen met de Israëlische nationaliteit, woonachtig in Ramallah. Onder hun leiding wordt A Land for All omgevormd tot een solide samenwerkingsverband tussen Palestijnen en Israëliërs, met een nieuw bestuur dat bestaat uit zeven leden uit elk kamp. Op 10 oktober houden ze hun eerste bestuursvergadering.
'Denk er eens over na', zegt May, 'het was 10 oktober, we begonnen net vat te krijgen op de nasleep van 7 oktober. Ik schuilde met mijn kinderen bij mijn moeder thuis, omdat er voortdurend alarm werd geslagen en we geen schuilkelder in ons huis hadden. Ook wilde ik mijn moeder niet alleen laten. We waren allemaal in shock. De luchtbombardementen op Gaza waren net begonnen, we hadden daar de afgelopen jaren al veel cycli van meegemaakt, maar het werd al snel duidelijk dat deze cyclus anders zou zijn.'
De bestuursvergadering wordt gehouden via Zoom, met deelnemers verspreid over Bethlehem, Beit Jala, Ramallah, Tel Aviv, Akko, Londen en de VS. De realiteit van de Israëlische controleposten op de Westelijke Jordaanoever maakt beweging onmogelijk - mensen zitten letterlijk gevangen in hun dorpen. May vertelt dat ze de bijeenkomst aan het voorbereiden was en alle scenario's in haar hoofd doorliep: 'Wat als er dingen ontploffen tijdens deze bijeenkomst? Wat als het van de Israëlische kant ontploft, of van de kant van de Palestijnen, of als mensen niet komen opdagen? Ik was toen alleen, ik had nog geen Rula.'
Vlak voor Chanoeka verliest een van de bestuursleden uit Gaza de hele familie van zijn vrouw bij één luchtaanval van het Israëlische leger: 23 mensen, door May omschreven als intellectuelen, kunstenaars, dichters en vredesactivisten. 'Sommige van onze leden hebben zonen die op dit moment in Gaza dienen. Iedereen betuigde zijn medeleven en hij antwoordde: "We moeten onze inspanningen verdrievoudigen."'
Na deze vergadering dringt het bestuur bij Rula aan om de functie van co-CEO op zich te nemen. Ze besluit haar academische baan aan de Al-Quds Universiteit op te zeggen, een voorstel dat ze eerder had afgeslagen. Rula voelt de urgentie van het moment.
Tijdens mijn eerste gesprek met Rula - ze zit aan de telefoon in Ramallah - vraag ik haar hoe praktisch het is om dergelijke gesprekken te voeren tijdens de huidige Gaza-oorlog. In het lawaai van een kapsalon legt ze gepassioneerd uit dat het dringend noodzakelijk is om een politieke horizon te introduceren. Haar stem is luid en concurreert met het nieuws van Al Jazeera achter in de zaak. 'Wacht even', zegt ze en ze richt zich tot de kapper: 'Kunt u alstublieft de tv uitzetten?'
Ik vind het moeilijk voor te stellen dat Rula luid spreekt - in het Hebreeuws - terwijl ze haar haar laat doen in het centrum van Ramallah. 'Ik kan veel stereotypen die jullie over Palestijnen hebben ter discussie stellen', zegt ze zelfverzekerd. 'Kom met me mee, dan toon ik je mijn leven in Ramallah. Wij zijn klaar voor vrede, het probleem ligt bij jullie mensen.' Rula is op de hoogte van de opiniepeilingen waaruit blijkt dat na 7 oktober ruim zeventig procent van de Palestijnen Hamas steunt en dat slechts 32 procent van de Israëlische joden een 'vredesakkoord' met de Palestijnen steunt. Toch blijft ze volhouden dat veranderen van mening waarschijnlijker is aan de Palestijnse kant.
'7 oktober was heel eng', zegt Rula. 'Het was moeilijk voor me toen de verhalen over moorden en ontvoeringen en horrorbeelden naar buiten kwamen. Het was moeilijk dat dit op de een of andere manier ook in mijn naam was gedaan. Ik piekerde me suf over vragen die me bang maakten: wat zegt dit over ons? En nee, ik vergeef de wreedheden van het Israëlische leger uit het verleden niet, maar ik wilde niet zoals zij zijn. En ik wist dat de dingen nooit meer zouden worden zoals ze waren vóór 7 oktober. Ik wist meteen dat Gaza voor altijd anders zal zijn.'
Er volgt een lange stilte. 'Ben je er nog?' Rula zit nog steeds aan de andere kant van de lijn. 'Ja, terwijl ik dit alles zeg, besef ik dat we politieke verbeeldingskracht nodig hebben. En we moeten het een en ander opgeven. Mensen moeten begrijpen dat dat is hoe het werkt, iets opgeven is ook een daad van bevrijding. Bevrijding van onszelf.'
Sinds de oorlog is het moeilijk om Palestijnen aan tafel te krijgen. Ze willen niet nadenken over oplossingen, over de dag erna. 'Het is makkelijker om Palestijnse deelnemers uit 1948 te vinden dan uit 1967. En ik wil niet dat we alleen '48 zijn.' Ik realiseer me dat de '48-Palestijnen waar ze het over heeft het Israëlische staatsburgerschap hebben, en die uit '67 burgers van de Palestijnse Autoriteit zijn. 'Ze bestaan emotioneel en nationaal gewoon niet. Het is een heel dramatisch moment voor ons allemaal.'
Dit is begrijpelijk als je bedenkt dat het nu 255 dagen geleden is dat de oorlog begon, Gaza nog steeds belegerd wordt en het dodental onder de Palestijnen boven de 35.000 ligt. De humanitaire crisis onder de ontheemde gemeenschappen groeit en het geweld van de kolonisten op de Westelijke Jordaanoever draagt bij aan de ernst van hun situatie. Een hele jonge generatie wil geen contact met Israëliërs en weigert coëxistentie te overwegen, omdat ze dat zien als verraad aan hun zaak. 'Bovendien', legt Rula uit, 'zijn dit mensen die bijna nooit met Israëliërs hebben gesproken. Ze denken dat alle Israëliërs monsters zijn. Wij, de '48-Palestijnen, hebben beide werelden gezien. Dat geeft ons een ander perspectief, en dat is altijd al zo geweest.'
Rula is kalm, maar toch expressief. Ze groeide op in Peki'in, een Arabische stad in het noorden van Israël. Nadat ze een paar jaar in Jeruzalem had gewerkt en gestudeerd, verhuisde ze in 2005 naar Hannover om te promoveren in de politicologie, waarbij ze zich richtte op feminisme en nationalisme. Toen ze in 2015 terugkeerde naar Israël maakte ze de belangrijke keuze om in Palestina te gaan wonen, in Ramallah.
May is tien jaar jonger dan Rula,vol energie en welbespraakt. Als moeder in Jeruzalem probeert ze het evenwicht te vinden tussen werk en gezin. Ze is de dochter van Ron Pundak, een van de architecten van de Oslo-akkoorden van 1993. Ze groeide op in een politiek geëngageerde omgeving. Opgeleid als advocaat werkte ze aanvankelijk voor de staat, maar ze vertrok toen ze zich realiseerde dat ze geen verandering teweeg kon brengen binnen het systeem. Haar droom was om mensenrechtenadvocaat te worden. Ze begon aan ambitieuze projecten, zoals het oprichten van een dialooggroep tussen Israëlische en Palestijnse jongeren.
Ze herinnert zich een beslissend moment toen ze tijdens een protest in Jeruzalem de toen gebruikelijke slogan tegen de bezetting scandeerde: 'Israël, Palestina, twee staten voor twee volkeren'. Als ze zich omdraait naar een van de Palestijnse meisjes die de andere kant van het spandoek vasthoudt, vraagt ze: 'Zou het geen droom zijn die uitkomt als we eindelijk deze twee staten voor twee volkeren zouden hebben?' Het antwoord van het meisje is resoluut: 'Nee, mijn droom is dat jullie je voet van mijn keel halen en als de sodemieter mijn land verlaten.'
Vanaf dat moment begint Mays paradigma te verschuiven. Ze begint te begrijpen wat er mis was met de Oslo-akkoorden. Ze ontwikkelt het pragmatisch en humanistisch vermogen om verschillende waarheden tegelijk aan te houden, en pleit voor genuanceerde en kleurrijke visies op het conflict tussen Israëliërs en Palestijnen.
A Land for All erkent het Palestijnse verlangen naar één thuisland op het hele grondgebied van Israël en Palestina, en verwerpt de grenzen die in 1948 door de VN werden opgelegd. Tegelijkertijd erkent de organisatie ook de joodse historische aanspraken op het land. Zij houdt rekening met tradities, spiritualiteit en verbindingen met het land van lokale gemeenschappen, die vaak over het hoofd worden gezien in westerse constructies zoals de Oslo-akkoorden, en die afwijken van de mensenrechten en het internationaal recht.
'In plaats van deze gevoelens als obstakels te zien', benadrukt May, 'kan het omarmen ervan resulteren in een inclusieve benadering die de lokale diversiteit vertegenwoordigt.' Dit houdt ook in dat ze in gesprek moeten gaan met orthodox-joodse groeperingen en groeperingen binnen de kolonistengemeenschappen, die worden gedreven door religieuze gevoelens in plaats van door ideeën over superioriteit.
May wijst op de huidige spanning in de Israelische samenleving: 'Op dit moment kun je niemand iets vragen. Doe geen opiniepeilingen, geen media-interviews, iedereen is aangeslagen, velen zijn militant.' Ze verwijst naar de gemoedstoestand na 7 oktober. Een aanval van Hamas die op één dag 1273 doden eiste, en live werd gedocumenteerd en gestreamd op sociale media. Dit had een diepe impact op alle Israëliërs, nog versterkt door de ontvoering van 240 landgenoten, van wie er nog 120 gevangen zitten. Tel daarbij ruim tweehonderdduizend Israëlische ontheemden in het noorden en zuiden van het land. Deze gemoedstoestand wordt bovendien versterkt door de continue verslaggeving van de oorlog die dagelijks namen en foto's van dode soldaten oplevert. Vrijwel elke familie heeft militairen in actieve dienst. Een trauma voor iedereen. Om maar te zwijgen van de desastreuze en genocidale vernietiging van Gaza. Bij wie kunnen May en Rula überhaupt terecht voor steun?
Als ik bij May en Rula zit, is hun dynamiek zichtbaar: May is spraakzaam, erkent openlijk haar privilege als witte Israëlische, maar zorgt er tegelijkertijd voor dat er ruimte is voor Rula's stem. Rula lijkt rauw en minder bezig met politieke correctheid. Nieuwsgierig vraag ik: 'Ben je niet bang?' Ze antwoordt kalm: 'Nee.' Ik vraag verder: 'Krijg je geen gewelddadige reacties?' Ze schudt haar hoofd: 'Nee, ik zit niet op sociale media.'
May en Rula kunnen nietop alle uitnodigingen ingaan om de internationale gemeenschap te ontmoeten. Hoewel ze prioriteit moeten geven aan hun werk in de regio, is het belangrijk voor hen om hun ideeën te kunnen delen en deel te nemen aan internationale vredesinitiatieven. 'We pleiten al maanden voor een staakt-het-vuren, maar dat moet gekoppeld worden aan een duidelijke politieke horizon en een eindspel, waarbij we leren van de fouten van Oslo. We stellen een oplossing voor die verder gaat dan de traditionele binaire oplossingen, zoals één staat en twee staten, en die de pro-Israëlische en pro-Palestijnse scheidslijnen overstijgt. We breken met dezero-sum-mentaliteit. Het staakt-het-vuren koppelen aan een politieke horizon is cruciaal, anders wordt het gewoon weer een tijdelijke maatregel die de bezetting en het conflict verhult.'
In maart accepteren ze een uitnodiging om te spreken in het Europees Parlement in Brussel. Het lijkt erop dat de meeste politici gewend zijn geraakt aan jaren van bezetting en cycli van geweld. Maar nu de situatie blijft escaleren, worstelt de EU met wat ze moet doen.
'We zaten in vergaderingen waar ons werd gevraagd: wat kunnen we doen?' zegt May. 'Tijdens die gesprekken begon ik boos te worden, omdat ik me realiseerde hoe machteloos de EU is. Ik dacht: jullie hebben honderd instrumenten,
gebruik ze. Ik kon het niet verdragen om excuses of uitvluchten te horen, zoals: de begroting komt pas volgend jaar. Het was gênant, soms zelfs ondraaglijk.'
's Avonds zijn Rula en May aanwezig bij een huiskamergesprek in de ruime Brusselse woning van Simone Susskind, vredesactiviste, leider in de joodse gemeenschap en voormalig lid van het Brusselse parlement. Het is stil als May het gesprek opent: 'Ik ben hier niet om Rula te redden, ik ben hier om een toekomst voor mijn kinderen veilig te stellen. Ik weet dat we alleen veilig kunnen zijn als de Palestijnen veilig zijn.'
Het is de derde keer dat ik hen hoor spreken, en ik begin de herhaling te herkennen. '7 oktober maakte ons duidelijk dat afscheiding niet werkt.' Dit inzicht is wezenlijk om Oslo, dat gebaseerd is op etnische territoriale scheiding, te corrigeren. 'Zelfs op de veiligste plek die we hebben, met het mooiste tien meter hoge hek en de beste technologie, is er geen veiligheid bereikt. We kunnen de Palestijnen niet achter een muur zetten en hen dan vergeten. Dat heeft ons juist naar dit dramatische moment van verlies en pijn geleid. Wat wij aanbieden is een paradigmaverschuiving.'
Sasha, een jonge Belgische man, presenteert zich als de leider van een progressieve joodse groep: 'Ik wil stemmen versterken en de dialoog vergemakkelijken. Maar het is moeilijk, het grootste deel van onze lokale joodse gemeenschap keert zich af van de progressieven vanwege de toename van het geweld en de antisemitische incidenten.' Hoewel het publiek in deze Brusselse huiskamer open staat voor de ideeën, blijft de onuitgesproken vraag hangen: ja, zeker, maar hoe?
Shaqued Morag, het voormalige hoofd van Shalom Achshav (Peace Now), vertelt dat ze onlangs naar Europa is verhuisd voor een nieuwe functie als vertegenwoordiger van Israëlische mensenrechtenorganisaties: 'Het doel van Peace Now is om meningen te veranderen en een verschuiving in de Israëlische samenleving te bevorderen. De steun voor vrede was bijna mainstream tijdens de Oslo-akkoorden, maar sinds 7 oktober is er nauwelijks nog een publiek debat mogelijk. We moeten de complexiteit laten zien en mensen aansporen om geen kant te kiezen, maar te kiezen voor menselijkheid. Het is ongelooflijk moeilijk om joods en links te zijn; er is een diep gevoel van isolement. Mijn huidige positie komt voort uit het inzicht dat we hulp nodig hebben van de wereld, we hebben druk van buitenaf nodig.'
Ik herinner meThe Salesmanvan de gebroeders Maysles. De film volgt vier verkopers op hun reis door Florida, waar ze proberen in de armere gebieden dure bijbels huis aan huis te verkopen. Voor mij belichamen May en Rula deze verkopers. Ze proberen iets te verkopen wat niemand op dit moment wil hebben.
Rula is de volgende die het woord voert. Na een lange dag is ze moe. Ze begint met een diepe zucht, gevolgd door een lange stilte: 'Ik neem het jullie allemaal kwalijk. Ik zal arrogant zijn. Ik zal hard zijn. Ik heb geen zin om het "hoop-ding" te doen. Ik geef jullie allemaal de schuld. We vertellen jullie al heel lang dat we afstevenen op een ramp. Vooral jullie, linkse zionistische progressieven, jullie hebben het allemaal laten gebeuren dat jullie samenleving compleet ineenstort door de andere kant op te kijken. Maar wij Palestijnen, die onder jullie leven, wij wisten dat zoiets zou gebeuren.' Rula kijkt naar de groep en de groep kijkt naar haar. 'Er is iets verrot in de Israëlische samenleving, en dat weten jullie.'
Rula's laatste woorden blijven in de lucht hangen en May kijkt haar aan, belast met het gewicht van de verantwoordelijkheid. 'Nu moet ik hoop brengen... en ik weet niet of ik die nu heb', geeft ze toe. 'Het meest pragmatische om te zeggen is dat we geen keuze hebben. Er is geen militaire oplossing.'
Als een rollende trommelrennen Rula en May de volgende dag van bijeenkomst naar bijeenkomst. Het gerucht over hun bezoek verspreidt zich en iedereen wil hen ontmoeten. Mensen maken ruimte in hun agenda. Bijeenkomsten van dertig minuten duren meer dan een uur. Degenen die weigeren om hen te ontmoeten willen een vertrouwelijke bijeenkomst om publieke kritiek te vermijden. Het ligt gevoelig vanwege de aanhoudende oorlog, maar de nieuwsgierigheid is groot.
Ondertussen wordt hun gespreksronde in de wandelgangen van het Europees Parlement als een groot succes beschouwd. Hun aanpak, gevoed door innovatieve oplossingen, brengt hoop in de gesprekken. Hun bereidheid om samen te werken met belanghebbenden, op zoek naar zinvolle oplossingen, vindt men prijzenswaardig. Vooral het feit dat hun voorstellen, gebaseerd op uitgebreid onderzoek en expertise, afkomstig zijn van zowel Israëlische als Palestijnse experts, is van onschatbare waarde voor Europese deskundigen en politici.
Tijdens de laatste avond in Brussel wordt er een bijeenkomst georganiseerd bij Adva thuis. Adva maakt deel uit van een netwerk van Israëlische kunstenaars dat sinds 7 oktober samen komt om te praten over hoe om te gaan met de traumatische gebeurtenissen en hun positie als (ex-)Israeliërs in Europa. Aan de telefoon waarschuwde Adva me dat sommige aanwezigen anti-zionisten zijn. 'We hopen dat er ook Palestijnen zullen komen.' Al snel realiseer ik me dat ik een aantal van de mensen die komen ken. Later herkennen Rula en May ook enkele deelnemers. May doet haar schoenen uit en gaat met haar benen gekruist op de bank zitten. Rula, in een prachtig blauwzijden shirt, houdt haar hoge hakken aan.
'Het is fijn om onder vrienden te zijn', zegt Rula. 'We willen met jullie praten en kijken hoe we onze visie kunnen verbeteren. We komen samen om te co-creëren in plaats van te onderhandelen. Oké, May', zucht ze, 'jij mag beginnen.'
Hun relatie is intrigerend; ze blijven in en uit elkaars ruimte bewegen. In de dagen die ik met hen doorbreng, ben ik getuige van de evolutie ervan. Langzaam beginnen ze de tango te dansen, van golven van charisma naar momenten van hopeloosheid. Ze gaan om met vermoeidheid en woede, maar verzamelen toch de kracht om elke nieuwe dag met hernieuwde energie tegemoet te treden. Maar de tijd verstrijkt en ik vraag me af: zullen ze het volhouden?
'Het klassieke witte, progressieve zionisme heeft ons in de steek gelaten - het heeft mij in de steek gelaten', bekent May. Ze klinkt zwaarwichtig, het is de politieke erfenis die ze bekritiseert. 'Ik moest een aantal diepgewortelde principes afleren. Een belangrijke verschuiving was het loslaten van het idee van de alwetende mensenrechtenadvocaat die samenwerkt met de andere kant. Dat is mijn transformatie. Onze visie is misschien niet perfect, maar de onderliggende principes zijn veelbelovend: delen in plaats van verdelen.' May weet dat de meeste radicaal-linkse mensen in de kamer de zionistische staat volledig afwijzen en geloven dat de weg naar dekolonisatie ligt in het creëren van één democratische staat voor iedereen. 'Rula en ik identificeren ons allebei als post-nationalisten. We zijn ons daar bewust van en steunen alle initiatieven die gelijkheid en vrede bevorderen. Maar laten we erkennen dat een éénstaatoplossing nu niet realistisch is, misschien later in een verre toekomst wel. Op dit moment hebben de meeste Israëliërs en Palestijnen behoefte aan nationale zelfbeschikking. We proberen die realiteit voortdurend te erkennen en elke kans te grijpen die zich voordoet.' Deze uitspraak wekt een geroezemoes op in de kleine groep, die aanvoelt dat het slechts een update is van de tweestatenoplossing die de voortzetting van de kolonisatie mogelijk maakt.
Rula springt bij: 'Ik vrees dat we misschien al te laat zijn voor welke oplossing dan ook. Vooral gezien de huidige staat van de Israëlische regering en de radicale fracties van de religieuze nationalisten die hun agenda van oorlog en annexatie al uitvoeren. Het gaat niet om het zoeken naar absolute gerechtigheid; er is niet één enkel pad voorwaarts, niet één verhaal dat mijn nationale identiteit definieert. Maar we zijn vastbesloten om niet opnieuw de fout te maken dat we geen alternatieve oplossing hebben voor dit geweld.' De huiskat schurkt tegen Rula aan. May roept: 'Die katten geven altijd de voorkeur aan jou!'
De belofte van een gezellige avondmaakt het gesprek moeilijker. De deelnemers stellen kritische vragen: waarom de nationalistische ideeën van zowel Israëliërs als Palestijnen erkennen? Waarom niet gewoon één staat? En hoe zit het met die oorlog? Waar in het plan vinden we herstelbetalingen voor de Palestijnen? En hoe komt het dat het woord 'genocide' niet is genoemd?
Een man die in het midden van de ruimte zit, steekt zijn hand op. Hij stelt zich voor als een Palestijn uit Gaza. Het maakt hem niet uit of zijn regering joods of islamitisch zal zijn, zolang die maar niet corrupt is, zolang hij en zijn kinderen maar vrij en gelijk kunnen zijn. 'Als Gazaan wil ik het land niet opsplitsen, ik wil gewoon één burgerlijke realiteit. Er is een kloof tussen de Palestijnse diaspora en degenen onder ons die ter plaatse leven. We moeten uit de illusie stappen. We willen gewoon leven.' Mijn ogen vullen zich met tranen.
Terwijl Rula probeert de bijeenkomst af te ronden, vraagt een man met een keffiyeh toestemming om iets te bekennen: 'Ik ben Palestijn en ik ben hier met een agenda. Ons plan is één Palestijnse democratische staat. Joodse mensen met een Israëlisch paspoort kunnen blijven als ze dat willen, maar we zullen de Aliyah(het joodse recht op terugkeer - np)afschaffen en de zionistische staat volledig opheffen. En doorgaan met het creëren van een nieuwe democratische staat.' Rula reageert onmiddellijk geïrriteerd: 'O ja, en hoe wil je dat gaan doen?' 'Met gewapend verzet', antwoordt de man en hij richt zijn blik uitdagend op haar. 'Echt? Denk je dat we ooit zo'n militaire macht kunnen krijgen om Israël te verslaan?' De spanning stijgt, Rula sluipt naar buiten voor een sigaret.
In de taxi naar het hotel bekent Rula: 'Ik verlies mijn geduld heel snel sinds de oorlog, vooral met mensen die ergens ver weg zitten en zeggen dat er geen oplossingen zijn en weigeren nieuwe ideeën te overwegen. Wat dan? Wil je dat we hier in oorlog blijven leven? Gewapend verzet, echt? Ik wil niet dat mijn vrienden en collega's dit overkomt. Ik ken veel Israëliërs, en dat zijn ook mensen. Ik kan dit niet accepteren.'
De elektrische taxi komt tot stilstand voor het rode licht. We kijken naar het plein, waar de muren versierd zijn met'Decolonize Palestine'-tags en spandoeken. 'Als we het hebben over het dekoloniseren van Palestina, is de grote vraag: hoe? Niemand weet het. Natuurlijk kunnen we er de hele dag over filosoferen. Maar uiteindelijk zijn er mensen die dag in dag uit hun leven leiden, die een nationale visie hebben en die zichzelf willen definiëren. Hoe kunnen wij, als academici, hen benaderen met een paternalistische houding en doen alsof we alles weten? En geloof me, ik zeg dit zelf als academicus. We hebben de neiging om te denken dat we alle antwoorden hebben omdat we geschiedenis, politiek en economie kunnen ontleden. Wij academici denken dat we alles weten, maar dat is gewoon niet waar.'
Overal in Europa zwaaien steeds meer demonstranten met Palestijnse vlaggen, waarmee ze de Palestijnse zaak in de internationale schijnwerpers zetten. Rula verwelkomt deze golf van solidariteit. 'Solidariteit is cruciaal, het is bemoedigend om te zien. Maar hoe verandert dit in echte steun? Protesten alleen zullen ons niet redden.' Op dit moment koesteren veel Palestijnen de hoop om Israël met geweld en steun van de Arabische wereld omver te werpen. Maar ze herhaalt een eerdere teleurstelling: de Abraham-akkoorden van 2020 hebben onderstreept dat de Arabische landen bereid zijn om vooruitgang te boeken zonder de Palestijnse kwestie aan te pakken. 'We willen tenslotte gewoon leven, een staat, dat is wat de meeste Palestijnen willen.'
Ik kijk naar May en Rula, leunend tegen het raam in de stille, lege straten van Brussel. Morgen ga ik terug naar Amsterdam en landen zij op Ben Gurion Airport. Sinds de oorlog is dat vliegveld verlaten, versierd met 'Samen zullen we winnen'-spandoeken en posters met de gezichten van de gegijzelden die nog steeds gevangen zitten in Gaza. Ik zie ze al een taxi delen naar Jeruzalem, die May afzet, terwijl Rula door de gemilitariseerde checkpoints blijft navigeren voordat ze bij haar huis in Ramallah aankomt.
We reizen door de tijd, door ons verleden naar de toekomst die zij zich proberen voor te stellen. Het heden trekt aan onze jasjes: de afwezigheid van een staakt-het-vuren is gekmakend. Het is onmenselijk en wreed voor de mensen in Gaza, de gegijzelden en iedereen tussen de rivier en de zee. Dit moet de laatste oorlog zijn.
... Nirit Peled ...