Tijdrekmachine Rooksignalen Marian Donner

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
11 juli 2024
In het huidige verhaal vol helden zijn we behoorlijk op stoom. Het wordt tijd voor de onuitgesproken verhalen, voordat de boel ontploft.
Maar van wie is dat eiland dan? Van wie is het zand, de zee, de palmboom die schaduw biedt? Of het nu een echt eiland is of gefantaseerd: wie is de eigenaar ervan? Zag je het eiland misschien in een reclame, bij een influencer die cocktails in een hangmat drinkt, en droom je dus eigenlijk de droom van een ander? Of is het eiland misschien Roatán, bij Honduras, waar libertarische cryptomiljonairs een ommuurde vrijhaven bouwen, Próspera genaamd, en de lokale bevolking afsluiten van water?
Als mijn zoontje elke zomer tussen paal 9 en 10 gillend van plezier de duinen afrolt, is Terschelling dan ook een beetje van hem?
Sinds ik een debat bijwoonde waarin iedereen langs elkaar heen praatte omdat we heel even de meest wezenlijke aller vragen waren vergeten (die niet geheel toevallig ook de meest marxistische vraag is), heb ik me voorgenomen hem zo vaak mogelijk te stellen. Van wie is het strand, de straat, de stad, het land? Van wie is Palestina, Oekraïne, het regenwoud, van wie de maan?
Momenteel zijn allerhande libertarische miljardairs bezig de maan te koloniseren omdat zich daar grondstoffen bevinden waar goed geld mee te verdienen valt. Maar wie heeft hun dat recht gegeven? In haar theatervoorstellingMaankoortsvertelt Marjolijn van Heemstra hoe diezelfde maan bepaalt wanneer palingen migreren, ze de routes van mestkevers beïnvloedt, dat de zeedruif zich alleen tijdens de volle maan van juli laat bevruchten (en niemand die begrijpt hoe die kleine kwal weet dat het juli is). Is de maan dan niet het meest van hen, omdat zij er de diepste band mee hebben? Of is de maan enkel van zichzelf?
De eigendomsvraag kan overal over worden gesteld. Van wie is ons lichaam, ons leven, onze dood, van wie is onze tijd? Aan mijn zoontje van acht zie ik hoezeer het begrip van tijd is aangeleerd. Hij snapt het niet, snapt niet dat de klok bepaalt wanneer hij naar bed moet, dat hij tijd overhoudt als hij snel zijn pyjama aantrekt, dat die weer verloren gaat als hij lang over het tandenpoetsen doet. Tijd als rekensom is hem nog vreemd.
Wat heel was, wordt opgeknipt in losse elementen, van minuten tot grondstoffen, die toegeëigend kunnen worden. Het is maar een afspraak, een verhaal, maar wel een dat bepaalt hoe we de werkelijkheid ervaren. Zelfs ons beeld van menszijn is zo'n verhaal, laat schrijfster Ursula Le Guin in haar korte essayThe Carrier Bag Theory of Fiction(1986) zien. Daarin stelt ze dat de eerste menselijke uitvinding waarschijnlijk geen vuistbijl of speer was, geen wapen dus, maar een mand. Een mand om noten, zaden en bessen in te verzamelen, en een baby in te dragen. Maar wat moet je daarover vertellen?
En toen plukte ik een zaadje, en nog een, en nog een, en nog een, 'en Ool zei iets grappigs, en we gingen naar de beek en dronken wat', en zo kabbelde de dag voort. Dat verdwijnt in het niet bij de verhalen waar jagers mee thuiskwamen. Die vertelden hoe ze hun speer diep in de harige flank van een mammoet boorden 'en het bloed spoot rond in karmozijnrode stromen en Boob werd tot gelei verpletterd toen de mammoet op hem viel, terwijl ik mijn pijl recht door het oog naar de hersenen schoot'. Dat die jagers voedsel meebrachten, doet er niet zoveel toe:'It wasn't the meat that made the difference. It was the story.'
Het is een triomfantelijk verhaal vol actie en daadkracht met een held erin,'Herculean, Promethean', waaraan alle anderen, de lokale bevolking met hun manden en hun kinderen en hun vaardigheden en grapjes en liedjes, ondergeschikt worden gemaakt. Het is een verhaal dat we tot op de dag van vandaag nog steeds vertellen, in films, wetenschap of zelfhulpboeken (wees in dezesurvival of the fittestde held!). Het probleem is alleen, schrijft Le Guin, dat het geweld van dit verhaal weleens ons einde zou kunnen betekenen. Het toeeigenen van 'aarde, heelal, aliens, dood, de toekomst, etc.' is geen houdbare strategie.
Le Guin wil daarom andere verhalen vertellen. Verhalen over het verzamelen van zaden bijvoorbeeld, de beek waaruit gedronken wordt, de zeedruif, de maan, de mand van het heelal:'this womb of things to be and tomb of things that were'.
Of ik zijn tijdrekmachine wilde zien. Ik had mijn zoontje eindelijk in bed gekregen, en daarmee mijn eigen dagelijkse 'Herculean, Promethean'-taak volbracht, toen hij me stralend aankeek. In zijn hand hield hij wat gestapelde lego-blokjes, de machine hoefde alleen nog even aangezwengeld te worden. Met grootse gebaren begon hij eraan te draaien. Het geluid dat uit zijn mond kwam, zwol steeds harder aan, alsof de machine nu echt bijna op stoom was. Maar, helaas, vlak voor het  moment suprême viel het ding uit, weg geluid. Nog een keer proberen? vroeg mijn zoontje opgetogen.
Er moest nog voorgelezen worden, het was al na negenen, dit was al de vijfde poging. 'Volgens mij werkt die tijdrekmachine prima', riep ik nog vanuit de keuken, maar zijn vader reageerde telkens gepast teleurgesteld: 'Ah, weer mislukt.' Op dit moment behoort de tijd nog volledig aan mijn zoontje toe.
Tijd is maar een afspraak, maar wel een die bepaalt hoe we de werkelijkheid ervaren