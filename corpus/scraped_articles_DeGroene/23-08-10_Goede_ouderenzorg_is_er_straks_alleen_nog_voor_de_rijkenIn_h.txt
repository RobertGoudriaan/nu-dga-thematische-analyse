Goede ouderenzorg is er straks alleen nog voor de rijken In het nieuws

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
10 augustus 2023
Sommige maatschappelijke problemen kondigen zich al zo ruim van tevoren aan, dat de urgentie voor oplossingen ontbreekt. Dat we straks te weinig jongeren hebben om onze hulpbehoevende tachtigplussers van goede zorg te voorzien, is al decennia een demografisch feit. De vergrijzing en ontgroening zorgen voor een crisis in de ouderenzorg waarvan de contouren langzaam maar zeker tot ons door beginnen te dringen.
De inmiddels demissionaire minister voor Langdurige Zorg Conny Helder lijkt zich daarbij neer te leggen. 'Goede ouderenzorg wordt duurder en schaarser', waarschuwde ze dit voorjaar. 'Het merendeel van de mensen zit te wachten tot de overheid het oplost. Dat zal niet gebeuren.' Er zullen niet meer plekken in de ouderenzorg komen, want de kosten mogen niet stijgen, stelt de VVD-bewindsvrouw. Technologie om nog langer thuis te blijven wonen en meer zelfredzaamheid van de ouderen zelf moeten de oplossingen bieden.
Die zelfredzaamheid geldt echter vooral voor de welvarende ouderen. En inderdaad zijn er tal van initiatieven waarbij zeventigers samen in een complex gaan wonen, zodat ze samen de zorg kunnen inkopen als later het kortetermijngeheugen steeds meer gaat haperen en rollators in de brede gangen files veroorzaken.
Slimme zorgondernemers springen in op deze trend en creëren kleinschalige, luxe zorgvoorzieningen met soms wel duizenden euro's huur per maand voor woning, huishoudelijke hulp en voeding. De medische zorg komt gewoon van reguliere zorgverleners, betaald door belastingen en collectieve zorgpremies. Dat dan weer wel.
De reguliere ouderenzorg komt ondertussen steeds meer in de verdrukking. Dat merkten journalisten Roos Menkhorst en Catrien Spijkerman toen ze voorDe Groeneinstellingen bezochten en vooral met de medewerkers spraken. Hun eerste reportage publiceerden we op 15 maart, de tweede staat deze week op pagina 18.
'Wij zijn slijtende werkpaarden', meldden de verzorgers die met kleine contracten, lage salarissen en onregelmatige roosters de benen uit het lijf rennen. Het ziekteverzuim in de sector is hoger dan ooit en er zijn nauwelijks nog mensen te vinden die het werk willen doen. Sommige instellingen zijn zelfs een voedselbank voor hun personeel begonnen, bleek uit het vorige stuk, omdat ze van hun reguliere salaris niet meer kunnen rondkomen.
De mensen die met liefde de poep van de billen van dementerende ouderen vegen, krijgen nul op het rekest als ze om grotere contracten vragen, waarmee ze meer uren op vaste tijden kunnen draaien. Want werkgevers vrezen dat ze dan minder flexibel zijn om in te vallen bij gaten in het rooster. Ook de waardering tijdens het werk laat te wensen over, blijkt uit de reportage van deze week. Managementtools worden op de zorgmedewerkers losgelaten met in de praktijk soms pijnlijke gevolgen. Mensen hebben het gevoel dat ze steeds door hoepels van het management moeten springen. Alles draait om kostenbeheersing, medewerkers voelen zich niet gewaardeerd omdat er in hun ogen nauwelijks sprake is van echte communicatie, waarbij opbouwende kritiek wél gewaardeerd wordt.
Het zijn de tekenen van een sector in crisis. Een crisis die veroorzaakt wordt door verkeerde aannames. Als het aantal zwaar hulpbehoevende tachtigers de komende jaren sterk toeneemt, dan is het onmogelijk om de kosten niet te laten stijgen. En het aantal verzorgenden zal dan moeten toenemen, want een computer kan geen luiers verschonen of haren kammen. Dat lukt alleen als de ouderenzorg met betere materiële en immateriële waardering de concurrentieslag op een steeds krappere arbeidsmarkt kan aangaan. De gemiddeld rijkste generatie ouderen ooit krijgt de meest schamele ouderenzorg ooit. Alleen de echt rijken kunnen het voor zichzelf regelen. Het is geen wenkend perspectief.
Een computer kan geen luiers verschonen of haren kammen