Onderduikmoeder Opheffer leest

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
21 november 2024
Onlangs vierden we in De Balie in Amsterdam de negentigste verjaardag van Judith Herzberg, dichteres, toneelschrijfster, essayiste. Ik betoog al jaren dat zij de Nobelprijs moet krijgen. Als Szymborska hem terecht kreeg, dan zou die prijs voor Judith nog veel terechter zijn.
Amen.
Het was april 1982. Frascati. Ik ging kijken naar haar toneelstukLeedvermaak.Na afloop was ik lamgeslagen. Het stuk handelt over een joodse familie in de jaren zeventig en gaat eigenlijk over de holocaust. Het was alsof ik had meegespeeld, of het mijn familie was, ik hoorde mijn moeder, mijn grootmoeder, mijn vader en mijn zuster praten...
Ik stuurde mijn moeder erheen. De toestand van mijn moeder drukte ik later uit in het aantal bezochte psychiaters in verband met haar oorlogsverleden: vier keer mevrouw Knap, twee keer mijnheer Tas, twee keer professor Bastiaans.
De therapieën waren niet succesvol.
'Hoe vond je het?'
Mijn moeder zei: 'Kitty Courbois was fantastisch.'
Ik raakte zoals gebruikelijk geïrriteerd.
'Is je niet een scène of een zin bijgebleven?'
Toen antwoordde ze: 'Ja... "wie wil er nu overleven"...'
Ik heb toen onderschat hoe mooi die zin is en hoe veelzeggend, en dat later iemand anders in het stuk zegt: 'Leven is wat ze vroeger deden.' Die dialoogregel gaat vooraf aan een andere passage: 'Toen ik geboren werd was iedereen nog levend. Daarna zijn ze pas met sterven begonnen. Het is niet zo dat een mens bij zijn geboorte al begint te sterven, eerst moet hij nog iedereen zien kwijt te raken.'
Waarom ben ik toen niet ingegaan op die zin die moeder uitsprak? Ik vermoed omdat ik haar wilde vertellen welke zin ik het indrukwekkendst vond: 'Doodgaan is niet erg. Losgelaten worden is erg.' Aldus het kind dat door de ouders aan de onderduikmoeder was gegeven.
In die zin zat het hele probleem van het toneelstuk verborgen.
Later kwam ik in Herzbergs toneelstukRijgdraad- de opvolger vanLeedvermaak(in totaal waren er drie stukken waarvan Simon de laatste is) - een zin tegen die bijna alle drie de toneelstukken dekt. Hij wordt uitgesproken door Riet, de onderduikmoeder die natuurlijk niet de echte moeder is, met alle problemen van dien. Zij zegt: 'Ik zit op een groep creatief schrijven over de holocaust.'
Die zin is zo ongelooflijk komisch en schrijnend. Je hebt de holocaust meegemaakt en je kunt erover praten noch schrijven. In die toneelstukken van Herzberg zit men elkaar in de weg omdat ze zichzelf in de weg zitten. Een deel van hun woorden is weggevallen. Men begrijpt niet dat men elkaar niet wil begrijpen. Men kwetst elkaar om elkaar juist niet te kwetsen.
Tot op de dag van vandaag vind ikLeedvermaakhet mooiste toneelstuk van na de Tweede Wereldoorlog. Ben je, als je oorlog, de kampen en de onderduik hebt overleefd, nou wel of geen slachtoffer? Mag je dat zijn? En hoe moet je vervolgens leven? Wat moet je verdringen en voor wie? Daar gaat het stuk over. Diezelfde onderduikmoeder Riet kijkt naar de familie, waar ze natuurlijk niet echt bij hoort hoewel ze Lea als baby bij zich had, en zegt dan: 'Ze weten niet hoe ze moeten leven en bedekken dat met zalm.'
Raak!
Op de verjaardag van Judith Herzberg betoogde ik twee zaken. Haar toneelwerk kun je zien als extensies van haar poëzie (zie hierboven). Maar ook als een antwoord op wat haar vader Abel Herzberg eens schreef inThuiskomst:'Hoe zullen wij het gebeurde verwerken? Hoe kunnen wij dit volslagen liederlijke bankroet der mensheid dat wij hebben meegemaakt, verantwoorden? Hoe kunnen wij, en hoe kunnen de geslachten die na ons komen, verder denken, voelen, liefhebben, werken, kortom leven, nu de beschaving gebleken is te kunnen vergaan en de mensen hebben getoond tot een horde teugelloze roofdieren te kunnen worden? Is dit hun aard? Zijn liefde, recht, geloof, schoonheid en wijsheid schijn? De vraag, in een paar woorden, niet naar de schuld maar naar de oorzaak, niet naar de misdaad maar naar haar bron.'
Ben je, als je oorlog, de kampen en de onderduik hebt overleefd, slachtoffer?