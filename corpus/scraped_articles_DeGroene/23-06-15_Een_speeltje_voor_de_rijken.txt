Een speeltje voor de rijken

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
15 juni 2023
De geschiedenis van de autobegint in 1885 in het Duitse Mannheim. Op de vroege ochtend van 3 mei vraagt Carl Benz zijn vrouw Bertha om in de door hemzelf gebouwde Patent-Motorwagen te stappen, een krakkemikkige driewieler die veel weg heeft van een paardenkoets. Een lange tocht wordt het niet. De eerste benzineauto ter wereld komt al na twintig meter tot stilstand, als Bertha de macht over het stuur verliest en uit de auto kiepert, tegen een tuinhek aan.
Carl Benz was 'er diep van overtuigd dat hij de basis voor iets groots had gelegd', schrijft journalist Peter Giesen inAutopia: Hoe de auto onze wereld veranderde,een cultuurgeschiedenis van 'de mens en zijn heilige koe'. Hoe enthousiast hij ook was, ook Benz kon niet vermoeden wat voor revolutie hij had ontketend. Na aanvankelijk onbereikbaar te zijn voor de gewone man, werd de auto langzaam maar zeker het symbool van de geslaagde stap naar de middenklasse. Het voertuig zorgde voor ongekende bewegingsvrijheid en zette het leven in westerse samenlevingen op z'n kop.
Bijna 140 jaar na de even historische als lachwekkende primeur van het echtpaar Benz neemt de geschiedenis van de mobiliteit opnieuw een radicale wending. Vanaf 2035 mogen nieuw verkochte auto's alleen nog op elektriciteit of ope-fuelsrijden, besloot de Europese Commissie onlangs. De vervuilende verbrandingsmotor gaat grotendeels in de ban. 'Tandwielen en smeerolie maken plaats voor printplaten en accu's', schrijft Giesen met gevoel voor melancholie.
De auteur neemt uitgebreid de ruimte om de ontstaansgeschiedenis van 'de parel van de consumptiemaatschappij' te schetsen. Giesen beschrijft hoe Henry Ford er als eerste een massaproduct van maakte en welke karakteristieke 'volkswagens' zouden volgen, waaronder de Kever, de 2CV en de 'goddelijke' CitroÃ«n DS. Giesen is een liefhebber, zoveel is zeker, maar de waarde van zijn boek schuilt vooral in zijn sociologische invalshoek; hij laat zien wat de auto betekende voor de manier waarop we met elkaar omgingen, hoe samenlevingen gesegregeerd raakten door de suburbanisering, eerst in de Verenigde Staten en later ook in Europa. Steden als Nieuwegein en Houten en de wijk Amersfoort-Vathorst zijn er voorbeelden van. Wie dit weekend naar een tuincentrum of de meubelboulevard wil, komt er al snel achter hoezeer de moderne mens afhankelijk is van de auto, een in essentie individualistisch transportmiddel.
Maar het voertuig is meer dan dat, betoogt Giesen, het is ook een genotsmiddel. Een zeer vervuilend genotsmiddel, dat wel: in de EU zijn personenauto's bij elkaar verantwoordelijk voor vier keer zoveel CO2-uitstoot als de luchtvaart. De elektromotor komt dus als geroepen, al is een eigen auto gezien de hoge prijs van een elektrisch model straks misschien alleen nog weggelegd voor de economische voorhoede - net zoals in de beginjaren. De elektrische suv als speeltje voor de rijken, terwijl het volk zich verdringt rond de deelauto en op het station; ongetwijfeld geen beeld dat buiten de stad op draagvlak kan rekenen.
Giesen laat zien hoe de auto een speelbal wordt in de slag om de ruimte. Hij wijst terecht op de schier onmogelijke opdracht om de gewone man en vrouw uit hun auto te krijgen. De mensheid 'zal zich nog eerder laten uitsterven' dan dat ze een stap terugzet in welvaart, citeert Giesen mobiliteitsexpert Carlo van de Weijer van de TU Eindhoven. De betaalbaarheid van elektrische auto's moet dus drastisch verbeteren.
Giesen houdt zich ondertussen vooral vast aan vroeger, aan de emoties die met het voertuig gepaard gaan. 'Vanaf het begin riep de auto bij veel automobilisten gevoelens van lust, macht en status op, ten diepste verbonden met de rijvaardigheden van de chauffeur.' Dat tijdperk is voorbij. De toekomst heeft geen plaats voor het ronkende geluid van een verbrandingsmotor, hoe betreurenswaardig dat volgens de romanticus in Giesen ook is. Het wagenpark moet nu eenmaal vergroenen (en liever nog: krimpen) om toekomstbestendig te worden. Het genotsmiddel van weleer maakt plaats voor een rijtuig dat in steeds grotere mate zichzelf bedient. 'In anderhalve eeuw tijd heeft de auto de chauffeur steeds meer werk uit handen genomen', schrijft Giesen, van decruise controltotlane assisten achteruitrijcamera's die al bijna gemeengoed zijn. De automobilist wordt 'ingesnoerd in een korset van technologische beperkingen, waardoor hij steeds minder invloed op zijn auto heeft, net zolang tot de ontwikkeling naar autonomie geperfectioneerd is', spiegelt Giesen de lezer voor.
Deze somber stemmende passages leiden af van interessante constateringen die Giesen elders optekent. Als de zelfrijdende auto het van ons overneemt is de mens bijvoorbeeld niet langer een cyborg, verstrengeld met zijn machine, maar ondergeschikt aan de technologie. Alleen in de drukke stad, waar maar weinig voetgangers en fietsers zich laten hinderen door de verkeersregels, zit de mens nog zelf achter het stuur. 'De auto van de toekomst zal als een alcoholvrij biertje zijn', concludeert Giesen dan weer. 'Slap van smaak en zonder gevaar.'
Door dit soort tussenzinnen laatAutopiazich vooral lezen als apologie van die goede oude auto op benzine. Die auto heeft ons veel gebracht, betoogt Giesen. Hij maakt duidelijk dat met de verbrandingsmotor een belangrijk hoofdstuk in de geschiedenis van de mobiliteit eindigt. Maar dat is misschien maar goed ook.
'De auto van de toekomst zal als een alcoholvrij biertje zijn'
Kees Scherer / MAI | Een Volkswagen Kever krijgt een schoonmaak- en smeerbeurt. Amsterdam, jaren zestig PETER GIESEN Autopia: Hoe de auto onze wereld veranderde Alfabet, 320 blz.