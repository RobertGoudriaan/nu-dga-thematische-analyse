Liever leeggedronken dan kleingehouden In het leven Nosferatu, of het verlangen naar de vampier

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
27 februari 2025
Ellen Hutter is in de horrorklassieker uit 1922Nosferatuvolkomen overgeleverd aan het Kwaad. Maar de Ellen uit de recente remake hunkert naar extase.
Laat ik beginnen met een feitje.Er bestaat in de natuur een geurmolecuul genaamd indool, dat voorkomt op twee plekken: in menselijke uitwerpselen en in sterk geurende bloemen zoals seringen. In grote hoeveelheden ervaren we de geur als die van poep en verrotting. Een klein beetje indool ruikt dus bloemig - de gesynthetiseerde variant vormt de basis van veel parfums.
Wrede bloemen, seringen, vond ook T.S. Eliot. Ze schoten in april omhoog uit de dode aarde,'mixing memory and desire'.De geur van de lente, de geur van dood. In de openingsscène van de stille horrorklassieker van F.W. MurnauNosferatu: Eine Symphonie des Grauens(1922) plukt de jonge, pasgetrouwde Thomas Hutter (Gustav von Wangenheim) eigenhandig een bosje seringen uit de tuin voor zijn echtgenote Ellen (Greta Schröder). Ze is zijn troeteldier, hij kijkt naar haar met vertedering die grenst aan waanzin. Ze koestert het boeket alsof het een baby is die ze in haar armen houdt, kijkt ernaar met donkere, plotseling droeve ogen. Dan verschijnt de tekst in beeld:Why did you kill them, such beautiful flowers?!
Ze pruilt, hij schrikt, neemt haar dan in zijn verstikkende armen, ach zijn lieve gevoelige vrouwtje. Te teer voor de wereld.
In Murnau's film is Ellen overgeleverd: eerst aan de echtgenoot die haar behandelt als een kind, daarna aan een machteloos wachten als die echtgenoot vertrekt naar het kasteel van graaf Orlok in de Karpaten, uiteindelijk aan Orlok zelf, met wie ze tegen wil en dank in telepathische verbinding staat. Het is aan háár om de ondode vampier voor eens en voor altijd terug te sturen naar het zwarte niets waar hij vandaan kwam, maar dat kan ze alleen doen door zichzelf te offeren. Zij moet het zijn en niemand anders, zoals het Ifigeneia moest zijn en niemand anders. Maar waar het bij Ifigeneia volkomen duidelijk is waaromzij -ze is de dochter van de legeraanvoerder die op de goden rekent voor zijn overwinning op de Trojanen - blijft het bij Murnau tasten in het duister. Is Ellen simpelweg gevoeliger voor de dunne scheidslijn tussen leven en dood dan de rest? Durft ze iets onder ogen te zien waarvoor anderen zich afsluiten? Is het allemaal terug te voeren op die bloemen?
De recente remake van Robert Eggers,Nosferatu(2024), is visueel en verhaaltechnisch zeer trouw gebleven aan de oerfilm van Murnau, al is de gedweeë, schijnbaar willoze Ellen vervangen door een complexere versie; eentje die beter strookt met een 21ste-eeuwse blik op vrouwen (en de geschiedenis:Nosferatuspeelt zich nog altijd af in 1838). Deze film gaat over háár: over wat zij wil en verlangt, over de angst die dat verlangen haar inboezemt, niet omdat ze wordt geregeerd door duistere krachten van buitenaf, maar omdat ze er zelf zeggenschap over heeft.
Dat begint met de opening van de film, die radicaal verschilt van die van Murnau. Een jonge Ellen (Lily-Rose Depp: een en al jukbeenderen, ogen, bleke huid), prevelt een gebed in de nacht: alsjeblieft,guardian angel, spirit of comfort, anything:hoor mijn roep. Ze wekt er de ondode Nosferatu mee uit zijn 'eeuwigheid van duisternis'. Zijn diepe, lichaamloze stem klinkt door de openslaande deuren van haar slaapkamer, op de wapperende gordijnen is alleen zijn schaduw te zien. Ze zweeft door de tuin.You are not for the living,klinkt zijn stem.You are not for humankind. Dan ligt ze in haar witte nachthemd op het gras. Zal ze voor altijd en eeuwig één met hem zijn? Ze belooft het, begint dan te kreunen, onmiskenbaar van genot - tot het monster haar bij de keel grijpt. We zien hem in een nachtmerrieachtige flits, monsterlijk.Not for humankind, inderdaad.
Je zou kunnen concluderendat ze Nosferatu per ongeluk uit zijn slaap wekt terwijl ze de intentie had iets goeds en goddelijks aan te roepen. Geest uit de fles, probeer hem daar dan maar weer in te krijgen. Maar juist dat 'anything' geeft ruimte voor een andere lezing: haar roep om 'wat dan ook' toont haar bereidheid zich over te geven aan het iets waarvan ze de implicaties niet kán kennen; iets wat haar mogelijk ten diepste transformeert, zonder dat ze weet hoe precies. Ze verlangt naar het onvoorspelbare zelf; ze wil ja zeggen zonder te weten waarop. Alles liever dan onaangeraakt, onveranderd blijven.
Fast forwardnaar 'jaren later': Ellen is pasgetrouwd met Thomas (Nicholas Hoult), ze hebben zich gevestigd in het (fictieve) Duitse kuststadje Wisborg. Ellen lijkt zich volkomen te hebben gevoegd naar een burgerlijk bestaan waarin haar contact met Nosferatu is gereduceerd tot een episode uit het verleden, een ziekte en een zwakte, die haar de badinerende bezorgdheid oplevert van haar omgeving, in de eerste plaats haar echtgenoot. Ze lijkt zichzelf te hebben overtuigd van het feit dat dit is wat ze wil, dit kleine leven, deze vorm van liefde die eerder lijkt te zijn gebaseerd op wederzijds medelijden dan op iets anders.
Wanneer Thomas hoort dat hij is aangenomen voor een klus bij een makelaarsfirma waarvoor hij een wekenlange tocht naar de Karpaten moet ondernemen naar een mysterieuze graaf die zich wil vestigen in Wisborg, voorvoelt Ellen dat dit iets onomkeerbaars in beweging zal zetten. Ze smeekt hem te blijven. Hij neemt een bosje paarse seringen voor haar mee dat ze, trouw aan Murnau's oerversie van haar personage, vervuld van afschuw weggooit - waarom heeft hij die prachtige bloemen om zeep gebracht? Ze barst in tranen uit, vertelt hem over een droom waarin ze voor het altaar stond met de Dood zelf. Iedereen op de bruiloft was dood, het onweerde, er hing een zware geur van seringen en lijken in de lucht. Het punt was: ze was nog nooit zo gelukkig geweest als op dat moment, toen ze hand in hand stond met de Dood.
Dat ze zoiets nooit meer hardop moet zeggen, antwoordt Thomas, dat het een dwaze droom is, idioot, net als haar 'problemen' in het verleden. De film is nauwelijks tien minuten bezig, maar de kaarten liggen op tafel: Ellen is bezeten, niemand die haar demon serieus neemt - totdat het eigenlijk al te laat is, uiteraard.
De vampier is altijd de ideale vijandgeweest van het burgerlijke verlangen naar orde, wetmatigheid en het gezin als hoeksteen van de samenleving; zijn bloeddorst de ultieme verbeelding van onwettige seksualiteit, chaos en doodsdrift. Bram Stoker publiceerdeDracula,het oerboek waar Murnau zijn film op baseerde, in 1897 - een tijd van wetenschappelijke omwentelingen, industrialisatie, spiritisme en ongekende beknotting van de vrouw, wier lichaam werd beschouwd als een broedplaats van ziekte en verderf. Op iedere vorm van vrouwelijke seksualiteit rustte een taboe, ieder autonoom verlangen was een afwijking. Hysterie was vrouwenkwaal nummer één: een vergaarbak van symptomen, terug te voeren op het bezit van een baarmoeder, toepasbaar op allerlei soorten gedrag die haaks stonden op het victoriaanse ideaalbeeld van de vrouw.
ToenDraculaverscheen, ontwikkelde Freud in Wenen (en in relatieve onzichtbaarheid) voor het eerst zijn ideeën over de werking van het onbewuste. Twee jaar daarvoor, in 1895, had hij samen met Breuer Studiën Uber Hysteriegepubliceerd, gebaseerd op de casus van Anna O (pseudoniem van Bertha Pappenheim, die later een vooraanstaand feministisch activiste zou worden). Breuer had hypnose - het favoriete instrument van negentiende-eeuwse spiritisten die contact hoopten te krijgen met de geestenwereld - ingezet om haar (traumatische) herinneringen boven te halen. Dat bracht een vorm van catharsis teweeg die, in elk geval tijdelijk, verlichting gaf van haar symptomen. Het baanbrekende was niet zozeer de hypnose zelf, als wel het feit dat de 'hysterie' werd weggehaald bij de baarmoeder en gesitueerd in het brein. Freud kwam tot de conclusie dat hypnose überhaupt niet nodig was: door middel van vrije associatie (de 'praatkuur', zoals Anna O het zelf noemde) konden onbewuste, onderdrukte delen van de psyche worden geïnterpreteerd en, met een beetje geluk, geïntegreerd.
Je zou de vampier, freudiaans, kunnen beschouwen als het onderdrukte dat vrij spel krijgt, de onvoorspelbare krachten die de sociale en morele normen ondermijnen, het id dat een spoor van vernieling achterlaat omdat het niet in toom gehouden wordt door het ego - zowel Dracula als Nosferatu brengt een schip vol met door pest geïnfecteerde ratten mee met hun komst, die het openbare leven lamleggen en overal angst en dood zaaien.
In Eggers'Nosferatuis de vampier, meer dan ooit, een functie van het onbewuste van de vrouw: hij is de plek waar haar onderdrukte verlangens, woede, seksualiteit en trauma's samenkomen. De mannen die niet in hem geloven, geloven niet dat zíj meer is dan een zwakke, ziekelijke vrouw voor wie gezorgd moet worden (en die op haar beurt zorgt voor het in stand houden van hun gedroomde sociale orde). De ene man die wél onmiddellijk in zijn bestaan gelooft, dr. Albin Eberhart von Franz (Willem Dafoe,who else),een verguisde wetenschapper vanwege zijn interesse in het occulte, ziet de vampier als het absolute kwaad dat uitgeroeid moet worden. Het is verleidelijk om mee te gaan in deze redenering: we kennen de blauwdruk van het verhaal, de strijd tussen licht en duisternis, het goede en het kwade. En voor zover we die niet kennen, doet de film er alles aan je ertoe te verleiden mee te gaan, te geloven dat het zo simpel is: het Kwaad een vampier die uit de krochten van zijn kasteel komt gekropen om het leven uit zijn slachtoffers te zuigen, en het Goede de dood van die vampier, van de driften zelf, van de vrouw in wie ze huizen.
'Wreedheid is een mysterie',schrijft Annie Dillard inPelgrim langs Tinker Creek(1974) 'de zinloosheid van lijden ook'. Even groot is dat andere mysterie: dat van de schoonheid, 'het plotse binnenstromen van kracht en licht, de fluitende kanarie op het schedeldak'. Ze overpeinst dit raadsel van de schepping nadat ze, langs het water, op een groene kikker stuit die niet voor haar voeten wegspringt. Ze knielt naast hem neer en ziet hoe het leven uit zijn ogen wegtrekt, zijn lijf verschrompelt, zijn vel verslapt. Even later drijft het kikkertje vormeloos in het water, als een leeggelopen ballon. Ze weet dat hij is leeggezogen door een reuzenwaterwants: een groot, bruin insect dat zijn slachtoffers injecteert met vergif dat van hun binnenste moes maakt. Via de wond zuigt hij vervolgens dat hele binnenste leeg, tot er niets anders dan vel overblijft. Even wreed als doodgewoon. Als Dillard later een mug observeert die een slang bijt en zijn bloed drinkt, denkt ze terug aan de leeggezogen kikker. 'Is dit hoe het gaat, bedacht ik toen en bedenk ik nu: wat bloed hier, een beet daar, en toch blijven we leven, blijven we door het gras banjeren?'
Het antwoord is, natuurlijk: ja. De wreedheid van de natuur beschouwen we over het algemeen niet als slecht of verdorven.De natuur is, en dit geldt zeker voor de personages die het negentiende-eeuwse Wisborg van beideNosferatu-films bevolken, Gods schepping. Het idee van het 'bovennatuurlijke' is voor de kerk altijd al een handige ingreep geweest om het kwaad duidelijk af te bakenen (al bleef er daar ook altijd een plekje gereserveerd voor Gods wonderen). Niet zelden in de geschiedenis pakte de bestrijding van het kwaad wreder uit dan alles wat het meende te bestrijden. Het waren demonologen als Eberhart von Franz die in de vroegmoderne tijd op heksenjacht togen en met bloeddorstig fanatisme te lijf gingen wat zij niet begrepen - vrouwen, voornamelijk.
In Murnau's film zitten drie scènes waar relatief weinig aan is gerefereerd in een eeuw filmkritiek, maar die het hele idee van Nosferatu als het grote, metafysische kwaad nogal op losse schroeven zetten. Een bioloog bestudeert met een groepje studenten een aantal vormen van vampirisme in de natuur: een vleesetende plant die een vlieg vangt, een poliep die een kleine vis tussen zijn tentakels klemt, een spin die zijn prooi ziet vastlopen in zijn web.'One viewed',luidt het commentaar,'with horror the mysterious workings of nature.'
De implicatie is dat ook Nosferatu onderdeel vormt van de natuur, en wordt gedetermineerd door zijn biologische doelmatigheid. Erg complexe plannen om als een Dark Lord over de mensheid te heersen heeft hij niet. Zijn driften verschillen niet wezenlijk van de pure overlevingsdrang waar ook insecten, eencelligen en virussen mee zijn uitgerust. Voor zover hij Ellen Hutter in zijn macht heeft, heeft zij hem evengoed in háár macht. Ze zijn tot elkaar veroordeeld, zoals een mens is veroordeeld tot een geest waarin allerlei bewuste en onbewuste processen langs elkaar heen lopen en op elkaar botsen, en die haar altijd tot op zekere hoogte onkenbaar maken - voor anderen, voor zichzelf.
Nosferatu, met zijn schaduwenen zijn lange nagels, zijn bijna komisch langgerekte grafstem en zijn hunkering naar het leegdrinken van zijn aanstaande doodsbruid, is een tamelijk groteske uitvoering van wat ons - in elk geval cultureel, en misschien ook biologisch gezien - angst aanjaagt. Daarmee leidt hij al te gemakkelijk af van een heel ander en veel reëler gevaar: dat van de maatschappij zelf, met haar verstikkende, burgerlijke normen en rigide ideeën over ziekte en gezondheid, mannelijkheid en vrouwelijkheid, 'natuurlijk' en 'tegennatuurlijk'.
Het boeket seringen lijkt simpelweg een symbool voor jeugd en onschuld, hun verwelken een vooruitwijzing naar de dood die in de vorm van de vampier zijn opwachting maakt. Maar degene die de bloemen meebracht, ze (in Murnau's versie) zelfs eigenhandig uit de grond trok, was de echtgenoot zelf -Why did you kill them, such beautiful flowers?Als blijk van zijn liefde geeft hij haar iets wat niet kan voortleven in de aarde, maar gedoemd is in een vaasje te verpieteren. Geplukt, gekortwiekt: wat Ellen herkent, en met afschuw verwerpt, is zichzelf. Wie ze is geworden, tot wie ze is gemaakt.
Nosferatugaat over de vraag wat de consequenties zijn wanneer doodsheid wordt toegelaten in het hart van het leven zelf, zonder als zodanig te worden herkend. Zeker de nieuwste verfilming toont, via het personage van Ellen, hoe onder het mom van het goede (fatsoen) iedere spontane vorm van levenslust de kop in wordt gedrukt. Aan wat Ellen wil, of dat nu seks is met haar echtgenoot of met een vampier, of simpelweg de waardigheid om niet weggestopt te worden in sanatoria en gestichten, om niet als een kind te worden behandeld en 'verzorgd' door haar omgeving, wordt geen gehoor gegeven. Hoe vreeswekkend de vampier ook mag zijn, hij is haar enige uitweg.
Ellen is een vrouw opgesloten in een systeem dat vrouwen kleinhoudt om ze te kunnen negeren. Het is verleidelijk om in haar een protofeministe te zien, die zich probeert te ontworstelen aan de normen die het patriarchaat haar oplegt. Maar haar verlangen is complexer, duisterder dan, en in sommige opzichten tegengesteld aan, de zaak van vrouwenbevrijding. De transformatie waar zij naar hunkert is verwant aan die waar de middeleeuwse mystici al naar verlangden: extase, letterlijk, 'buiten jezelf treden', het zelf opgeven om te veranderen in zoiets als pure liefde, de betekenis oprekken van wat het betekent om in leven te zijn. Simone Weil noemde het ontschepping. Anne Carson spreekt van'absolute daring'.'Wat ik beoog', schrijft Annie Dillard over haar kluizenaarsbestaan aan Tinker Creek, 'is een reduceren, afleggen, afschudden.'
Dat het uitroeien van de vampier geen triomf is van het leven, maar, ironisch genoeg, een verdere bestendiging is van het leven zelf als een starre, doodse aangelegenheid, lijkt me evident. Of Ellen Hutter zichzelf ergens van bevrijdt door samen te smelten met haar vampier ten koste van haar eigen leven: dat zal voor ons, levenden, een mysterie blijven.