Live is life

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
1 februari 2024
De poëziebundelMond vol dobbelstenenvan Tonnus Oosterhoﬀ doet denken aan het balletje hoog houden van Maradona voor de halve ﬁnale van de Uefa Cup tegen Bayern München in 1989.
Altijd behartigenswaardigals een kunstenaar, ﬁlmer, schrijver of dichter over het eigen werk vertelt. Niet omdat je als kijker of lezer of luisteraar het zonder achtergrond niet snapt, of omdat je wil weten of het 'echte leven' aan de basis stond van het uiteindelijke werk, maar gewoon omdat het mooi is om van dichtbij te zien hoe de mens speelt, en omdat het goed is om aandacht te besteden aan de ambachtelijkheid van het spel. Want we zijn allemaal spelende mensen, maar kunst is een verhoogde en gestileerde vorm van spelen, al kan het werk inhoudelijk nog zo geëngageerd en opruiend en dus ernstig zijn.
Lees ik wat Tonnus Oosterhoﬀ in zijn dankwoord zei bij de uitreiking van de P.C. Hooftprijs 2012, dan herken ik in zijn opvattingen de bewegingen in zijn werk, en de reacties op dat werk. Zo stelt hij: 'Waarnemen (...) is een moeilijke kunst. Bij alles wat ik hoor, zie, of lees, springen mijn hersens op om de informatie naar eigen inzicht te verhaspelen, mijn enthousiaste, domme brein heeft het zogenaamd al begrepen! De moderne psychologie laat zien wat goochelaars sinds mensenheugenis al weten: waarnemen is vooral het aanpassen van de werkelijkheid aan onze verwachtingen. We kijken meer met onze kennis dan met onze zintuigen.'
Oosterhoﬀs nieuwe bundel,Mond vol dobbelstenen,past naadloos in zijn markante oeuvre. Opnieuw verhaspelt het brein het denken, buitelen indrukken over elkaar, en botsen gedachten en zintuiglijke beelden op elkaar zodat er nieuwe, verrassende combinaties ontstaan. Dit bijvoorbeeld:
Honderd rijden met haren die zouden wapperen moeten. Maar het stuur staat onder laag plafond.
Waarom vind ik dit grappig? Misschien omdat dit stukje tekst een op het oog nikszeggende realiteit uitbeeldt die wordt ingevuld met aannames die juist helemaal niet vanzelfsprekend zijn. Honderd rijden over de snelweg wordt hier heel persoonlijk en vrolijk, het blijft niet onopgemerkt. De bestuurder is blijkbaar nog niet kalend, wat een geluk, anders zou het eventuele bezit van een cabriolet ook geen zin hebben. Lekker gemiddeld hard rijden - dit is geen VVD'er - zou voor wapperende haren kunnen zorgen. Maar het stuur bevindt zich onder een laag plafond - zo verwoord is het bijna een rijtjeshuis. En wat een teleurstelling klinkt er niet in dat woordje 'maar'. Wel een ﬂinke bos haar, geen wagen met open dak! Zie daar een minuscuul, haarﬁjn portret van de moderne burger. Een portret dat zijn precisie dankt aan allerlei technische zaken als halfrijm, de ﬁjne inversie 'wapperen/ moeten', en slimme enjambementen.
En zo wemelt het van de miniportretjes, door de opeenstapeling en aaneensluiting van indrukken, gedachten en gevoelens: 'Mensen slachten humaan./ Jou zie ik graag ongelukkig.' Die kan zo op een T-shirt. Geen speld tussen te krijgen, en toch wil je loswrikken. Nog zo een: 'De economie houdt haar benen/ stil, toch gaat zij steeds harder./ Dit betekent: de weg loopt af.' Of neem deze regels: 'Aan kinderen zonder toekomst/ hangen stokdunne armpjes.' De verbinding tussen het abstracte en het concrete ontroert, gewoon omdat er op de eerste plaats goed gekeken wordt.
Zelfs onze doodgewoonste spreektaal is duister. Vanaf Oosterhoﬀs debuutBoerentijgeris de communicerende mens een vat vol tegenstrijdigheden, dus komt de dialoogvorm vaak voorbij, ook inMond vol dobbelstenen,met hier bijzondere aandacht voor de bedrieglijk eenvoudige logica van het kind: 'Hoe vaak huil jij op een dag?'/ Kind: 'Nooit.'/ 'Zonet toch nog?'/ 'Ja.' De glasheldere taal toont de heerlijke afgrond van de meerduidigheid. Geen wonder dat het bovenstaande dialoogje tussen kind en volwassene gewoon een afgerond en zelfstandig gedicht is.
Juist bij deze 'ontwijkende', spelende en speelse dichter, vind je dikwijls sterk geëngageerde poëzie, niet omdat ze per se een pleidooi houdt voor iets, of mij iets wil vertellen wat ik zelf ook vind, maar omdat ze zo gul kijkt, zo raar kijkt vooral. En goed kijken zet goed nadenken in gang. Ik denk dan meteen aan deze opgewekt-cynische regels inWij zagen ons in een kleine groep mensen veranderenuit 2003: 'Koeien worden als ze gedwongen/ elkaars merg en kop hebben gedronken/ bij duizenden over de kling gejaagd/ want er mocht eens één zo'n kostbaar, uniek...!' De mens is echter 'zo vervangbaar als een gloeilamp./ Draai in de ﬁtting van een kapot goed mens/ een nieuw goed mens en je hebt licht.'
Misplaatste hoogmoed tekent de mens, het dier wordt daar vaak tegenover gezet. Die mens komt er ook inMond vol dobbelstenenweer bekaaid vanaf:
Een mens zonder geld kan slecht zijn maar een met geld niet rechtvaardig. Een Bill Gates die gelijk heeft blijft expressie van onrecht.
Klip-en-klaar, maar monter blijft het, dit is vrolijk lachend de afgrond in staren. De titel van de bundel lijkt te wijzen op een zekere willekeur, een gevoel van 'op goed geluk' dat in de mond bestorven ligt, maar niets is minder waar, deze poëzie herhaalt, ze rijmt geregeld, op een doelbewust onbeholpen, schmierende manier, om de bijtende boodschap licht te houden: 'De aarde onder de steen/ zakt in. Hier komen ratten/ zich aan gifbuiltjes bezatten./ Gezinnen vallen uiteen.'
De hechte maar soepele structuur van de bundel is ook terug te zien in regels die elkaar echoen. Zo niest een baby twee keer 'tegen de zon' (en de zon niest natuurlijk terug), en is dat lage plafond boven het stuur in een eerder gedicht de Allerhoogste: 'God is een laag plafond/ boven muren van maagballon.' Ook varieert Oosterhoﬀ op vroeger werk. InDe ingelanduit 1993, in het gedichtTonnus Oosterhoﬀ,ging het als volgt: 'Het is een genoegen/ Tonnus Oosterhoﬀ te zijn./ 'Ik zou het ook wel willen.'/ Jawel, maar dat gaat niet!// Dat gaat niet.' Nu heet het:
De bel gaat.'Ja, wie daar?' 'Is Tonnus thuis?' 'Volgens mij wel.'Onder het venster hoor ik zeggen: 'Hij is thuis. Dan ben ik het blijkbaar niet.'
Een heel 'nieuwe' Oosterhoﬀ lees ik niet terug inMond vol dobbelstenen,deze poëzie is van zichzelf misschien te innovatief om te kunnen of moeten vernieuwen. Nu en dan is het wel érg wrikken, en heel soms is het wat ﬂauw, bijvoorbeeld in een regel als 'Tussen wolkengevaarten/ trekvogels grote visbazing.' Maar ook ﬂauwiteiten horen bij het spelen en het schmieren, bij de vrolijke ontgoocheling, het denken in uitvoering.
Gek genoeg moet ik denken aan die beroemde warming-up van Maradona, voor de halve ﬁnale van de Uefa Cup tegen Bayern München in 1989.'Live is life.'Moeiteloos houdt de Napoli-speler een balletje hoog. Dat is het, meer niet, maar hoe fascinerend. Hij weet dat we meekijken, maar de Argentijnse sterspeler is zo ervaren dat hij dartel en onbevangen blijft. Een kunst op zich.
'Poëzie is vooral een dans van betekenissen', zei Oosterhoﬀ in zijn dankwoord voor de P.C. Hooft-prijs. InMond vol dobbelstenenstaat het er zo:
Kon hier niet iets anders staan? Ja. Hier kon iets anders staan.Maar anders dan dit staat er niet.
Roel Idema TONNUS OOSTERHOFF Mond vol dobbelstenen De Bezige Bij, 72 blz.