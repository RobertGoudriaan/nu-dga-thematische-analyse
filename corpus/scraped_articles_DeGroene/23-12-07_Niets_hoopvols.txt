Niets hoopvols

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
7 december 2023
Sil heeft pech gehad.Dat zei iemand van het Alzheimercentrum tegen haar: je hebt pech gehad. Alsof ze de bus heeft gemist. Er is geen andere manier om te formuleren wat haar is overkomen, namelijk dementie op haar 46ste. Niet de burn-out die ze dacht te hebben, maar een dodelijke ziekte die niets van haar waardigheid heel zal laten, haar haar werk en haar geliefden zal afnemen, haar kinds zal maken.
Gelukkige dagenis de vijfde roman van Renée van Marissing, die op de Libris-shortlist stond met haar vorige romanOnze kinderen.Opnieuw concentreert Van Marissing zich op een kleinschalig, huiselijk drama. Sil is getrouwd met Lina, een kordate meubelmaakster. Sil heeft werk dat ze heerlijk vindt, een goed huwelijk, een fijn huis en toegewijde vrienden met wie ze een gelukkige jeugd heeft gedeeld. Maar we maken haar nauwelijks gezond mee; wanneer we haar leren kennen is de alzheimer al te lang ongediagnosticeerd gebleven en begint de verwarring levensveranderend te worden. Afasie, gaten in het geheugen en kinderlijke driftbuien.
Het lijkt het ultieme verschil, tussen ziek zijn en gezond. In het tehuis van mijn grootmoeder praten mensen met vergevorderde dementie in van alle tijd losgezongen geheimtaal met elkaar. Een vrouw ligt op een bank te slapen met haar duim in haar mond. Een ander aait een knuffel alsof het een echte poes is en weer eentje zegt dat ik een flinke vent ben geworden, en of wij niet samen op school hebben gezeten? Ze zijn er beter aan toe dan mijn oma zelf, die alleen nog maar kan zeggen: geweldig, dank u wel. Het tehuis verlaten is een wereld in stappen die honderd keer sneller gaat, en toch zijn de mensen met ongeveer dezelfde dingen bezig: ze eten, ze slapen, ze praten met elkaar. Het enige verschil is dat zij midden in het leven staan.
Gelukkige dagenroept de vraag op wat dat nou precies is, 'in het midden van het leven staan'. Zoiets zeggen we vaak over andere mensen, maar ervaren we het zelf ooit zo? Wat betekent het om 'dingen te doen'? De vrienden van Sil worden zich door haar aftakeling bewust van hun eigen levenskracht, de grote hoeveelheid tijd die ze nog over hebben, maar komen tot de conclusie dat zij net zomin als Sil weten wat waardevol bestede tijd is. Meer werken of juist minder? Meer tijd met je gezin doorbrengen? Dingen met je handen doen of juist met je hoofd? Nog zo'n uitdrukking die voor zieke mensen wordt gebruikt: 'kwaliteit van leven'. Alsof we voor zieke mensen ineens wel een vraag kunnen beantwoorden die bij gezonde onbeantwoordbaar is: wat een kwalitatief leven is.
Voordat ze ziek was, was Sil bioloog. Het meest verlangt ze terug naar het veldwerk, de dieren, de wind en de kou die haar lam sloegen. Maar ook: de beslotenheid van het leven gezien door een microscoop. 'Dit is hoe klein de wereld ook is, dit is net zo waar als alles wat ze zag wanneer ze uit haar raam keek.' Dit is hoe klein de wereld ook is: één iemand, met een partner en een baan en een paar vrienden, die één ziekte krijgt, en dat is het dan.
Daar ligt het talent van Van Marissing: een klein leven in zijn geheel geloofwaardig maken. Dialogen zijn zelden scherp, grappig, prikkelend of explosief; ze zijn volkomen natuurlijk, zoals mensen echt praten. Zeker omdat Sil de draad van een ingewikkeld gesprek na een tijdje niet meer kan volgen, zijn de gesprekken van haar vrienden en Lina niet veel meer dan achtergrondmuziek, het bewijs van hun geruststellende aanwezigheid. Van Marissings proza is precies, en vrij van opsmuk.
Deze ingetogen roman is mooi en zuiver, maar balanceert op de rand van saaiheid, bij gebrek aan een beter woord. Soms vallen de sobere taal en beschrijvingen van huiselijkheid in herhaling. Het verloop van de ziekte, en dus het verhaal, zijn voorspelbaar en daardoor nogal beklemmend, als lezer begin je te verlangen naar iets groters of onverwachters dan het onvermijdelijk krimpende leven van Sil en Lina.
Daar komt bij dat dit onderwerp, zelfs in de allerbeste uitvoering (denk aan de schitterende filmThe Fathervan Florian Zeller) je diep bedroefd achterlaat, er is werkelijk niets hoopvols aan alzheimer. Van Marissing doet recht aan de vele subtiele pijnlijkheden van de ziekte: Sil die hulpbehoevend is maar het niet kan hebben als mensen dat laten merken, Lina die zich een toekomst zonder Sil begint voor te stellen en zich dan vreselijk schuldig voelt, Sil die zich vergist en een al lang overleden vriend weer levend maakt in haar verwarde hoofd. De vrienden die in een poging om het goed te doen zelfzuchtig handelen.
Als je je eraan overgeeft is Van Marissings proza rustgevend. Het geeft je een plechtig stil gevoel om dit kleine leven onder de loep te leggen en te bedenken in hoeveel huizen om je heen dit soort klein groot verdriet plaatsvindt. Zoals wanneer je over een kerkhof loopt, en bedenkt dat er om ieder van deze mensen wel iemand heeft gehuild.
Wat is dat precies: 'in het midden van het leven staan'?
Bianca Sistermans | Renée van Marissings ingetogen roman over een krimpend leven is vrij van opsmuk RENÉE VAN MARISSING Gelukkige dagen Querido, 256 blz.