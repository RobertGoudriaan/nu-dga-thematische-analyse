Zelfmoord van een oorlogsinvalide

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
2 mei 2024
Zou Joseph Roth,zo'n eeuw geleden, ook maar een moment gedacht hebben dat hij anno 2024 tot de populairste literaire schrijvers alhier zou behoren? Dat vrijwel al zijn talrijke romans en verhalen in Nederland sinds jaar en dag in uitstekende vertalingen voorhanden zijn, sommige van zijn beste -RadetzkymarsenJob- zelfs in drie of vier versies? De 'Lieve Heer', zal hij vergenoegd concluderen, heeft zijn literaire nalatenschap in elk geval uitstekend verzorgd.
Eerder had die Lieve Heer hem trouwens behoorlijk in de steek gelaten. Want oud is hij niet geworden. Op de schaarse foto's die er uit zijn laatste levensjaren zijn overgeleverd oogt hij weliswaar bejaard en afgetobd, maar de treurige waarheid is dat hij pas 44 was toen hij in 1939 in Parijs, op de vlucht voor de nazi's, definitief werd geveld door de alcohol. Wat er nog in zijn pen zat zullen we nooit weten, zeker is wel dat hij een enorm omvangrijk oeuvre bij elkaar had geschreven, dat pas veel later, beetje bij beetje, toegankelijk is gemaakt.
Bij elkaar geschreven - dat klinkt niet bijster georganiseerd en overzichtelijk, en dat was het ook niet. Van een ook maar enigszins soevereine carrièreplanning kon bij Roth geen sprake zijn. Hij verkeerde niet in de bevoorrechte positie van de intellectueel die al vroeg wist welke boeken hij moest schrijven om op zijn oude dag op een fraai en afgerond oeuvre te kunnen terugzien. Hij werd gedreven door de alles ontwrichtende onrust van zijn tijd, hij was zelf een van die Centraal-Europese joden op drift waarover hij zo indringend heeft geschreven. Dat hij dat niet, gedekt door een geordende boekenkast, vanop veilige afstand heeft gedaan, maar heet van de naald, als directe getuige en betrokkene, geeft zijn werk ook in andere sociale contexten de fysieke overtuigingskracht die het onverminderd actueel maakt.
Alleen al in 1924 schreef hij, naast twee romans, 269 krantenstukken over de meest uiteenlopende onderwerpen. Voor wie eerdere bundelingen heeft gemist is er nu een herkansing mogelijk:Tussen de legers: Grensreportages,in opdracht van diverse kranten geschreven tussen 1919 en 1924. Zijn eerste bijdragen spelen kort na de door Roth zeer betreurde ineenstorting van de Hongaars-Oostenrijkse dubbelmonarchie in het zogeheten Heanzenland, een omstreden meertalige en multi-etnische regio die uiteindelijk grotendeels tot Oostenrijk zou gaan behoren. We leren de beginnende oorlogscorrespondent kennen als improviserend hotelmens, ironisch grensganger en scherpzinnig waarnemer - moedig, illusieloos, down-toearth. Zelfs over pogroms vertelt hij terloops en zonder stemverheffing.
De tweede afdeling bevat reportages over de Pools-Russische oorlog. Het is juli 1920: het Poolse leger is op de vlucht voor de Russische troepen, in de grensgebieden is er sprake van totale wanorde. 'Bolsjewistische Poolse, Litouwse bendes - het is hier niet uit elkaar te houden. Meestal afgesneden legereenheden, maar vaak ook deserteurs die zich ongeacht het leger waartoe ze behoren verenigen, enkel en alleen om te roven.' Een paar dagen later schrijft Roth met onverholen bewondering over het Rode Leger: 'Het is niet gedrild maar gedisciplineerd. Het wordt zeker niet getreiterd maar gevormd.'
De Poolse bevolking is opgetogen over de komst van de Russen. Begrijpelijk, als je leest hoe gewelddadig de terugtrekkende Polen tekeergingen. Van de joden, maar ook van de katholieken eisten ze vee, paarden, geld en gereedschap, en voor hun aftocht organiseerden ze 'een kleine moordpartij'. Klein? Ze brachten zestig joodse gezinnen om. 'Volgens de beproefde methode werden zeventien jonge mannen de ogen uitgestoken, sneden ze vrouwen de borsten af en verkrachtten ze jonge meisjes.'
Thematisch ietwat uit de toon vallend maar literair het meest geslaagd in deze afdeling isPolitieverslag,een geraffineerd-schrijnende mini-roman over een bescheiden Oekraïense boer die na een verblijf van 22 jaar in 'Bransolia' (lees: Brazilië) wil terugkeren naar 'zijn heimat, naar Oost-Galicië', maar voor hij daar aankomt door de politie dood wordt aangetroffen 'in de wachtkamer vierde klas van Schlesischer Bahnhof', ergens in Zuidwest-Polen. De slotafdeling van het boek sluit hier mooi op aan. Roth, inmiddels van Wenen naar Berlijn verhuisd, gaat in 1924 in opdracht van de gerenommeerdeFrankfurter Zeitungwél met succes terug naar Galicië, zijn geboortestreek. Over Lemberg (het huidige Lviv) noteert hij: 'De stad democratiseert, vereenvoudigt, vermenselijkt, en deze eigenschappen lijken samen te hangen met haar kosmopolitische neigingen.' En verderop: 'Achter Lemberg begint Rusland, een andere wereld.'
Maar wie mocht denken dat Lemberg dan wel een gelukkige stad moest zijn, wordt in een volgend stuk, een dag later geschreven, hard onderuitgehaald. De aanleiding: de publieke zelfmoord van een Poolse oorlogsinvalide, Jan Koss, een maand of drie eerder. Maar niets daarover in de Duitstalige kranten. 'Deze invalide', aldus Roth, 'sprak tijdens een bijeenkomst voor zijn kameraden over hun gedeelde leed, sloot zijn toespraak af met een(sarcastisch - co)hoera voor de Poolse republiek en schoot zichzelf een kogel door de kop. Hij verliet het leven eerder dan het spreekgestoelte.'
De hierop volgende beschrijving van zijn begrafenis tart elke verbeelding. Of Roth daar werkelijk bij was, is niet zeker. Zeker is wel dat hij de stoet van duizenden erbarmelijk verminkte oorlogsinvaliden zo genadeloos beschrijft dat je zijn tekst ook nu nog niet zonder huivering kunt lezen.
Zelfs over pogroms vertelt Joseph Roth terloops
Leo Baeck Institute / Bridgeman Images | Joseph Roth, hier in 1925 of 1926, beleefde waar hij over schreef JOSEPH ROTH Tussen de legers: Grensreportages Vertaald door Els Snick. Van Oorschot, 140 blz.