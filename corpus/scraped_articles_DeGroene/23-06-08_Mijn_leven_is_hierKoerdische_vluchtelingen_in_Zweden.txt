'Mijn leven is hier' Koerdische vluchtelingen in Zweden

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
8 juni 2023
Om lid te kunnen worden van de Navo zwicht Zweden voor de Turkse president Erdogan. Het democratrische land pakt Koerdische vluchtelingen ineens hard aan. Een compromis dat littekens zal achterlaten in de Zweedse samenleving en in het leven van asielzoekers.
Het is een ijskoude ochtend als Celil Turaneen majestueuze sportarena binnenloopt aan de rand van Sandviken, een klein stadje in de Zweedse provincie Gävleborg. Zoals elke zondag duikt hij in een groot zwembad en trekt hij urenlang baantjes, met zo nu en dan een pauze. 'Het is mijn enige ontsnapping, een poging om weer wat psychologisch evenwicht te vinden', zegt hij, direct na het verlaten van het complex. Sandviken, dat bekendstaat als vestigingsplaats van een van de grootste staalfabrieken van Zweden en als de plek waar eind jaren zestig een handvol Jimi Hendrix-concerten plaatsvond, werd in 2015 een thuis voor Turan, toen hij en zijn vrouw Cheikha besloten de oorlog in Syrië te ontvluchten en onderdak te zoeken in het Scandinavische land, dat toen een favoriete bestemming was voor vluchtelingen van conflicten en dictaturen.
Voor het koppel, dat elkaar ontmoet had en getrouwd was in het noorden van Syrië, een regio die Koerdische nationalistische bewegingen Rojava noemen - 'het Westen' in het Kurmanji-dialect - belichaamde deze stille Zweedse stad het tegenovergestelde van alles wat ze hadden achtergelaten: trauma's, vervolging en zeer weinig vrijheid om hun ideeën te uiten.
Maar in een paar jaar tijd werd hun hoop de bodem ingeslagen, omdat Turan dreigde af te glijden naar de illegaliteit. Zijn asielaanvraag werd in 2019 voor het eerst afgewezen. Zijn advocaat ging in beroep tegen de beslissing, waarbij hij zowel zijn fysieke toestand aanvoerde - een van Turans benen moest worden geamputeerd nadat hij in 1993 op een landmijn was gesprongen - als concrete risico's dat hij zou kunnen worden vastgehouden en gemarteld als hij naar zijn geboorteland Turkije zou worden teruggestuurd. Desondanks was het Zweedse migratieagentschap, het overheidsorgaan dat asiel- en verblijfsaanvragen beoordeelt, onvermurwbaar.
Centraal in het geschil stonden Turans vermeende banden met de PKK (Partîya Karkerén Kurdîstan), de Koerdische Arbeiderspartij, die zowel door Turkije als Zweden als een terroristische organisatie wordt beschouwd. Turan zegt dat hij sympathiseert met het streven van de beweging naar Koerdische rechten, maar dat hij nooit heeft deelgenomen aan gewapende acties. In plaats daarvan trok hij jarenlang over de grenzen van Turkije, Irak en Syrië om te ontsnappen aan de repressie in Turkije, waar hij als tiener werd gemarteld en geslagen 'omdat hij een Koerdisch lied had gezongen'. Uiteindelijk werd hij als vrijwilliger paramedicus aan de frontlinie van de lange strijd tussen de Yekîneyên Parastina Gel (YPG), een Syrisch-Koerdische militie met banden met de PKK, en gewapende jihadistische facties. Een confrontatie van huis tot huis die wereldwijde aandacht kreeg tijdens de belegering van de stad Kobanî door Islamitische Staat, die eind 2014 werd afgeslagen door de Koerdische guerrillastrijders.
'Ik bracht dagen door met het helpen van wanhopige, huilende mensen, zowel burgers als strijders, die geraakt waren door mortiergranaten of bomscherven', herinnert hij zich. 'Ik leerde hoe ik wonden moest hechten, ik droeg gewonde kinderen op mijn rug.' In die tijd zagen velen in de westerse wereld deze Koerdische strijders en vrijwilligers als helden die hun leven opofferden om de wereld te bevrijden van een obscurantistische vijand. De Zweedse autoriteiten behoorden tot de meest uitgesproken voorstanders van de strijd van de YPG tegen jihadistische groeperingen.
Een paar jaar later maakte dit enthousiasme, en de daaruit voortvloeiende politieke en militaire steun voor Koerdische bewegingen, plaats voor nauwelijks verholen loochening. 'We werden bezongen als helden en nu lopen we het risico om ongedocumenteerd te raken', zegt Turan, die twee keer een zelfmoordpoging deed uit angst om uitgezet te worden naar Turkije.
Net als Celil Turan, die in april 2023 opnieuw asiel aanvroegom te voorkomen dat hij illegaal zou worden, voelen veel andere Koerden uit Turkije zich steeds onveiliger in Zweden. Hoewel er al enkele jaren tekenen waren dat Zweden en Turkije steeds meer zouden gaan samenwerken om terrorisme te bestrijden, was de directe aanleiding de aanvraag van de Zweedse regering om lid te mogen worden van de Navo, onder invloed van de oorlog in Oekraïne. Deze beslissing, geformaliseerd in mei 2022, maakte een definitief einde aan de twee eeuwen lange traditie van neutraliteit van het land.
Turkije, al jaren Navo-lid, stelde een reeks voorwaarden voor de inwilliging van het verzoek, dat door alle partijen van het militaire bondgenootschap moet worden goedgekeurd. De belangrijkste was de uitlevering van mensen die banden onderhouden met zowel de PKK als de beweging van de moslimgeestelijke Fethullah Gülen, die door de Turkse autoriteiten verantwoordelijk wordt geacht voor de militaire couppoging in 2016. Daarnaast wilde Turkije dat Zweden en Finland, de andere nieuwe Navo-kandidaat, hun binnenlandse anti-terreurnormen zouden verscherpen, de betrekkingen met de YPG en de PYD - de politieke tak van de militie - zouden verbreken, de samenwerking tussen hun inlichtingendiensten zouden intensiveren en alle beperkingen op de uitvoer van wapens naar Turkije zouden opheffen.
Nu de Zweedse autoriteiten beginnen te voldoen aan deze verzoeken, opgesomd in een tripartiet memorandum dat in juni 2022 werd ondertekend met Finland en Turkije, lijken de Koerdische inwoners de hoogste prijs te moeten betalen.
Kort na de Navo-aanvraag van Zweden verspreidden Turkse media een uitgelekt document met een lijst van namen van mensen die banden zouden onderhouden met de PKK of de beweging van Gülen. De Turkse president Recep Tayyip Erdogan klaagde dat Zweden geen vinger had uitgestoken om deze terroristen uit te leveren. In de daaropvolgende maanden namen de geruchten in de grote Zweedse Koerdische gemeenschap toe, evenals de aantallen. Een aanvankelijk verzoek om 33 'terroristen' - in de Turkse bewoordingen - terug te sturen, werd snel opgevoerd naar ongeveer honderddertig mensen, nadat linkse demonstranten een pop die Erdogan moest voorstellen aan een brug in het centrum van Stockholm hadden gehangen.
'We konden er nooit achter komen wie feitelijk het risico liep om teruggestuurd te worden, en of er wel een officiële lijst was van mensen die Turkije terug wilde hebben', zegt Madelaine Seidlitz, juridisch adviseur bij de Zweedse tak van Amnesty International. Niettemin, zo voegt ze eraan toe, 'boezemen vage politieke verklaringen, versterkt of vervormd door de sociale media, angst in bij mensen die zich toch al in een kwetsbare situatie bevinden'.
In de maanden na de ondertekening van het memorandum grepen de Turkse autoriteiten elke gelegenheid aan om opnieuw hun frustratie uit te spreken over het gebrek aan actie van de kant van Zweden in deze zaak. In december 2022 betreurde de Turkse minister van Buitenlandse Zaken Mevlüt Çavusoglu de beslissing van het Zweedse Hooggerechtshof om de journalist Bülent Kenes, die door de Turkse autoriteiten wordt gezocht vanwege zijn vermeende banden met de Gülenbeweging, niet uit te leveren. Hij verklaarde dat de progressie van Zweden 'nog niet eens halverwege is: we staan pas aan het begin'. Kenes werd in 2015 gearresteerd op beschuldiging van belediging van president Erdogan en vroeg later asiel aan in Zweden.
Seidlitz benadrukt dat er een verschil is tussen het uitleveringsproces van mensen die door Turkije worden gezocht, waarbij een gericht verzoek, ingewikkelde administratieve passages en juridische controles komen kijken, en de uitzetting van afgewezen asielzoekers of migranten zonder papieren, wat een initiatief is van de Zweedse autoriteiten. Terwijl het Hooggerechtshof ten minste vier uitleveringsverzoeken van mensen die banden zouden onderhouden met de Gülenbeweging blokkeerde en daarmee 'de rechtsstaat eerbiedigde', negeerde het Zweedse migratieagentschap volgens de Amnesty-adviseur 'veel te lang de afwezigheid van democratische principes en eerlijke processen in Turkije, en wees het veel te veel asielaanvragen af'.
Officiële informatie over zowel het uitleverings-als het deportatieproces is moeilijk te verkrijgen, en de Zweedse regering - die bekendstaat om haar hoge transparantienormen - wil niet zeggen hoeveel uitleveringsverzoeken ze heeft ontvangen en hoeveel uitzettingsbevelen ze heeft uitgevaardigd sinds het verzoek om toelating tot de Navo.
De enige bekende uitleveringdie heeft plaatsgevonden, in augustus 2022, was die van Okan Kale, een 35-jarige Turkse staatsburger die een straf van veertien jaar moest uitzitten wegens creditcardfraude en sinds 2021 in Zweden vast zat. Weken nadat hij was gerepatrieerd, benadrukte de Turkse minister van Justitie, Bekir Bozdag, echter dat 'het uitleveren van een doodgewone crimineel' niet betekende dat Zweden 'zijn beloften nakwam'.
Op 19 augustus, slechts een paar dagen nadat Kale van een Zweedse naar een Turkse gevangenis was overgebracht, omsingelden politiewagens een flatgebouw aan de rand van Borås, een industriestadje in het dennenwoud van West-Zweden. Toen agenten de flat binnenkwamen, dankzij kopieën van de sleutels die ze eerder hadden bemachtigd, lagen Znar Bokurt en zijn man Tage Carlsson met hun twee katten te slapen. Carlssons wekker zou snel afgaan, zodat hij aan zijn dagelijkse dienst als kok in een plaatselijke schoolkantine zou kunnen beginnen.
Binnen een paar uur zat de toen 26-jarige Bokurt opgesloten in een verwijderingscentrum in provinciehoofdstad Göteborg. Diezelfde dag kondigden Turkse regeringsgezinde media bliksemsnel de op handen zijnde uitzetting aan van een 'vermoedelijke PKK-terrorist'. Alleen een beroep op het allerlaatste moment tegen het uitzettingsbevel, gesteund door een brede sociale mobilisatie, voorkwam dat Bokurt de volgende naam op de lijst werd. Bijna twee maanden opsluiting lieten echter een diep litteken na in het leven van het pasgetrouwde stel.
Bokurt was op zijn zeventiende naar Zweden verhuisd. 'Mijn ouders waren bang dat ik in Turkije in de problemen zou komen vanwege mijn politieke overtuigingen', vertelt hij. Toen zijn werkvisum was verlopen, vroeg hij asiel aan. In Zweden had hij het gevoel dat hij zijn identiteit vrijelijk kon uiten. Hij kon openlijk homoseksueel zijn, verliefd worden en trouwen, en zich tegelijkertijd bekeren tot het christendom en uiting geven aan zijn progressieve, links georiënteerde politieke credo, waaronder sympathie voor de Democratische Volkspartij (HDP), waarvan de democratisch gekozen leider Selahattin Demirtas sinds 2016 gevangen zit in Turkije. In Zweden, zegt hij, 'kan ik ervan dromen om te studeren om pastor te worden in een kerk, of visagist, of misschien wel allebei'.
Zittend in de lichte huiskamer van zijn appartement, waarvan de muren bedekt zijn met christelijk-orthodoxe iconen en religieuze schilderijen, legt Bokurt uit dat zijn asielaanvraag is afgewezen op basis van een notitie van de Säkerhetspolisen, de Zweedse binnenlandse inlichtingendienst, afgekort als SÄPO. Beroep tegen de beslissing leverde niets op en in januari 2022 werd hij ongedocumenteerd.
Voorafgaand aan het uitbrengen van het advies had de SÄPO Bokurt opgeroepen voor een gesprek. Daar werd hem verteld dat ze Instagram-foto's hadden gezien van een recente demonstratie, waarbij achter hem met PKK-vlaggen was gezwaaid. De verklaring die ze vervolgens deelden met het migratieagentschap was volgens zijn advocaat Miran Kakaee 'kort en vaag, ook al werd er verwezen naar volledig legale en grondwettelijk beschermde politieke activiteiten'. Verdere informatie werd vertrouwelijk gehouden. Voor de Zweedse migratiedienst was dit voldoende om zijn asielaanvraag af te wijzen.
Bokurt zegt geen banden te hebben met de PKK, maar hij vindt wel dat de rechten van de Koerden bevestigd en gerespecteerd moeten worden, en dat het autoritaire bewind van Erdogan de Turkse samenleving heeft beschadigd. Als student in Turkije nam hij deel aan bijeenkomsten om de rechten van minderheidsgroepen te bepleiten.
Met zijn man ruziet hij over diens politieke opvattingen. 'Hij is van de Liberale Partij, die is verbonden met een racistische beweging', zegt Bokurt half gekscherend. Hij verwijst naar de onlangs geïnstalleerde regeringscoalitie, geleid door de Gematigde Uniepartij en gesteund door de extreem-rechtse antimigratiepartij Zweden-democraten. Carlsson, die de kalme, rationele helft van het stel lijkt te zijn, merkt op dat op lokaal niveau de liberalen gelukkig samenwerken met de groenen. Dan wordt hij serieus: 'Mijn man is hier al bijna negen jaar, hij heeft nog nooit een probleem gehad en nu beschouwt de regering hem als een terrorist? Ik kan het nog steeds niet geloven.'
Bokurts uitzettingsbevel werd opgeschort uit angst voor mishandeling als hij teruggestuurd zou worden naar Turkije. Hij kreeg een tijdelijke verblijfsvergunning voor een jaar. De beoordeling van de SÄPO lijkt echter niet te kunnen worden herzien. 'Zowel zijn aanduiding als risico voor de nationale veiligheid als zijn uitzettingsbevel zijn nog niet geannuleerd', vertelt zijn advocaat Miran Kakaee.
Volgens Madelaine Seidlitz vanAmnesty International is het probleem met zaken zoals die van Znar Bokurt dat 'de beoordeling van de veiligheidsdiensten zo geheim is, dat je je niet kunt verdedigen: ze hoeven niet uit te leggen waarom iemand als een veiligheidsrisico wordt beschouwd'. Het aan anderen laten zien van een kopie van een verklaring van de SÄPO wordt beschouwd als een strafbaar feit. Maar advocaten met wie we spraken, zeggen dat er meestal zeer elementaire informatie in staat en een verzoek aan het Zweedse migratiebureau om de verblijfsvergunning van de aanvrager af te wijzen.
Anna Lindblad, plaatsvervangend hoofd van de juridische afdeling bij de Zweedse migratiedienst, geeft aan dat haar organisatie en de inlichtingendiensten al sinds 2016 samenwerken. 'We screenen routinematig alle asielzaken', zegt ze aan de telefoon. Bij het interviewen van mensen die asiel aanvragen, hebben de ambtenaren een lijst met indicatoren, afgestemd op hun nationaliteit, om hun veiligheidsprofiel te beoordelen teneinde te kunnen beslissen of ze de persoon moeten doorverwijzen naar de inlichtingendienst. In antwoord op een schriftelijk verzoek vertelde het agentschap dat deze lijst met indicatoren niet openbaar gemaakt kan worden.
De relatie tussen de SÄPO en het migratieagentschap is tweerichtingsverkeer: het agentschap verwijst asielzoekers door na een eerste screening, terwijl de veiligheidspolitie zelfstandig verklaringen kan afgeven over gevallen die ze tegenkomt. De gevolgen zijn vergelijkbaar: mensen lopen het risico ongedocumenteerd te raken. Als iemand als een bedreiging voor de veiligheid wordt bestempeld, legt Lindblad uit, worden asielaanvragen systematisch afgewezen.
De afgelopen jaren, voegt de ambtenaar eraan toe, 'is de werklast met betrekking tot deze gevallen toegenomen, dus hebben we nieuwe routines ontwikkeld om ermee om te gaan'. Hoewel er weinig inmenging van buitenaf is in de activiteiten van het agentschap, merkt Lindblad op dat ze 'zich bewust zijn van de gespannen relaties tussen Zweden en Turkije als het gaat om mensen die we behandelen in onze asielzaken, dus het is duidelijk dat we de regering nu in meer gevallen informeren dan in het verleden'.
'Vergeleken met jaren geleden', zo zegt ze, 'zien we meer mensen met PKK-banden die bescherming aanvragen.'
Uit gegevens van het Zweedse migratieagentschap blijkt een aanzienlijke toename van het aantal asielaanvragen van Turkse burgers sinds 2016, toen de mislukte staatsgreep de weg vrijmaakte voor massa-arrestaties en een harde aanpak van het maatschappelijk middenveld en de media. In 2015 werden 290 nieuwe aanvragen geregistreerd, maar in 2017 waren het er 889, waarna de aantallen weer langzaam begonnen te dalen.
In 2021 meldde Human Rights Watch dat ruim 130.000 mensen in Turkije werden verdacht van banden met de Gülenbeweging, terwijl ongeveer 8500 mensen werden vastgehouden vanwege vermeende banden met de PKK. De ngo benadrukte dat beschuldigingen van terrorisme routinematig worden gebruikt om burgerrechten in te perken en tegenstanders van de regerende akp aan te vallen.
Wat betreft mensen die worden gezien als een risico voor de veiligheid van Zweden laten de gegevens van het migratieagentschap ook een duidelijke toename zien van het totale aantal meldingen. In totaal bracht de SÄPO vorig jaar 650 negatieve adviezen uit over het verlenen van een verblijfsvergunning of het staatsburgerschap, vergeleken met 179 in 2020. Het migratieagentschap zegt geen gegevens te kunnen verstrekken over afzonderlijke nationaliteiten. Advocaten en gemeenschapsleiders die we spraken, geloven echter dat een groot deel van deze gevallen betrekking heeft op Koerden uit Turkije.
Ontwikkelingen in het afgelopen jaar brachten de vreugde en het verdriet van de lange relaties tussen Koerden en Zweden aan de oppervlakte. Het Scandinavische land werd een thuis voor Koerdische gastarbeiders en dissidenten voordat de PKK werd opgericht, in 1978. Aan het begin van de jaren tachtig, toen een militaire staatsgreep in Turkije de weg vrijmaakte voor een golf van repressie, vonden prominente Koerdische onafhankelijke leiders onderdak in Zweden. Toen in 1984 twee PKK-overlopers in het land werden vermoord, besloot de sociaal-democratische premier Olaf Palme de groepering te verbieden, de eerste regering in Europa die dat deed. De VS zou de PKK pas in 1997 als buitenlandse terroristische organisatie aanmerken en de Europese Unie in 2002.
In 1986, nadat Palme was vermoord in Stockholm, in wat een van de meest ingewikkelde episodes van geweld in de tijd van de Koude Oorlog blijft, werd een mogelijke betrokkenheid van PKK-leden genoemd door de politiecommissaris die belast was met de zaak. Er kwam nooit bewijs boven water, maar het nieuws creëerde een klimaat van wantrouwen dat littekens achterliet in het geheugen van de Koerdische gemeenschap. Toch begonnen sinds de jaren negentig meer Koerden naar Zweden te komen, vanwege conflicten en vervolgingen in Syrië, Irak, Iran en Turkije.
'Koerdische organisaties gebruikten de Zweedse vrijheidsgaranties en genereuze overheidsfinanciering om een sterke culturele en politieke aanwezigheid op te bouwen', zegt onderzoeker Paul Levin, die het Instituut voor Turkse Studies van de universiteit van Stockholm leidt. 'Eind jaren tachtig waren er ongeveer veertig Koerdische uitgeverijen, een bibliotheek en een radiostation, en veel prominente Koerdische intellectuelen en politieke leiders brachten hier tijd door, veel meer dan in enig ander land in Europa.'
De Zweedse autoriteiten 'waren nooit bijzonder streng in het handhaven van het verbod op de PKK uit 1984 en toonden in plaats daarvan sympathie voor de Koerdische zaak, vooral ter linkerzijde van het politieke spectrum', aldus Levin. Om deze reden zijn het verzoek om toelating tot de Navo en de aanvaarding door Zweden van de voorwaarden van Turkije 'een game-changer geweest: een paradigmaverschuiving voor Zweden, met name voor groepen en mensen die gezien zouden kunnen worden als verbonden met de PKK'.
Kort na de vrijlating vanZnar Bokurt werd een andere Koerd uit Turkije gearresteerd in het westen van Zweden. Deze keer was er weinig tijd om het uitzettingsbevel aan te vechten. Dagen nadat hij werd aangehouden bij een verkeerscontrole bevond de toen 45-jarige Mahmut Tat zich in een Turkse gevangenis.
Tats asielaanvraag was in 2021 deﬁnitief afgewezen, maar hij was blijven werken in een plaatselijk restaurant. Volgens Zweedse media en zijn advocaat was zijn asielverzoek grotendeels gebaseerd op een rechtszaak die tegen hem was aangespannen in Turkije, waar hij werd beschuldigd van het faciliteren van de PKK door het leveren van goederen. Zodra hij in Istanbul landde, werd Tat naar de rechtbank gebracht, waar hij al bij verstek was veroordeeld, en vervolgens direct naar de gevangenis om een straf van zes jaar uit te zitten. Kort daarna verklaarde de Turkse minister van Justitie Bekir Bozda in een interview dat de operatie de 'oprechtheid en goede wil' van Zweden toonde en dat hij hoopte dat deze 'uitleveringen' zouden doorgaan. De Zweedse krantDagens ETConthulde later dat een andere Koerd in het geheim samen met Tat was gedeporteerd.
Op 2 december, dezelfde dag dat Tat werd gerepatrieerd, ontving Nahsan Keser een bericht van het Zweedse migratieagentschap waarin hem werd verteld dat hij binnen een maand het land moest verlaten en dat hij tien jaar lang niet mocht terugkeren. De advocaat van Keser zegt dat de zaak van de man lijkt op het surrealistische verhaal dat centraal staat in Franz Kafka's romanHet proces, waarin een man tevergeefs probeert te ontdekken voor welke misdaad hij wordt vervolgd. Keser verhuisde in 2017 van Turkije naar Zweden nadat hij trouwde met Mizgin Bingol, een Zweedse staatsburger van Koerdisch-Turkse afkomst die sinds 1993 in Zweden woont. Het stel kreeg een zoon en kocht later een houten huisje in een rustig stadje in de zuidelijke provincie Småland. Na een carrière als freelance journalist begon Mizgin Keser geschiedenis te doceren op een plaatselijke middelbare school, terwijl Keser een afhaalpizzeria runde.
Ze hadden het zo druk met hun werkroutine en met het picknicken tijdens de weekenden langs de talloze meren in de regio, zo herinneren ze zich, dat ze zich niet echt zorgen maakten over de traagheid van het Zweedse migratieagentschap bij het aanvaarden van Kesers aanvraag voor een permanente verblijfsvergunning. Tot ze op een dag in 2020 een oproep in hun brievenbus vonden. De SÄPO wilde Keser spreken. Toen hij naar het kantoor ging, ontdekte hij tot zijn verbazing dat ze niet echt in hem geïnteresseerd waren. Ze wilden weten wat de activiteiten van zijn vrouw waren. Mizgin Keser is al tientallen jaren actief in het organiseren van de Koerdische diaspora, en deed als journalist verslag van de Turkse politiek en de oorlog in Noord-Syrië, waarbij ze bijdragen leverde aan zowel Koerdischtalige media als lokale Zweedse tijdschriften. In 2014 en 2015 deed ze verslag van de belegering van Kobanî door Islamitische Staat. Bij haar laatste bezoek aan haar geboorteland Turkije, in 2019, werd ze naar eigen zeggen gevolgd en bedreigd door agenten van de Turkse inlichtingendienst.
Kort na de ondervraging door de SÄPO werd de verblijfsvergunning van Nahsan Keser afgewezen. Een latere asielaanvraag onderging hetzelfde lot. Opnieuw lag een verklaring van de inlichtingendienst aan de Zweedse migratiedienst ten grondslag aan de beslissing. Volgens de inlichtingendienst vormde Keser een gevaar voor de openbare orde omdat hij indirect de veiligheidsbedreigende activiteiten van zijn vrouw kon steunen, waarvan de details niet werden genoemd. Het echtpaar kon niet geloven dat Kesers verblijfsvergunning werd geweigerd op basis van zulke vage informatie. 'Ze vertellen ons niet waar mijn vrouw van beschuldigd wordt en ze ruïneren ons leven vanwege zo'n vage beschuldiging', zegt Keser, die bang is om op straat opgepakt te worden en naar Turkije gestuurd te worden.
Voor Mizgin Keser was de afwijzing van de verblijfsvergunning van haar man een aanwijzing 'hoezeer de Zweedse democratie was gezwicht voor een autoritair regime', Ze zegt dat ze het gevoel heeft dat ze in een nachtmerrie leeft. 'Ik heb hier drie kinderen, mijn leven is hier, ik voed tieners op met mensenrechten en democratische waarden, maar nu ben ik bang voor Zweden, waar de vrijheid van meningsuiting steeds meer gevaar loopt.'
Volgens Håkan Svenneling, parlementsliden vertegenwoordiger voor buitenlands beleid van de linkse oppositiepartij, 'is het een erg wreed systeem, omdat ze je niet vertellen waarom je verblijfsvergunning wordt geweigerd: niemand, zelfs de rechtbank niet, heeft toegang tot de volledige informatie van de SÄPO'.
Svenneling, wiens partij herhaaldelijk steun betuigde aan Koerdische verzetsbewegingen, zegt dat hij 'individuele gevallen heeft gevolgd van mensen die op het punt stonden gedeporteerd te worden, totdat hij zich realiseerde dat er een patroon was, met als rode draad de Koerdische beweging hier in Zweden.' Achter de afwijzing van verblijfsvergunningen van Koerdische aanvragers zit volgens hem 'een versterkte samenwerking tussen de MIT, de Turkse inlichtingendienst en de SÄPO: onze autoriteiten dienen de Turkse ambities om dissidenten in het buitenland aan te vallen'.
In mei van dit jaar stemde het Zweedse parlement over een nieuwe, herhaaldelijk uitgestelde antiterrorismewet. Volgens het parlementslid zou die ook gericht kunnen zijn tegen mensen die banden hebben met de PKK of die deelnemen aan evenementen die worden gepromoot door culturele organisaties die banden zouden onderhouden met de vogelvrij verklaarde beweging.
Volgens een persbericht van de Navo van maart 2023, waarin de vooruitgang van Finland en Zweden wordt beschreven om 'tegemoet te komen aan legitieme Turkse veiligheidszorgen' is 'Zweden nu bezig met het aanscherpen van de antiterrorismewetgeving, ook tegen de PKK'.
Leden van de oppositie en ngo's hebben het wetsvoorstel bekritiseerd en gezegd dat het de vrijheid van meningsuiting en vereniging zal beperken. Eind maart sloeg de Raad voor Wetgeving, een overheidsinstantie die nieuwe wetsvoorstellen moet beoordelen, zijn gebruikelijke diplomatieke toon in de wind om de vaagheid van de deﬁnities in het wetsvoorstel aan de kaak te stellen. De beoordeling van de Raad meldde 'een duidelijk risico dat [het huidige voorstel] een verregaande criminalisering inhoudt' en stelde voor om het wetsvoorstel te herschrijven.
Svenneling gelooft dat de nieuwe wet het huidige systeem nog verder zal bekrachtigen in het monddood maken van kritische stemmen. 'Ik lees wat de SÄPO vraagt in hun interviews met asielzoekers en ik zou niet slagen voor de test', zegt hij. 'Hier is een voorbeeld', voegt hij eraan toe. 'Ik heb de Koerdische leider Selahattin Demirtas geliket op Facebook en ik vind dat hij niet in de gevangenis zou moeten zitten: als je bescherming zoekt in Zweden en dezelfde zin herhaalt, dan zullen ze je als een gevaar bestempelen.'
Terwijl de Turkse autoriteiten hun veto over de Finse aanvraag introkken, wat in april 2023 de weg vrijmaakte voor de oﬃciële toelating van het land tot de Navo, hopen de Zweedse autoriteiten dat de weerstand van Ankara zal afnemen na de Turkse presidentsverkiezingen. Persvoorlichters van de minister van Buitenlandse Zaken zeggen dat 'de diplomatieke inspanningen en de dialoog met Turkije doorgaan. Zweden heeft aan elke paragraaf van het trilaterale memorandum voldaan en zal het blijven uitvoeren in overeenstemming met het Zweedse en internationale recht.'
Het scharniermoment zal de jaarlijkse Navotop in Litouwen op 11 en 12 juli 2023 zijn.
Dit stuk kwam tot stand met steun van de Evens Stichting. Vertaling: Menno Grootveld
...