Donkere kamer Zussen

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
12 december 2024
Omdat zijn godvruchtige oudtantes niet gefilmd wilden worden, legde Hervé Guibert ze vast op foto. Dat kon hen wel bekoren.
De vrouw die, links in de fauteuil, zelfverzekerd in de lens kijkt, dat is Suzanne. De vrouw die met haar armen achter haar rug tegen de muur geleund staat en haar blik heeft afgewend, dat is Louise. De jongeman in het witte overhemd, met die weelderige bos krullen en de zwarte ogen, dat is hun achterneef, de Franse schrijver Hervé Guibert.
De foto komt uit een boek dat in 1980 voor het eerst het levenslicht zag:Suzanne et Louise.Ik wist van het bestaan van de fotoroman, maar ik had het boek nog nooit in mijn handen gehad voordat het onlangs in een Engelse vertaling verscheen.
Suzanne was degene met het geld. Je zou kunnen denken dat je het in de foto kunt zien, niet? Zij had zich uit bittere armoede opgewerkt. Louise was haar tien jaar jongere zus. De twee waren niet samen maar wel in vergelijkbare omstandigheden opgegroeid. Toen Guibert zijn oudtantes begon te fotograferen woonden de twee vrouwen samen in een groot huis in het vijftiende arrondissement. Louise verzorgde haar zus. Ze deed het huishouden en de boodschappen en al het andere.
Ooit, veertig jaar eerder, was ze toegetreden tot de Orde der Karmelietessen. De nacht voordat het zover was had men haar haar afgeknipt en op de dag zelf nam ze, terwijl de verzamelde zusters, gehuld in zwart mousseline,Te Deumzongen en ze op haar buik op de grond moest gaan liggen, met haar armen gespreid als Christus aan het kruis, afscheid van het wereldse en huwde ze de Heer. Acht jaar lang leefde ze een bestaan van bijna totale onthouding, maar nadat ze het klooster noodgedwongen had verlaten om voor haar moeder te zorgen, zei ze dat het de mooiste jaren van haar leven waren geweest. Sinds haar uittreding had ze haar haren nooit meer geknipt en droeg ze het in strakke vlechten, als een doornenkroon, om haar hoofd.
Guibert had eigenlijk een film over zijn oudtantes willen maken, maar toen ze daar niet aan wilden meewerken schreef hij een toneelstuk. Ook begon hij de twee vrouwen te fotograferen, als materiaal op basis waarvan hij later, na hun dood, alsnog een film zou kunnen maken. Toen hij ze na anderhalf jaar een paar afdrukken liet zien waren de twee enthousiast. Vanaf dat moment begon het project dat uitmondde in deze fotoroman.
Het boek is het werk van Guibert, natuurlijk, hij is degene die erin een spel speelt met feit en fictie, die bepaalt wat hij over de vrouwen vertelt en welke beelden hij toont. Maar daaronder is het, denk ik, ook het verhaal van een piepjonge kunstenaar die iets heeft gezien in de twee vrouwen en die iets van hen wil, iets wat ze bereid zijn, onder hun eigen voorwaarden, te geven. Zij zijn niet het weerloze onderwerp van zijn fascinatie. Ze bewegen mee, geven tegengas, voeren een versie van zichzelf op. Vooral Louise, met haar droeve ogen, haar ontwijkende blik, blijft eindeloos fascineren. Het is meer dan ontroerend, niet alleen dat die twee kleine levens zijn vastgelegd, maar vooral ook het samenspel waarin dat is gebeurd. Suzanne, die net als Louise haar lichaam aan de wetenschap wil doneren, is zelfs bereid haar eigen sterfbed voor hem in scène te zetten.
Een decennium later maakte Guibert de filmLa pudeur ou l'impudeur(1992), hij had aids en legde op verzoek van de Franse televisie zijn eigen verwoesting vast. In de documentaire zit een korte scène waarin hij Suzanne bezoekt. Ook van haar is niet veel meer over. De vragen die Guibert haar stelt zijn soms bot. Of ze nog zin heeft om te leven of dat ze zin heeft om te sterven. Of ze suïcide heeft overwogen. De antwoorden die met moeite uit haar tandeloze mond komen kan ik, hoezeer ik mijn best ook doe, niet verstaan. Het is onvoorstelbaar, dat de lichamen van die twee mensen vooraan op deze foto, op hetzelfde moment door het leven verteerd zouden zijn. Guibert stierf in december 1991, kort nadat hij een poging had gedaan zijn leven te beëindigen. Hij was 36.
Hervé Guibert,Suzanne and Louise(Magic Hour Press, 2024)
Vooral Louise, met haar droeve ogen, blijft eindeloos fascineren
Images reproduced from Hervé Guibert's Suzanne and Louise, published by Magic Hour Press | V.l.n.r.: Suzanne, Louise en Hervé