Ongeremd leven

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
1 juni 2023
Het afgelopen jaar zag ikWarren Ellis twee keer. De eerste keer was tijdens muziekfestival Best Kept Secret, waar Nick Cave en zijn band The Bad Seeds een overdonderend concert gaven. Cave was als zanger vanzelfsprekend de blikvanger en aanjager, maar van de omringende bandleden sprong Ellis het meest in het oog: die lange, grijze baard die overging in de snaren van zijn viool, het gemak waarmee hij het tempo bepaalde, uiteenlopend van serene, diep ontroerende akoestische hartenkreten tot opzwepende rocknummers. Ellis spuugde speeksel in een prullenbak, die ter plaatse werd geveild aan een dolgelukkige toeschouwer. Twintig euro.
De tweede keer dat ik Ellis zag, was hij in zijn eentje. Het decor was ditmaal een kerk in Antwerpen, tot de laatste rij gevuld. Ellis werd geïnterviewd over zijn autobiografische boekNina Simone's kauwgom- naar eigen zeggen het eerste wat hij schreef sinds de middelbare school. Nou ja, eigenlijk werd hij helemaal niet geïnterviewd. Hij vertelde lange, meeslepende verhalen, pakte zijn viool, begon lopend door de kerk te spelen, sprong op een stoel, zong kermend, stampte - en terwijl de interviewer steeds nerveuzer door zijn papieren bladerde, op zoek naar die ene vraag die hij nog wél kon stellen, deed Ellis hetzelfde als een paar maanden eerder met Nick Cave: hij palmde iedereen in. Ook mij.
Nina Simone's kauwgomis een wonderlijk boek: geen klassieke memoir, geen levensverhaal, geen muzikale analyse, geen beginselverklaring of uiteenzetting van een wereldbeeld. En toch ook allemaal weer wel. Ellis schrijft zoals hij muziek maakt: ongeremd, op het theatrale af en soms daar ver overheen, maar het is theater dat werkt.
De premisse vanNina Simone's kauwgomlaat zich eenvoudig samenvatten: op 1 juli 1999 bezoekt Ellis in de Royal Festival Hall te Londen een concert van de legendarische soulzangeres Nina Simone. Het zijn de nadagen van Simone's leven, ze heeft 'zichtbaar moeite om rechtop te blijven staan'. Ze ploft neer, haalt kauwgom uit haar mond en plakt die onder de piano, en dan gebeurt het: er vindt een 'totale gedaanteverandering' plaats zodra ze begint met spelen en zingen, er is 'een innerlijke kracht die het overneemt', en ze krijgt iedereen in de zaal mee.
Na afloop sluipt Ellis naar het podium en pulkt Simone's kauwgom van de piano. Die neemt hij mee naar huis en houdt hij jaren stiekem bij zich, gewikkeld in een handdoek. Pas in 2020 deelt hij de kauwgom, zijn grote inspiratiebron, met de buitenwereld: de kauwgom wordt een kunststuk in een expositie van Cave.
Dit verhaal vormt de kern van Ellis' boek, maar het leuke is dat hij voortdurend zijpaden in slaat. Er duiken afgedrukte appjes op, uitgebreide lijstjes met spullen die hij in zijn koffer of portemonnee bij zich draagt, passages waarin anderen het woord nemen, veel foto's van vooral de kauwgom, herinneringen die Ellis al typend te binnen lijken te schieten - zeker het begin van het boek zwalkt heerlijk heen en weer. Ellis schrijft niet bijzonder verfijnd en soms zelfs een tikkeltje clichématig, maar wel doelgericht. En hij wordt telkens gedreven door een aanstekelijke nieuwsgierigheid.
Zo doet de kauwgom hem bewonderend mijmeren over Simone: wat deed ze een halfuur voor de show, hoe zag haar jeugd eruit? De kauwgom brengt hem ook terug bij zijn vroegste jeugd in Australië, toen hij als kind een afgedankte Hohner-trekharmonica tussen de rotzooi op straat vond en het instrument vervolgens probeerde te doorgronden. ('Mijn oudere broer vond een motor van een grasmaaier. Hij werd later automonteur.') Hij schetst zijn vader, die eveneens muzikant was en droomde van succes dat nooit kwam. Wat hij naliet: 'Velletjes papier waarop hij zijn handtekening had geoefend. Loden stempels met zijn naam erop, Johnny Ellis, waarmee hij de foto's wilde bedrukken.'
Ontroerend, zeker omdat Ellis de tragiek nergens vet aanzet. Monter beschrijft hij hoe hij als tiener wegvlucht van zijn ouders en jarenlang als een soort nomade door de wereld trekt, zonder plan of toekomstidee, viool spelend op straat. Tijdens een etentje, terug in Australië, raakt hij aan de praat met Nick Cave, die hem een papiertje geeft: 'Bel me als je naar Europa komt.'
Ellis probeert zulke halve, levensveranderende toevalligheden niet te doorgronden of rationaliseren, maar omarmt ze, laat mysteries graag intact. Juist daar gaat dit boek over: hoe mensen momenten en basale spullen waarde toekennen. Hoe de koers van een leven bepaald kan worden door een afgescheurd stukje papier, wat afval op straat, speeksel in een prullenbak. Dat propje kauwgom is niks waard zonder het verhaal eromheen - en Ellis maakt daar iets bijna religieus van. Net als van die optredens, of hij nu in zijn eentje in een kerk staat of met een band op een festival: er is geen spoor van geremdheid, alleen overgave. Het leidt tot grote muziek - met Nick Cave heeft hij inmiddels ook meerdere meesterlijke soundtracks gecomponeerd - en grote, ongeremde bewondering.
Van Simone's kauwgom laat hij op den duur, vlak voor de expositie en dus tegen het einde van het boek, zelfs gouden afgietsels maken. Want waar de meeste anderen troep zien, ziet Warren Ellis een rimpeling van iets veel groters. 'De vingers van Nina Simone waren de laatste geweest die eraan hadden gezeten. Haar mond, haar tanden, haar tong.'
Ellis wordt telkens gedreven door nieuwsgierigheid
Remco Koers / ANP | Warren Ellis op Crossing Border Festival in Den Haag, november 2021 WARREN ELLIS Nina Simone's kauwgom Vertaald door Frans Reusink. Lebowski Publishers, 208 blz.