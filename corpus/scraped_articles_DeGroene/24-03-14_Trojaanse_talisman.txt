Trojaanse talisman

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
14 maart 2024
Jan van Aken, zo stel ik me voor,is iemand die de geschiedenis afspeurt als een locatiescout. Kan ik hier een mooi verhaal neerzetten? In zijn veelgeprezenDe ommegang(2018) was dat het Italië van de late Middeleeuwen.De afvallige(2013) draaide om een christelijke sekte na de val van het Romeinse Rijk. Eerder reisde hij af naar de Renaissance en de Griekse Oudheid.
Voor zijn doen is de wereld waarin hij zijn nieuwste boek situeert er eentje van gisteren: Constantinopel, begin jaren twintig van de vorige eeuw. De Grote Oorlog is voorbij, althans dat denken ze in de rest van de wereld, zoals een van de personages cynisch opmerkt. Hier is het een brandpunt van allerlei mondiale conflicten. De Grieks-Turkse oorlog woedt in alle hevigheid, uit Wit-Rusland komen vluchtelingen de stad in, terwijl in de rijkere stadsdelen deroaring twentiesal aarzelend beginnen, waar Britten, Hollanders en Fransen zich onderdompelen in jazzmuziek in rokerige salons waar het wapengekletter ver weg lijkt.
Verkenner Van Aken heeft de perfecte puinhoop gespot voor zijn drama, en daar laat hij een kameleontisch personage in los dat heerlijk rond kan zwemmen in al die veelkleurigheid: Jon Beaujon, noemt hij zichzelf. Nederlander, geboren op een West-Indisch eiland, reizend met een internationaal paspoort, als we dat allemaal moeten geloven want hij speelt graag met zijn identiteit, spreekt alle talen, en als hij zin heeft om zijn gesprekspartners te beduvelen meet hij zich desgewenst een accent aan vanSchweizerdeutsch.
'Ik zocht een kruitvat om een lont in te steken', zijn de eerste woorden die hij tot ons richt. Bam! Hier spreekt een avonturier. Dankzij zijn neutraliteit miste hij de loopgraven, maar nu komt hij alsnog stampij trappen in al die verschillende milieus.
Locatie, cast: allebei geslaagd. Nu alleen nog een verhaal. Hiervoor duikt een 'xoanon' op, een eeuwenoud object dat als een talisman het oude Troje moest beschermen. Het cultusbeeldje zou in een zuil verstopt zijn die stomtoevallig net ontploft als Beaujon in de buurt is. Het xoanon blijkt geroofd, en de zoektocht hiernaar is het plotstuwende element.
Hierdoor voelen de zeshonderd pagina's die volgen af en toe aan alsof je je in een Indiana Jones-film bevindt of, eerbiediger gezegd, in een Umberto Eco-roman. Het zit ergens daartussen. Want net als bij Indiana Jones zit het vol met onwaarschijnlijkheden, die Van Aken waarschijnlijk bewust aanbracht om zijn avonturenrelaas extra schelmenachtig te maken.
Wie zitten er allemaal niet achter dat beeldje aan? De Grieken, omdat het symbool hun nieuwe strijdlust kan geven. De Engelsen, die het als prestigieuze trofee voor hun koninkrijk willen - en maakte Lord Byron er immers ook niet jacht op? De Fransen willen dat het naar het Louvre gaat. En dan is er nog de Duitser Von Maurer, wiens motieven naar eigen zeggen 'eerder van spirituele aard zijn' - in navolging van Rudolf Steiner. En er is de Nederlandse familie Sluijcken-Droes, met hun eigen agenda.
Von Maurer blijkt Beaujon te schaduwen, ziet hem voor iemand anders aan, terwijl Beaujon zelf van de Engelsen de opdracht krijgt om bij hem te spioneren. Het wordt allemaal wat kluchtig, maar niet op een onplezierige manier.
Ook omdat ze in de ik-vorm zijn geschreven deed het lezen van dit wel erg omvangrijke verslag van Beaujons belevenissen, vermommingen en misverstanden, mij sterk denken aan de leeservaring van de memoires van Casanova, zij het zonder de seksuele escapades. De innemende sluwheid van de man die zich overal doorheen bluft met zijn maskerades, eruditie en wijsheid van de straat. Wel duurde het even voor ik mee kon gaan in zijn streven dat object te vinden, totdat ik begreep dat het Beaujon - en daarmee ook Van Aken - meer te doen is om het verhaal dan om dat malle beeldje dat iedereens hoofd op hol laat slaan.
Het schelmenachtige maakt het verhaal geregeld wat serieel: en toen dit, en toen dat, en daarna ook nog eens dat. Gecombineerd met de veelheid aan personages, lange bezoeken aan archieven en dialogen die soms meer aandoen als geschiedenislessen, verslapt daardoor wel de aandacht. Die leeft vooral op bij de passages waar de beeldenrijke taal de overhand krijgt: 'Met een ruk kwamen we in beweging, de paardenhoeven echoden tussen de hoge muren, de wielen ratelden door de nauwe straatjes en straathonden stoven aan de kant.'
Maar om je stevig aan een verhaal te kluisteren zijn sterke sfeerbeschrijvingen van al die verschillende milieus niet voor iedere lezer afdoende. Wat daarvoor nodig is, is een dwingende keten van causaliteit: en daaróm zus, en daardóór zo. Die scherpte komt in dit avontuur pas vrij laat, nadat alle lijntjes minutieus zijn uitgezet. Maar voor de lezer die zover gekomen is, zal dat niet veel uitmaken, want hij is een liefhebber van dit genre, waaraan Jan van Aken weer een vermakelijk deel heeft toegevoegd.
Het wordt kluchtig, maar niet op een onplezierige manier
Burton Holmes / Archive Farms / Getty Images | Constantinopel circa 1920 was een brandpunt van mondiale conflicten JAN VAN AKEN Het xoanon Querido, 616 blz.