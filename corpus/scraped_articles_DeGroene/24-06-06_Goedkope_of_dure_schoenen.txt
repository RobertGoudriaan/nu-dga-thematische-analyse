Goedkope of dure schoenen

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
6 juni 2024
Echt verrassend waren de uitkomstenvan het cbs-onderzoek dat in februari werd gepresenteerd niet. Wel veelzeggend; de rijkste twintig procent van de Nederlanders (zonder migratieachtergrond) treedt het minst buiten de eigen bubbel. Ze wonen in hun eigen reservaat en ook tijdens het sporten, het werk of op school komen ze amper mensen tegen uit andere sociale klassen. Laat staan mensen die in armoede leven.
Waarom dat een probleem is? Tot die maatschappelijke bovenlaag behoren de beleidsmakers, de mensen die bijna alles bepalen voor mensen in armoede; hoe hoog het minimumloon is, hoeveel toeslagen iemand krijgt, wat iemand maandelijks moet betalen voor een sociale huurwoning, wie voor hoelang in de schuldhulpverlening terechtkomt - kortom, wat we doen om armoede aan te pakken. Hoe ga je die mensen helpen als je ze nooit ziet of spreekt, als je niet echt begrijpt waar de schoen wringt? Als het een papieren werkelijkheid blijft?
Wie het over armoede in Nederland heeft (er groeien hier tweehonderdduizend kinderen op in armoede, de groep minst welvarende mannen leeft gemiddeld negen jaar korter dan de meest welvarende groep om maar wat te noemen) zal ongetwijfeld de reactie krijgen: dat dit kan in Nederland. Het liefst zeggen ze dan ook nog iets over de huidige stand van het land. Maar wie de cijfers erbij pakt, ziet dat armoede helemaal niet is toegenomen in Nederland; tien jaar geleden waren er ook al meer dan een miljoen mensen die onder de armoedegrens zaten. Wat wel is veranderd, is dat door de coronacrisis en de oorlog in Oekraïne (waardoor de energierekeningen de lucht in vlogen), ook de zogenaamde middenklasse ineens zag dat armoede lang niet altijd iemands eigen schuld is.
Wie kijkt naar de omgang met mensen die in Nederland in armoede leven kan geenszins verbaasd zijn, schrijft politicoloog Tim 'S Jongers in zijn onlangs verschenen boekArmoede uitgelegd aan mensen met geld. De blik van beleidsmakers op armoede getuigt regelmatig van wereldvreemdheid, tot uiting komend in de bekende vragen. Wie koopt er dan ook een enorme televisie als-ie al arm is? Of sigaretten? Waarom eten ze in hemelsnaam frikandellen?
'Arme mensen hebben niet de luxe om hun shit te outsourcen. En dat brengt veel stress met zich mee, met troostvoedsel en impulsaankopen tot gevolg. Hierdoor zijn mensen in armoede over het algemeen veel duurder uit dan mensen met geld', schrijft 'S Jongers. In zijn boek haalt hij Terry Pratchett's 'Boots'Theory of Socio-Economic Unfairnessaan. 'S Jongers vat het zo samen: dure schoenen gaan veel langer mee dan goedkope schoenen. Voor de korte termijn is vanuit financieel oogpunt een paar goedkope schoenen de meest rationele keuze. Op de lange termijn is het irrationeel, omdat je goedkope schoenen sneller stuk gaan en je dus weer gedwongen wordt een nieuw paar te halen.
'Leuke theorie, kende ik al uit de praktijk', schrijft 'S Jongers. De huidige directeur van de Wiardi Beckman Stichting, het wetenschappelijk bureau van de PvdA, weet zelf waar hij het over heeft. De Vlaming is opgegroeid in armoede, begon zoals hij zelf zegt, met 10-0 achterstand. En ja, daar schrijft hij ook over - over hoe hij ooit weken niet naar school ging omdat hij geen schoenen meer had. Maar hij past voor een armoedepeepshow, waarbij zielige verhalen het zicht ontnemen op waar de oplossing ligt, bij de mensen met geld die het voor het zeggen hebben.
De kern van zijn boek is dan ook: willen we in Nederland armoede effectief bestrijden, dan zullen we ons niet op de mensen in armoede moeten storten, maar eerst de blik van mensen met geld op armoede moeten veranderen. En dat dat niet zo makkelijk is, bewijst de publicatie van dit boek op zich. Het betoog van 'S Jongers is namelijk niet nieuw. Sterker nog, wie zijn werk kent (bijvoorbeeld voorDe Correspondent),kent zijn boodschap dat armoedebestrijding niet efficiënt is omdat de mensen die beslissen hoe dat moet gebeuren het probleem alleen aan de oppervlakte bestrijden. Blijkbaar is het nodig om dit te blijven herhalen en dat ligt zeker niet aan 'S Jongers. Ook dit boek is weer verplichte kost voor iedereen die armoede zegt te willen bestrijden.
Want het is leuk en goed bedacht, als een moeder in de bijstand recht heeft op 27 inkomensondersteunende maatregelen om haar overeind te houden. Maar in de praktijk werkt het helaas anders. Als er in een van die 27 maatregelen iets verandert, heeft dat gevolgen voor je recht op andere maatregelen. Een klein foutje of iets niet op tijd doorgeven leidt al snel tot boetes of stopzetting van een toeslag. 'Armoede wordt zo verheven tot boekhoudkundige kunst.'
Het verklaart ook waarom een term als bestaanszekerheid in de politiek een holle frase aan het worden is waar je alles aan vast kunt plakken. Wie de plannen van de nieuwe coalitie leest, ziet dat er eigenlijk niks gaat gebeuren voor mensen aan 'de onderkant' van de samenleving.
Hij past voor een armoedepeepshow
Martijn Steiner Lovisa / De Beeldunie | De rij voor Hermès in de P.C. Hooftstraat, Amsterdam, 2023 TIM 'S JONGERS Armoede uitgelegd aan mensen met geld De Correspondent, 186 blz.