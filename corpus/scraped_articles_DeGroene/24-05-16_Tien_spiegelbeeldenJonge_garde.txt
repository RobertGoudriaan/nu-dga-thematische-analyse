Tien spiegelbeelden Jonge garde

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
16 mei 2024
Een alien, een ijsklontje, een stripfiguur, een stewardess: wie zijn we, hoe beelden we onszelf af?
Het verbaasde me niet dat de bezoekers van de Buchmesse in Leipzig hun garderobe minder belangrijk vinden dan hun boekenkast. Toch waren de gigantische beurshallen afgelopen maart opvallend kleurrijk, er wordt daar namelijk al jaren gelijktijdig en in dezelfde ruimte de Manga Comic Con georganiseerd. Dat is een bijeenkomst van en voor liefhebbers van de Japanse mangastrips, (computer-)games en cosplay - waarbij mensen zich verkleden als bekende personages uit eerder genoemde strips en games. In dat kostuum loop je rond en laat je zoveel mogelijk foto's van jezelf en anderen maken. Ik kreeg de indruk dat de karakters van de mensen in de kostuums vaak complexer waren dan die van de tekenfiguren die ze verbeeldden. Ondanks de hoge concentratie superkrachten was de sfeer er opvallend gelaten. De platheid bracht de verkleders rust.
In de beeldende kunst is het verbeelden van platte personages al eeuwen gebruikelijk - denk aan de beelden en schilderijen van heiligen, keizers en vorsten. Deze zomer zijn er meerdere tentoonstellingen waarin de tijdelijke en langere transformatie van identiteit centraal staat. Soms gaat dat specifiek over genderrollen: zo is er in het Frans Halsmuseum in Haarlem de expositieThe Art of Dragte zien en toont het Rijksmuseum in Amsterdam vanaf juli uitingen van mannelijkheid en vrouwelijkheid door de eeuwen heen. In kunstruimte Garage Rotterdam gaat de tentoonstellingIdentity Fluxover veranderende identiteiten, wederom qua gender, maar ook op andere manieren.
Zo zijn er de gepolijste melancholische zelfportretten van de Britse fotograaf Juno Calypso (1989). Anders dan Cindy Sherman, die altijd weer nieuwe karakters lijkt te bedenken voor haar fotozelfportretten, concentreert Calypso zich op de eenzaamheid van het glamourbestaan. Vanuit haar roze hartvormige bad bekijk je samen met de kunstenaar de tien variaties van haar spiegelbeeld. De titel van de serie isThe Honeymoon,en zo te zien is dit een huwelijk met zichzelf.
Het duo Elise Ehry (Frankrijk, 1991) en Kitty Maria van Ekeren (Nederland, 1992) treedt al tien jaar op als de werkloze stewardessen Heather en Rosetta. De twee zijn te zien in performances in kunstruimtes - op 9 juni doen ze er een in Garage - en maken zo duidelijk hoe een vrouwenuniform bepaalde verwachtingen en fantasieÃ«n opwekt. Er hangt in de tentoonstelling een ruime collectie zelfgemaakte uniforms, de rekken bewegen, alsof de uniforms daarmee willen benadrukken toch nog dienstbaar te zijn. Eronder liggen handgemaakte blaasinstrumenten -Air Tonalities. Uit klei gevormde trompetten, fluiten met vliegtuigvleugels en handen met geglazuurde creditcards. Een bescheiden protest tegen de gestandaardiseerde toonladders en dertien-in-een-dozijn-gebruiksvoorwerpen waarmee de moderne mens zich omringt.
Nog ongrijpbaarder is het werk van Salim Bayri (Marokko, 1992). In een kleine vriezer staan gekleurde ijsblokjes in de vorm van een personage. Dat is Sad Ali, de afkorting van 'Sad alien', het alter ego van Bayri. Ali is een figuur zonder organen, zonder wil, en zonder stem, wel loopt hij rond en stelt hij vragen. In een tekening uit 2020 zijn twee mannen in gesprek die ijsblokjes in hun glas hebben. Bij de ijsblokjes staat een pijl, met de toevoeging'me'. Bayri schreef erbij dat hij zich vaak voelt als zo'n ijsblokje terwijl andere mensen belangrijke beslissingen met elkaar bespreken.'As the night stretches, I melt.'
Verderop in de tentoonstelling staat Bayri's werkNew Message:een combinatie van een serie foto's en een geschreven dialoog tussen twee personages, die live wordt aangevuld - tijdens mijn bezoek gaat het over de bezetting van de UvA,'all for empathy', schrijft een van de personages. Het zijn Bayri zelf, die na een masteropleiding in Groningen en de Rijksacademie in Amsterdam woont, en zijn jeugdvriend Hamza Ababsa, die elkaar toevallig twee jaar geleden in Casablanca weer tegenkwamen. Hoe anders was Bayri's leven geweest als hij net als Hamza in Casablanca was gebleven? De twee sturen elkaar foto's van hun directe omgeving - banken, deurklinken, afvoerpijpen, maar op het scherm verschijnen foto's die gegenereerd worden door een computerprogramma dat Bayri heeft gemaakt. Lastig te zeggen welke foto's waar zijn gemaakt. De foto's zouden van Sad Ali kunnen zijn, suggereert de toelichting. Er verschijnt een foto van de binnenkant van de vriezer: er blijkt een webcam in de deur van de vriezer te zitten. Zelfs als de ijsblokjes van Sad Ali smelten, zijn daar foto's van.
Identity Fluxis tot 7 juli te zien in Garage Rotterdam
Bayri voelt zich als een ijsblokje terwijl andere mensen belangrijke beslissingen bespreken
Aad Hoogendoorn | Juno Calypso, The Honeymoon Suite, 2015