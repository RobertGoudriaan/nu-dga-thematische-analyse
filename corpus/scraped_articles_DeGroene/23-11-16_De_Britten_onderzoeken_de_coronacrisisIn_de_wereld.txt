De Britten onderzoeken de coronacrisis In de wereld

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
16 november 2023
Londen- Enkele weken voordat het Verenigd Koninkrijk in lockdown ging, stelde Boris Johnson voor om zich voor het oog van de televisiecamera's te laten injecteren met het coronavirus. Daarmee wilde de toenmalige premier, in staat van paniek, aantonen dat het ging om een relatief mild virus. Het plan ging niet door en op 20 maart 2020 moest hij de lockdown afkondigen waarin hij nooit heeft geloofd. Enkele weken later raakte hij alsnog besmet met het virus en de te dikke Johnson belandde op de intensive care.
De injectiestunt werd onlangs door Johnsons topadviseur Dominic Cummings geopenbaard tijdens het pandemieonderzoek. Hij schilderde zijn voormalige baas af als een ongeleid projectiel, iemand die andere zaken aan zijn hoofd had dan het mysterieuze virus, zoals de Brexit, zijn verloving en zijn boek over Shakespeare. Johnson was niet van zins om het welbehagen van de natie in gevaar te brengen. 'We doden de patiënt bij het bestrijden van een tumor', beweerde hij, 'waarom vernietigen we de economie voor mensen die toch doodgaan?'
Johnson verloor het gevecht toen professor Neil Ferguson, wiens eerdere epidemieprognoses schromelijk overdreven waren, voorspelde dat zonder lockdown een half miljoen Britten zou sterven. Later bleek dat het aantal infecties al voor de lockdown aan het dalen was. In zijn vergeefse strijd kreeg Johnson steun van topambtenaar Helen MacNamara, die zei dat er geen 'vrouwelijk perspectief' was in de ambtswoning, en er dus amper werd gedacht aan huiselijk geweld en het welzijn van kinderen.
De onderzoekscommissie lijkt vooral geïnteresseerd te zijn in de vraag of Johnson het land niet eerder had moeten platleggen. Aandacht voor de vraag of, indachtig Zweden, een lockdown überhaupt gerechtvaardigd was, is er amper. Dat heeft tot kritiek geleid van oud-toprechter Jonathan Sumption. 'We moeten te weten komen', schreef hij inThe Sunday Times,'of de lockdown de vreselijke gevolgen voor andere aandoeningen, voor het onderwijs van onze kinderen, en voor de economie en publieke financiën waard was.'
Johnson verschijnt nog voor de commissie van barones Heather Hallett. Hij zal moeilijke vragen krijgen over de chaos die er volgens zijn ondergeschikten tijdens de coronacrisis in de ambtswoning heerste. Hij kan zich verdedigen door erop te wijzen dat Engeland als eerste een vaccin ontwikkelde en van de lockdown af was. Het aantal coronadoden was ongeveer gelijk aan strak geleide landen als Duitsland en Frankrijk.