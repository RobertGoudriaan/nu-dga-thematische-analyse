Waar blijft die Dag des Oordeels

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
20 februari 2025
Het einde der tijden is aangebroken.Dit lees je regelmatig in de krant, maar er is ook een literaire en filmische traditie die zich op dit idee baseert: er zijn alleen nog kleine eilandjes met een paar mensen erop, straling heeft de wereld verwoest, een enorme meteoor stort neer in Pennsylvania, de wereld is een woestijn van verschrikkingen waar motorbendes elkaar naar de keel vliegen. Sander Kollaard laat in zijn roman de wereld vergaan volgens de richtlijnen die je in de bijbel in Openbaringen kunt terugvinden. Uitbarstingen, overstromingen, engelen dalen af om zielen op te halen, het Rijk Gods is aangebroken. Wat gebeurt er vervolgens met een groepje overlevenden en hun familie?
Belcampo beschrijft dit uiterst geestig inHet grote gebeuren(1958) waarin ook in het Overijsselse plaatsje Rijssen de Dag des Oordeels is aangebroken. De verteller probeert aan zijn lot te ontkomen, hij weet zeker dat hij in de hel zal belanden. Af en toe biedt hij de helpende hand aan engelen en duivels die de bokken van de schapen moeten scheiden en hij zorgt ervoor dat zijn oude geliefden in de hemel belanden. Maar hoe loopt het met hem af? Ga het maar lezen, het verhaal tintelt van het schrijfplezier en van een lachbui die alles in zijn greep houdt.
Kollaard laat het bijbelse gebeuren langzaam verlopen. Prima idee, geestig ook. Het einde der tijden gaat geleidelijk en uiteindelijk blijkt het op het einde van de roman zelfs met een sisser af te lopen. Dat vond ik dan wel jammer. Laat ze toch allemaal naar de hemel gaan, dacht ik grimmig, en dan de hele dag bij de Grote Schrijver (zoals Kollaard God noemt) bivakkeren. Dat zal ze leren. Maar nee, zo gaat het niet. Het begint in Amsterdam met rare gebeurtenissen. Mensen sterven op straat zonder reden, er zijn vulkanische uitbarstingen, de tijd begint te haperen, er landen engelen op aarde. Een van die engelen is Astoreth, hij vertelt de roman. Over zijn verblijf in de hemel, de aldaar uitgevochten twisten, en over de avonturen van een groepje Nederlanders en Zweden bij wie hij belandt. Ze slaan op de vlucht en komen in het noorden van Zweden terecht.
'Dit is mijn verhaal en dus mijn begin', opent Astoreth de roman. 'In Zijn begin lag het einde al besloten maar laat ik meteen afstand nemen van een kinderachtige aanname - het idee van een onvermijdelijk verloop.' Alles kan anders, is de aanname van deze roman, soms wordt de tijd even stilgezet en dan veranderen de gebeurtenissen. De verteller spreekt ons lezers regelmatig toe, noemt ons dan 'jullie' en houdt er over van alles en nog wat opinies op na. Over schrijven, over geloof, waarheid, over religie, familieverhoudingen et cetera. Laat dat 'jullie' maar weg, zette ik een paar keer in de kantlijn. Liever geen generalisaties in een roman.
Ook de vele uitweidingen over schrijven en waarheid gingen bij mij het ene oor in en het andere weer uit. Wijsneuzerig, die engel, vol beweringen. Verhalen kunnen alles veranderen, ja ja. Een wereld zonder verhalen is een wereld van willekeur en toeval, blinde processen, blind toeval. Laat maar zitten, ik snapte deze grootspraak rond verhalen niet goed, laat het allemaal liever zien, toon het, laat de uitleg weg. Ook de debatten rond waarheid en geloof die regelmatig opduiken, onder andere in een gesprek tussen de engel GabriÃ«l en Astoreth, deden me te veel terugdenken aan catechisatiebijeenkomsten die ik tot mijn veertiende jaar volgde. 'Waarheid kan niet zonder geloof.' Ja! Nee! Ik kreeg steeds meer het idee dat Kollaard me in deze parabel-achtige roman iets over de actualiteit probeerde duidelijk te maken.
Hij houdt dit in de grond plechtige verhaal overigens licht en luchtig, dat pleit voor hem. De vele belevenissen hebben steeds iets vanzelfsprekends, al gebeuren er regelmatig wonderlijke zaken (een meereizend varken kan praten). De personages zijn solidair met elkaar en de zwakken, ze hebben geen hekel aan elkaar, ze menen het goed. Kollaard liet in vorig werk al zien dat hij zich bij deze soft focus-aanpak en een klassiek vertellende stijl thuis voelt. De roman is toch ook, en zelfs vooral, een familieroman, misschien te veel, ik verloor onderweg steeds meer belangstelling voor de familie van de meereizende en meebelevende figuren. Waar blijft die Dag des Oordeels, dacht ik af en toe. Weer dat verhaal van die schilderende broer, weer dat van die lange-afstandzwemster. Weer die oude dementerende dominee. En die ex-rechercheur Otto.
Ik begon aan leeskramp te lijden, misschien is dat het beste woord. Kollaard wilde veel te veel en hij dacht er te veel bij na. De bijbel, Milton, geloof, familie, een reis, een moord (ook dat nog), liefde, dierenleed, de schrijfkunst, religie. BijStudio Sportvroeg iemand laatst aan een speler van Willem II, hij had de fraaie gelijkmaker tegen PSV gescoord, waarop zijn talent berustte. Goeie vraag, die ook romanschrijvers en kunstenaars iedere dag aan zichzelf moeten stellen. 'Niet nadenken', riep hij vrolijk lachend naar de camera.
Alles kan anders, is de aanname van deze roman
Annaleen Louwes | Sander Kollaard houdt het gelukkig licht en luchtig SANDER KOLLAARD Einde verhaal Van Oorschot, 331 blz.