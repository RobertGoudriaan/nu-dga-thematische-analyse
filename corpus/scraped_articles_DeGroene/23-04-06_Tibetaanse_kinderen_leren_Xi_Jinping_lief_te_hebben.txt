Tibetaanse kinderen leren Xi Jinping lief te hebben

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
6 april 2023
Beijing- Wat is de effectiefste manier om een bevolkingsgroep te assimileren? Indoctrineer de kinderen. Rusland doet dat met duizenden ontvoerde kinderen uit Oekraïne, China met een miljoen Tibetaanse kinderen. Ook die zijn van hun ouders gescheiden: ze zijn ondergebracht op staatskostscholen, waar ze leren Xi Jinping lief te hebben en de dalai lama te haten. En ze leren Mandarijn en verleren het Tibetaans, waardoor de communicatie met hun familie stroef wordt en hun culturele identiteit verwatert. Volgens VN-rapporteurs zit tachtig procent van de Tibetaanse kinderen tussen vier en achttien jaar op een internaat. In de rest van China is dat maar twintig procent.
Toen Mao nog een guerrillaleider was, beloofde hij de etnische minderheden onafhankelijkheid. Eenmaal aan de macht stuurde hij het leger af op Tibetanen en Oeigoeren, de meest rebelse volken van China's 55 minderheden. Hun verzet tegen gedwongen assimilatie is beantwoord met grof geweld en een nog veel drastischer gelijkschakelingsbeleid. Concentratiekampen, dwangarbeid en geboortebeperking voor de Oeigoeren; kostscholen en ontmanteling van hun nomadenbestaan voor de Tibetanen. Godsdienst, taal en tradities van beide volken hebben het zwaar te verduren. En beide worden onderworpen aan intense fysieke en digitale controle.
De Tibetaanse onderwijsexpert Gyal Lo heeft kinderen gezien die al na drie maanden op een kostschool zich geen echte Tibetaan meer voelen en niet meer met hun familie Tibetaans willen spreken. Door deze 'psychologische revolutie', zei hij, is de overleving van de Tibetaanse cultuur ernstig in gevaar. Dat is dan precies de bedoeling. De Tibetaanse identiteit moet eroderen, een Han-Chinese identiteit moet ervoor in de plaats komen. De assimilatiecampagne begon al decennia geleden, maar is onder Xi Jinping veel heviger geworden. Alle Chinezen moeten van hem hetzelfde denken, en wát ze moeten denken, dat bepaalt hij. Om die uniformiteit te bereiken is culturele genocide op de minderheden noodzakelijk.
De Partij reageert op de berichten over de assimilatiekostscholen in Tibet net zoals ze heeft gereageerd op de onthullingen over concentratiekampen in Xinjiang: de zoveelste westerse lastercampagne tegen China. De etnische Tibetanen, zei een regeringswoordvoerder, wonen zo verspreid dat het onmogelijk is om overal scholen te bouwen, maar dankzij de kostscholen is het recht van alle kinderen op onderwijs verzekerd. Dat Tibetaanse dorpsscholen zijn gesloten of afgebroken zei ze er niet bij.