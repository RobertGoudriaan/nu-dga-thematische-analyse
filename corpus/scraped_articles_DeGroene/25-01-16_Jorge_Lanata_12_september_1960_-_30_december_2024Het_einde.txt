Jorge Lanata 12 september 1960 - 30 december 2024 Het einde

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
16 januari 2025
Jorge Lanata was de meest gehate én meest geliefde journalist van Argentinië. Hij stak onder andere zijn middelvinger op naar de corrupte regeringen van de Kirchners.
De Argentijnse journalist Jorge Lanata kampte tien jaar met een cokeverslaving en ging weleens feesten met Charly García, een rockster met een legendarische status in het land. Maar als de twee in 2000 tegenover elkaar zitten voor een interview is de sfeer in de studio gespannen.
Lanata had graag bokser willen zijn en dat is te zien aan de manier waarop zijn lijf meedoet aan het interview. Hij leunt wat naar voren, zijn grote buik tegen de tafel gedrukt om de afstand zo klein mogelijk te maken. Met zijn ogen doet hij aan visueel armpje drukken door ze nauwelijks af te wenden. Als de camera op de rockster is gericht zie je zijn blik wegschieten, steeds onderweg naar een nieuw rustpunt.
'Eerlijk: ik weet niet of je wel een artiest bent', zegt Lanata, terwijl de askegel bijna van zijn sigaret valt. 'Je bent jezelf gaan kopiëren.'
'En jij bent een klootzak', antwoordt García. Hij neemt een slok water en kijkt Lanata daarna in de ogen. 'Maar wel een goede klootzak.'
Deze dialoog werd bij de dood van Lanata eind december veel aangehaald. Wellicht omdat 'goede klootzak' een rake typering is van de man die bekendstaat als de meest gehate én meest geliefde journalist van het land. Lanata had een grote en vernieuwende invloed op de Argentijnse media door tegen iedereen een klootzak te zijn. Hij legde de corruptieschandalen van twee regeringen bloot en was kritisch op beide zijden van het politieke spectrum.
De politiek is in Argentinië van oudsher sterk gepolariseerd, en vanwege de banden die media met politieke partijen hebben horen veel journalisten bij één kamp. 'Het ergste van ons land is het feit dat we gebroken zijn', zei Lanata in een speech in 2013. Het woord dat hij in die toespraak gebruikte,la grieta(de breuk), is sindsdien de standaardterm om die splitsing te duiden.
Lanata begint jong als journalist. Later verklaart hij dat door een verband te leggen met de tumor die zijn moeder in het spraakcentrum van haar hersenen had. Hij kon haar vragen stellen , maar omdat ze niet meer kon spreken moest hij het thuis zonder antwoorden doen. Het levert hem de diepe drive op van iemand met een inherent tekort.
Op zijn veertiende klopt Lanata aan bij Radio Nacional in Buenos Aires om te vragen om werk. Omdat het radiostation geen ruimte in de begroting heeft om hem als journalist te betalen is zijn eerste baan op papier 'violist in het jeugdorkest'. Uit geldgebrek maakt de zender opnames op gebruikte bandjes die toegestuurd worden door de radio in Hilversum.
Zijn doorbraak volgt op zijn 26ste als medeoprichter van het linksgeoriënteerde tijdschriftPágina/12. In de jaren negentig maaktPágina/12furore door met een kleine redactie als vrijwel enige medium de corruptie van de toenmalige regering van Carlos Menem bloot te leggen. Een van de bekendste publicaties gaat over het Amerikaanse voedselverwerkingsbedrijf Swift. Een regeringsfunctionaris bleek Swift om geld te hebben gevraagd om het papierwerk rond de vestiging van hun fabriek te 'versnellen'.
Als diezelfde president Menem de verantwoordelijken voor de verdwijningen tijdens de dictatuur van Videla een presidentieel pardon geeft, komt de bekendste editie vanPágina/12uit, met een blanco omslag uit protest tegen dat besluit. 'Niets kan helemaal blanco blijven', schrijft Lanata op de cover. 'Zelfs niet dit vel papier, nu vast doorgroefd door kreuken, kleine vlekken en schaduwen. Ook de geschiedenis van een land kan niet blanco blijven.'
Spelen met vorm wordt een gewoonte van het tijdschrift. Als er bij een editie een gat door het midden van de cover wordt geboord als symbolisering van de verdwijning van overheidsgeld leidt dat tot ruzie met adverteerders: het gat gaat door alle pagina's en dus ook door alle advertenties heen. De stunts zijn het begin van 'showman' Lanata, die als motto had dat het vermaken van het publiek een journalistieke plicht is.
Veel van zijn aanhangers noemen Lanata een verrader als hij in 2012 gaat werken voor Grupo Clarín. Dat is het grootste mediaconglomeraat van Argentinië en werd door hemzelf neerbuigend aangeduid als 'de monopolist'. Terwijl zijn oude liefdePágina/12de banden met de toenmalige links-populistische regeringen van respectievelijk Néstor en Cristina Kirchner stevig aanhaalt, ontwikkelt Lanata zich bij Clarín opnieuw tot de grootste overheidscriticus. Zijn tv-programmaPeriodismo para todoswijdt hij grotendeels aan onderzoek naar de'Korrupción'van de Kirchners. Als logo krijgt het programma zijn favoriete symbool: de middelvinger.
Ondanks zijn door diabetes en verslavingen verzwakte gezondheid bleef Lanata tot het einde kritiek leveren op de zittende macht. Het leidde begin vorig jaar tot een conflict met de huidige president Javier Milei, die op X suggereerde dat Lanata zelf corrupt was geworden. Lanata spande een rechtszaak aan voor smaad, die nu door mede-journalisten verder gevoerd zal worden.
Lanata stierf in een ziekenhuis in Buenos Aires, acht jaar nadat hij volgens zichzelf 'herboren' was in een café even verderop. Tijdens het drinken liet een verre nicht plots vallen dat ze vroeger haar vader had horen zeggen dat Lanata geadopteerd was. Lanata's moeder - of degene van wie hij dacht dat ze zijn moeder was - had hem dat nooit kunnen vertellen. Het maakte de wereld voor Lanata opnieuw tot één groot vraagteken. 'Ik kom nu nergens meer vandaan', schreef hij in die periode. 'Ik ben alleen nog de weg die ik beging.'
Hij bleef kritiek leveren op de zittende macht, ondanks zijn verzwakte gezondheid
Diego Giudice / ArchivoLatino / Redux / ANP | 2013