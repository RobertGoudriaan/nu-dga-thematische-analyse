Monument voor Varian Fry Dichters&Denkers

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
27 februari 2025
Bijzonder knap hoe Uwe Wittstock vluchtverhalen verwerkt tot een soepel en spannend verteld geheel. Hij deed dat eerder inFebruari 1933,en nu is erMarseille 1940,met de Amerikaanse journalist Varian Fry als onbetwiste held.
In mei 1940 vielen Duitse troepenFrankrijk binnen, op 14 juni werd Parijs ingenomen. Het noorden en westen van het land werden bezet gebied; het zuidoosten was vrije zone,État francais,bestuurd door het Vichy-bewind onder leiding van maarschalk Pétain. Dat bracht een vlucht van ongekende omvang van noord naar zuid teweeg, schattingen lopen uiteen van acht tot tien miljoen mensen. In veel gevallen betrof het joodse intellectuelen en kunstenaars uit Duitsland, die eerder, in 1933, al voor het Hitler-regime naar Frankrijk waren gevlucht en die nu dus voor de tweede keer moesten vluchten. En uiteindelijk, naarmate de repressie ook in het zuiden toenam, moesten ze dat zelfs voor de derde keer.
Daarover is veel geschreven. Niet alleen achteraf, door historici, ook heet van de naald door de vluchtelingen en hun helpers zelf, in brieven en dagboeken, later in vluchtverhalen, interviews, biografieën en autobiografieën. Maar niet eerder werd er een poging gedaan een groot aantal van die individuele vluchtverhalen te integreren in een overkoepelend geheel dat bijna als een klassiek verhaal wordt verteld, chronologisch, in de tegenwoordige tijd en de daarbij horende ongewisheid. Dat is nu gebeurd door Uwe Wittstock, literatuurcriticus en essayist.
Wittstock was de aangewezen auteur voor deze monsterklus. Eerder schreef hijFebruari 1933over de machtsovername van Hitler op grond van dezelfde uitgangspunten, dus vanuit het meervoudige perspectief van een aantal belangrijke schrijvers, en van dag tot dag. 'Voor alles wat in dit boek wordt verteld', verzekerde hij, 'bestaan bewijzen', een uitgangspunt dat hij nu woordelijk herhaalt. Toch lasFebruari 1933eerder als een bij vlagen razend spannende roman dan als een studie die het van ijver en voetnoten moet hebben; ik noemde dat toen een vorm van synchrone geschiedschrijving in episch-filmische stijl.
In zijn nieuwe boek,Marseille 1940,heeft hij die methode geperfectioneerd. Hij werpt nieuw, verhelderend licht op Franz Werfel en Alma Mahler-Werfel, Lion Feuchtwanger, Hannah Arendt, Heinrich Mann, Anna Seghers, André Breton, Max Ernst, Marc Chagall en vele anderen. Bij hun eerste optreden introduceert hij hen biografisch, compact en allergisch voor flaptekstenpoeha, vervolgens vervlecht hij die miniportretjes soepel met de relevante politieke of culturele context.
Ook nuanceert Wittstock het beeld van de steeds onontkoombaarder tot collaboratie met de Duitsers gedwongen Fransen. Verrassend vaak blijken vluchtelingen te zijn geholpen door moedige soldaten, douaniers, naamloze burgers, taxichauffeurs, cafébazen, hoeren, boeren en boerinnen, die daarbij hun eigen levens op het spel zetten. Dat is zeker het geval als het om Wehrmacht-soldaten gaat die op beslissende momenten een oogje dichtknijpen. Maar de betekenis van het boek schuilt bovenal in de lof voor een nagenoeg onbekende Amerikaan die dankzij zijn onverzettelijkheid, vindingrijkheid en moed zo'n vierduizend vluchtelingen het leven redde, maar daarvoor vaak meer stank dan dank kreeg. Hij is de centrale figuur in dit boek. Zonder hem had het niet geschreven kunnen worden. Zijn naam: Varian Fry.
Varian Mackey Fry werd in 1907 geboren in New York en groeide op in Ridgewood, New Jersey. Al gauw bleek hij eigenzinnig, getalenteerd en tegendraads, lezer en natuurliefhebber. Hij blonk uit in Grieks en Latijn, maar werd ook regelmatig van school gestuurd. Toen hij hoorde datUlyssesvan Joyce in de VS als pornografie werd verboden, bestelde hij subiet een exemplaar rechtstreeks bij de uitgever in Parijs, liep er provocerend mee te koop en las er zijn klasgenoten uit voor. Een paar jaar later, in 1927, inmiddels excellent student aan Harvard, richtte hij met het geld van een rijke vriend een avant-gardetijdschrift op,Hound & Horn,waarin ze werk van Ezra Pound, T.S. Eliot, Gertrude Stein en Picasso afdrukten. Het scheelde een haar of hij was definitief van de universiteit gestuurd toen hij een bordje met de tekstFOR SALEhad gestolen en voor de deur van de universiteitsrector had neergezet die hij van omkooppraktijken verdacht.
Niet vreemd dat Fry in de progressieve journalistiek terechtkwam en daar ook meteen indruk maakte. Collega's noemden hem 'Varian the Contrarian'. In 1935 stond hij op het punt hoofdredacteur te worden vanThe Living Age,een belangrijk, bijna honderd jaar oud maandblad gespecialiseerd in buitenlandse politiek. Hij was weliswaar erg jong voor die functie, nog geen 28, maar hij wist wat hij wilde, hij wilde naar Europa, waar hij in het oprukken van de fascistische partijen in Duitsland, Oostenrijk en Italië een ernstige bedreiging zag voor de wereldvrede. Maar eerst wilde hij een paar weken voor research naar Duitsland,The Living Agemoest 'een alarmbel [worden] die zelfs de oren van de doofste en traagste Amerikanen zal laten tuiten'.
Hier begint WittstocksMarseille 1940.Het is 15 juli 1935, Fry heeft twee maanden door Duitsland gereisd en zit nu in een ouderwets, chic restaurant in Berlijn. Na het eten wandelt hij nog wat door de stad en is er dan plotseling getuige van hoe geüniformeerde SA'ers een café aan de Kurfürstendamm aan diggelen slaan en een paar uit hun auto's gesleurde mannen - 'Jodenknechten', 'volksverraders' - gruwelijk aftuigen. En terwijl politieagenten intussen doodgemoedereerd het verkeer regelen, zoekt de verbijsterde Fry zijn toevlucht in een café van waaruit hij de antisemitische slogans brullende knokploegen buiten in het oog houdt. Dan komen er twee SA'ers naar binnen, koersen af op een van de gasten, waarschijnlijk een jood, een van de mannen grijpt naar een dolk aan zijn gordel en steekt het lemmet in de weerloos op tafel liggende hand van de gast. 'Het slachtoffer brult, krijst (...), de kerels lachen, de een trekt de dolk er weer uit. Grijnzend verlaten ze het café, niemand houdt hen tegen.' Vanaf dat moment is Fry - in zijn eigen woorden - 'een vurige antinazi', en niet alleen met woorden.
Op 25 juni 1940 nodigt hij tweehonderd prominente gasten uit voor een banket in het dure hotel Commodore in New York. Doel: geld inzamelen om zoveel mogelijk internationaal erkende kunstenaars en intellectuelen in Europa te redden van vervolging, nadrukkelijk zonder politieke bedoelingen. Dat leidt tot de oprichting van het Emergency Rescue Committee (erc). Op verzoek van Fry stelt Thomas Mann, die al een tijd in New York woont, een lijst met tweehonderd namen op van hoofdzakelijk joodse intellectuelen die, grotendeels ondergedoken of in interneringskampen, met spoed geholpen moeten worden. Met die vage opdracht, de namenlijst en 3400 dollar aan giften vastgeplakt aan een scheenbeen, gaat Fry, als niemand anders zich aanmeldt, naar Marseille. Hij is het prototype van de slanke, onberispelijk geklede East Coast-intellectueel, spreekt uitstekend Frans en behoorlijk Duits, zal dus niet gauw argwaan wekken. Hij zou drie weken wegblijven, het werden dertien maanden.
Marseille 1940luidt de titel van Wittstocks boek - een logische titel, Marseille was nog de enige niet door de Duitsers gecontroleerde zeehaven en daarmee voor verreweg de meeste vluchtelingen de verhoopte toegang tot de vrije wereld, de VS, Brazilië of (voor de communisten) Mexico. Maar daarvoor waren een inreisvisum plus de nodige andere documenten vereist, Amerika zat bepaald niet te wachten op Europese oorlogsvluchtelingen. Bovendien voeren de grote trans-Atlantische lijnschepen vanaf het begin van de bezetting alleen nog maar af vanuit Lissabon. En daarvoor was weer een duur Spaans en Portugees transitvisum nodig, dat alleen werd verstrekt aan mensen die al een ticket voor de grote overtocht hadden.
Marseille telde voor de oorlog negenhonderdduizend inwoners, drie maanden later waren er een half miljoen mensen bijgekomen, onder wie vele duizenden ballingen uit interneringskampen. Al die mensen waren berooid, hulpeloos en bang (opnieuw) gearresteerd te worden. De politie patrouilleerde overal, hield razzia's of doorzocht willekeurige cafés en hotels. De Franse regering had zich namelijk verplicht 'alle Duitsers die zich in Frankrijk bevinden en die door de Duitse Rijksregering bij naam worden genoemd op verzoek uit te leveren'. Fry noemde datSurrender on Demand- het werd ook de titel van het boek dat hij over zijn Franse tijd in 1942 zou schrijven en waarvan de Nederlandse vertaling alsVluchtoord Marseillebij Cossee is verschenen. Maar nu, eenmaal in Marseille, hoefde hij niet zijn best te doen om 'cliënten' te werven voor zijn erc. Meer vluchtelingen dan hij aankon liepen de deur van zijn als kantoortje ingerichte hotelkamer plat, en allemaal wilden ze visa of begeleiding voor een loodzware en levensgevaarlijke voettocht over de Pyreneeën.
De verhalen daarover zijn hartverscheurend,
soms ook ongewild komisch. Charles Fawcett, een Amerikaanse medewerker van Fry, wordt gevraagd te trouwen met een joodse vrouw die in een interneringskamp wordt vastgehouden. Daarmee is de vrouw een Amerikaanse, wordt uit het kamp ontslagen, krijgt een Frans uitreisvisum en ontkomt naar Lissabon. Zodra de vrouw Frankrijk heeft verlaten regelt de advocaat die deze huwelijkskomedie op touw heeft gezet een echtscheiding en koppelt Fawcett aan een van de volgende trouwlustige kampbewoonsters - en dat om de twee weken en tot zesmaal toe.
Een van de bekendste en meest tragische vluchtverhalen is dat van Walter Benjamin. Daarvoor baseert Wittstock zich op getuigenissen van de Duitse verzetsstrijdster, vluchteling én vluchthelper Lisa Fittko inVlucht over de Pyreneeën,ook uitgegeven door Cossee. Geleid en ondersteund door de als Baskische boerin verklede Fittko onderneemt de breekbare en onhandige schrijver de barre, vijf uur durende tocht over de Pyreneeën naar de grensplaats Portbou. Hij is uitgeput, denkt - naar later blijkt ten onrechte - dat hij door de Gestapo zal worden gearresteerd en pleegt zelfmoord.
Intussen raakt Fry op een heel andere manier in de problemen. Gealarmeerd door de Amerikaanse consul, die in de gaten heeft dat het erc vluchtelingen veel verdergaande steun biedt dan geld of kleding, laten de geschrokken diplomaten van het State Department in Washington hem weten dat ze zijn activiteiten 'niet billijken'. Hem wordt geadviseerd, niet voor het eerst, vrijwillig terug te keren naar de VS. Fry voelt zich verraden, hij weigert. Er zijn nog te veel onschuldige mensen die het zonder zijn hulp niet redden. Bovendien bevalt het leven in de Provence hem steeds beter, zeker sinds hij zijn intrek heeft genomen in de negentiende-eeuwse Villa Air-Bel. Naast het zenuwslopende werk voor het erc geniet hij van de cultuur, de natuur, de wijn, de mensen.
Op 29 augustus wordt Fry gearresteerd. Hij neemt afscheid van zijn aangeslagen medewerkers en wordt het land uitgezet. In New York wordt hij met de nek aangekeken, hij schrijftSurrender on Demand,dat nauwelijks wordt opgemerkt, hij wordt bespioneerd door de FBI en vindt moeizaam werk als reclametekstschrijver voor Coca-Cola en als leraar Latijn. In 1963 wordt hij in zekere zin gerehabiliteerd. Voor het door Albert Einstein opgerichte International Rescue Committee reist hij opnieuw naar Frankrijk om met behulp van kunstenaars die hij destijds had gered een map samen te stellen met originele lithografieën. Na twee jaar is Jacques Lipchitz de enige die positief heeft gereageerd. Fry is hevig teleurgesteld. Hij overlijdt op 13 september 1967 aan een beroerte, 59 jaar oud.
Op 5 maart, 17.00 uur, is Uwe Wittstock te gast bij de Duitse ambassade in Den Haag (toegang gratis, na aanmelding); op 6 maart, 19.00 uur, bij het Goethe-Institut in Amsterdam (toegang 5 euro). De voertaal op beide avonden is Duits
courtesy of Annette Fry / United States Holocaust Memorial Museum | Varian Fry in Marseille, 1940-1941