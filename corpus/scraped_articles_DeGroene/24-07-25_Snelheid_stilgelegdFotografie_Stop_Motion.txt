Snelheid stilgelegd Fotografie Stop Motion

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
25 juli 2024
Eind negentiende eeuw ontdekten de fotografen Eadweard Muybridge en Étienne-Jules Marey hoe ze bewegingen konden vastleggen. Hun studies, nu te zien in het Rijksmuseum, vertellen iets over tijd zelf.
Twee mannen die haasje-over spelen,lippen die de woorden 'ik hou van je' uitspreken, een tijgerin die op haar gemak richting de camera loopt. Hun bewegingen zijn stilgezet en opgedeeld in een sequentie:je - vous - aime. Het is alsof de werking van tijd zelf aan ons wordt getoond, dat wat we met het blote ogen nooit zouden kunnen zien.
De baanbrekende bewegingsstudies van de Brits-Amerikaanse fotograaf Eadweard Muybridge en de Franse fotograaf en wetenschapper Étienne-Jules Marey (beiden geboren in 1830 en overleden in 1904), samengebracht in de tentoonstellingStop Motionin het Rijksmuseum, bevinden zich op het kruispunt van beeldende kunst, wetenschap, educatie en technologische innovatie. Ze werden gemaakt in de tweede helft van de negentiende eeuw, op een moment dat de wereld zichzelf in stroomversnelling opnieuw uitvond, en zouden vooruitlopen op het medium dat niet veel later de cultuur zou definiëren: film. Marey en Muybridgde ontdekten, aan weerszijden van de Atlantische Oceaan en min of meer gelijktijdig, hoe ze een snelle beweging konden registreren. Marey koos ervoor om die beweging in één beeld te laten zien, waarbij de verschillende stappen van die beweging elkaar deels overlappen, terwijl Muybridge opteerde voor een sequentie zonder overlap.
Van Marey toontStop Motionde glasnegatieven die het Rijksmuseum via een schenking in bezit kreeg. Daarop is bijvoorbeeld te zien hoe een schermer uitstapt en aanvalt. De diverse fases van de beweging zijn nauwgezet te volgen via de lijnen die de ledematen van de schermer maken. De beweging zélf, de zwier van de schermer, is in het beeld gevat.
Wat dat betreft zijn Muybridge's fotowerken concreter, en op een bepaalde manier platter. Neem de kaketoe in vlucht, een werk dat zestien foto's omvat, in twee rijen van acht onder elkaar. De reeks zelf vormt een raster maar ook op de achtergrond van de foto's is een ruitjespatroon te zien, wat het beeld iets zakelijks geeft. Tegelijkertijd benadrukken de strakke lijnen juist de sierlijkheid van de vlucht van de vogel, botst de willekeur van het leven op onze behoefte om te meten. De beelden van Marey zijn bijzonderder dan die van Muybridge, en toch ontroeren die laatste me meer. Waar zit dat in?
Eadweard Muybridge wordt geborenin Kingston upon Thames, een stadje nabij Londen. Op dat moment in 1830, schrijft Rebecca Solnit inRiver of Shadows: Eadweard Muybridge and the Technological Wild West(2003), wordt het tempo van de wereld nog bepaald door de natuur. Snelste manier om te communiceren? Duiven. Snelste manier om je voort te bewegen? Paarden. Het tempo van binnenvaartschepen, schrijft Solnit, wordt bepaald door de stroming van de rivier of de snelheid van de paarden die de boten door kanalen trekken. Maar zes maanden na Muybridge's geboorte, als de eerste passagierstreinen beginnen te rijden, is het de mens die het tempo van het leven bepaalt en wordt alles wat men dacht te weten over ruimte en tijd in een keer op de schop genomen.
Muybridge is twintig als hij zijn familie vertelt dat hij de wereld wil zien. Hij steekt de oceaan over naar de Verenigde Staten. Daar verblijft hij onder andere in New York en New Orleans voordat hij zich vestigt in San Francisco, om er in 1856 een boekhandel te openen aan Montgomery Street.
Op het moment dat Muybridge er arriveert, is San Francisco het vertrekpunt van de nieuwe wereld. De stad ligt in het hart van de goldrush, die collectieve manie van hebzucht die een keten van versnelde ontwikkelingen heeft ingezet aan de westkust van de Verenigde Staten. Later zal dit het terrein zijn waar innovatie en commercie hand in hand gaan, waar kennis kapitalisme ontmoet; het terrein van talloze universiteiten, de meeste van heel Amerika; het terrein van Silicon Valley en Hollywood. Hoge kunst, schrijft Solnit in haar boek, werd uitgevonden in Parijs, maar mainstreamcultuur ontstond aan de Amerikaanse westkust.
Voor Muybridge gaat het leven in San Francisco toch niet snel genoeg. Hij trekt eropuit, reist dwars door Amerika en legt zich toe op fotograferen. Als hij in 1867 terugkeert naar San Francisco is hij geen boekhandelaar meer, maar fotograaf. Hij legt, al dan niet in opdracht, de natuur vast: een meer, een vallei, een waterval. Hij legt vast hoe de mens zijn stempel op die natuur drukt: vuurtorens, bruggen, de treinrails die gebergte plat maakt, de stad die altijd in aanbouw is. Hij legt de levensstijl van inheemse stammen vast voordat die wordt weggevaagd door witte expansiedrang.
In 1872 wordt Muybridge ingehuurd door voormalig gouverneur Leland Stanford, een van de initiatiefnemers van spoorwegmaatschappij Central Pacific Railroad en later de oprichter van Stanford University. Stanford en zijn vrienden zijn in een discussie verwikkeld geraakt met enkele prominente ruiters aan de oostkust en hij hoopt dat Muybridge uitsluitsel kan geven. Stanford, zelf in het bezit van enkele drafpaarden, is er namelijk van overtuigd dat een paard tijdens het draven met vier benen van de grond komt. Maar, vraagt hij zich af, hoe zou hij dat kunnen bewijzen?
Muybridge's dierenfoto's ontroeren me meerdan de foto's die hij maakte van mensen. De menselijke activiteiten die hij vastlegde, zijn vaak nogal archaïsch; iemand draagt een mand of doet iets met een waterkan. Ook de focus op sport voelt alleszins Oudgrieks aan.
Maar als ik naar Muybridge's foto's kijk, besef ik vooral dat bepaalde menselijke activiteiten, zoals rennen, lopen en spelen, weliswaar van alle tijden zijn maar dat de manier waaróp we rennen, lopen en spelen onvoorspelbaar is, afhankelijk van de persoon, het moment, de omstandigheden. We zigzaggen als onze gedachten afdwalen, sjokken gebogen omdat we moe zijn, kijken opzij omdat we worden afgeleid, dansen als we verliefd zijn. Muybridge zal zijn modellen een opdracht hebben gegeven: loop maar zo normaal mogelijk! Met rechte rug, in een rechte lijn, met de blik recht vooruit. Maar Muybridge's dieren gedragen zich zoals ze zich nu eenmaal gedragen. Ze worden niet gecoacht, maar geobserveerd. Het maakt deze foto's tijdloos op een manier waarop Muybridge's foto's van mensen dat niet zijn.
Veel van Muybridge's menselijke modellen zijn naakt terwijl ze hun bezigheden uitvoeren. Die beelden maken me ongemakkelijk, niet omdat ik het naakt associeer met seks, maar omdat ze me doen denken aan medische experimenten. Mijn moeder, geboren in het laatste jaar van de Tweede Wereldoorlog, griezelde ooit bij een artistiek naaktportret omdat de foto haar, zo vertelde ze me, deed denken aan 'concentratiekampen'. Muybridge's foto's werden op grote schaal gebruikt voor educatieve doeleinden maar, vermeldt een van de zaalteksten, een groot deel van de foto's waarop vrouwelijk naakt te zien was, raakte zoek. Verdween in het zwarte gat van studentenkamers. Is naakt inmiddels zozeer geseksualiseerd dat het ons juist ongemakkelijk maakt om naakte mensen te zien die níets met seks te maken hebben?
Occident heet het paarddat in 1872 model staat voor Eadweard Muybridge - een woord dat, als tegenhanger van 'Oriënt', staat voor het Westen. Het is Stanfords eigen paard, een van de snelste dravers van Amerika. Later, als Muybridge besluit om de techniek die hij ontwikkelde voor de foto's van Occident te verfijnen en breder toe te passen, op andere dieren, en op mensen, en hij ook een galopperend racepaard fotografeert, is nog duidelijker te zien dat Stanford gelijk heeft: een paard komt met vier benen tegelijk van de grond. Tegelijkertijd onthult Muybridge dat dit er anders uitziet dan altijd werd gedacht: het paard rent niet met gestrekte benen - twee vooruit, twee naar achter - maar heeft ze ingetrokken als een dode spin.
Gaan de foto's van Muybridge en ÉtienneJules Marey over beweging, of gaan ze over stilstand? Fotografie, schrijft Rebecca Solnit in haar boek, is een van de meest paradoxale uitvindingen van de negentiende eeuw. Het is een technologie die zich voorwaarts haast en tegelijkertijd bezig is om terug te kijken, want zodra je een foto maakt is die al deel van het verleden. Het is een medium dat de wereld ten tijde van zijn uitvinding sneller vastlegt dan ooit, maar die wereld moet er wel voor stilstaan - dat wil zeggen, tot de innovaties van Muybridge en Marey. Hun foto's gaan over beweging, denk ik, juist omdat ze níet bewegen. Ze gaan over stilstand, juist omdat ze beweging laten zien. Ze gaan hoe dan ook over tijd; over het medium fotografie zelf, dat de werkelijkheid heel dicht nadert en tegelijkertijd in staat is om te laten zien wat buiten die foto niet bestaat, simpelweg omdat het onze waarneming te boven gaat.
Kijken naar de foto's van Marey is als kijken naar zijn dromen: wat hij laat zien hadden we zelf niet kunnen verzinnen. Prachtig is de reiger in vlucht die hij in één foto wist te vatten, alsof een parade aan vogels door de lucht trekt; surrealistisch is de hordeloper die tien hordelopers werd. Mareys foto's zijn weids waar die van Muybridge smal zijn; ze schetsen geen dromen maar graven zich in in de realiteit. Marey laat ons iets laat zien wat onze verbeelding te boven gaat, en daarmee doet hij het werk vóór ons, maar Muybridge zet ons júist aan het werk. Zie Muybridge's beroemdste fotoreeks: het galop van een racepaard in 22 frames. De beweging is uit het beeld weggenomen, maar in gedachten monteer je de losse beelden aan elkaar. Zet je het paard zelf in beweging. Je maakt het beeld als het ware af, en op die manier voer je een gesprek met de kunstenaar. Dat is de betekenis van kunst, en dat is waarin de ontroering zit.
Collectie Rijksmuseum | Links: Eadweard Muybridge, Het paard Bouquet galopperend, 1887;