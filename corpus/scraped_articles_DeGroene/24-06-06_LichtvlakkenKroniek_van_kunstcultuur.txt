Lichtvlakken Kroniek van kunst&cultuur

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
6 juni 2024
TONEEL Panic Room
De man en de vrouw lopen langzaam op elkaar af over het grote schouwburgtoneel. Zo'n romantische, vertraagde ontmoeting zou het kunnen zijn. Dan verdwijnt de vrouw ineens. Het lijkt magische trucage. Maar het is eenvoudiger. De vrouw stapt uit het licht de donkerte in. De toneelruimte inPanic Roomis inktzwart. Een eindeloze duisternis omgeeft de twee acteurs. Lichtvlakken die op de lege speelvloer verschijnen, vormen het enige decor. De belichting doet in de voorstelling van Theater Utrecht meer dan acteurs zichtbaar maken en taferelen sfeer en stemming geven. Het lichtontwerp van Varja Klosse is in dit verhaal over elkaar kwijtgeraakte geliefden een medeverteller. De plek waar hun afscheid zich afspeelt, is een abstract voorgeborchte.
De man die door Jacob Derwig wordt gespeeld heeft in het begin de sterkste aanwezigheid. Hij vertelt over de doodsaanzegging die hij kreeg van een arts. 'Daar lig je dan', zijn de eerste woorden die hij uitspreekt tussen lichaamstergende hoestbuien door. Het licht geeft hem de vierkanten vloercontouren van het afgelegen huis waarin hij zich in de laatste periode van zijn leven heeft teruggetrokken. Abke Haring duikt aarzelend op uit het zwart daaromheen, vertoeft aan de zijlijnen van het lichtvlak en speelt met de mogelijkheid van het zichtbaar worden. Later tekent een oplichtende kring voor hen de wereld waar ze samen waren, en ook weer niet. Hij holt rondjes langs de cirkelrand, zij doet zijn bestemmingsloze rennen plagerig na. In choreografische sequenties zoeken hun lijven elkaar in rusteloze verstrengelingen waaruit zij steeds ontsnapt. Wat hen uit elkaar drijft, is een tegengesteld idee over de invulling van hun gezamenlijke toekomst. Hij wil kinderen. 'Ben ik dan niet genoeg?' is haar betekenisvolle wedervraag. Zij reist als oorlogsfotografe naar verre brandhaarden, bereid haar leven te riskeren om verslag te doen van gruwelijk onrecht. Hij constateert dat hij voor háár niet genoeg reden is om thuis te blijven.
De tekst die scenarist/toneelschrijver Esther Duysker voorPanic Roomschreef, samen met regisseur Floor Houwink ten Cate en met bijdragen van de twee spelers, heeft een indringende directheid. Zonder literaire opsmuk raken de dialogen de kernvraag van het menselijk bestaan: hoe daar zin en richting aan te geven. In een indrukwekkende monoloog roept de vrouw een oorlogssituatie op waarin zij met twee kinderen wegvlucht van hun neergeschoten ouders. Een warme gloed wist daarbij alle donkerte weg, het kale lichtpeertje bovenin wordt de hittezon. De oproep 'schijn licht!' uit de wat cryptische begintekst van de vrouw over een uil, verbindt zich nu met de noodzaak om het leed van de kinderen in alle oorlogsgebieden in de schijnwerpers te zetten. Dit geeft het publiek de gelegenheid om de intens verdrietige machteloosheid te voelen over wat er in Gaza en Oekraïne gebeurt. Zijn de kinderen daar niet ook ónze kinderen? De vrouw had haar geliefde willen meenemen, hem het belang van haar levenswerk doen ervaren. Hun ontmoeting in het schijnsel van de dood maakt dit alsnog mogelijk.
Marijn van der Jagt
Tournee tot eind juni:https://theaterutrecht.nl
Julian Maiwald | Jacob Derwig en Abke Haring in Panic Room