Infantiel borrelnootjes-advies Briefwisseling Heeft het coronabeleid onze democratie aangetast?

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
21 september 2023
In hoeverre waren de samenscholingsbeperkingen, mondkapjesverplichtingen en andere tijdelijke maatregelen in de coronaperiode legitiem?Ewald EngelenenCasper Thomasschrijven elkaar.
Heveadorp, 15 augustus 2023
Beste Casper,
Zoals je wellicht hebt meegekregen heb ik de columns en interviews die ik tussen 2020 en 2022 over de coronapandemie heb geschreven gebundeld, onder de ironische titelWappie. Bij de zoektocht naar op te nemen stukken op de site vanDe Groene Amsterdammerkwam ik een stuk van jou tegen. Van april 2020 dateert het, een maand nadat de pandemie officieel was afgekondigd en twee weken nadat Rutte zijn U-turn had gemaakt en van kuddeimmuniteit naar lockdowns was gezwierd.
Je stuk is een bedachtzame, tastende zoektocht naar hoe de medisch gefundeerde ingrepen in ons dagelijks leven democratisch geduid moesten worden. Je laat zien hoe autocratische en democratische reacties naar elkaar toe kropen, hoe de pandemie ook in volwassen democratieën autocratische tendensen zichtbaar maakte die al voor het uitbreken van de pandemie aanwezig waren (met een hoofdrol voor Trump en Macron), en je eindigt je stuk met het criterium van leesbaarheid om te bepalen of de nationale respons wel of niet verenigbaar is met de beginselen van de democratische rechtsstaat. Daaronder versta je, als ik je goed heb begrepen, dat de maatregelen helder, consistent, onderbouwd, tijdelijk en voorwaardelijk moeten zijn. En je concludeert op basis daarvan dat de wijze waarop Rutte IV had gereageerd daaraan grosso modo voldeed.
Mijn oordeel was destijds, en is nog steeds, een andere. Ik kon mij vinden in de eerste lockdown, begreep dat het kabinet in de initiële mist van paniek en onwetendheid het zekere voor het onzekere nam, en probeerde te voorkomen dat het uitgeklede, vermarkte zorgstelsel overbelast zou raken. Maar al in april, toen de eerste internationale besmettings- en overlijdensdata beschikbaar kwamen, hadden de autoriteiten kunnen weten dat wij niet allemaal gelijkelijk kwetsbaar waren voor het virus. De sluier van onwetendheid, om die metafoor van John Rawls maar te gebruiken, die de schendingen van onze burgerlijke vrijheidsrechten die lockdowns (en later vaccinatiedrang) nu eenmaal zijn in eerste instantie legitimeerde, was al snel verleden tijd waardoor de deur werd geopend naar een meer op de maat van de ongelijke risico's gesneden coronabeleid. De kwetsbaren - zestigplussers en iedereen met onderliggende gezondheidsproblemen - hadden in staat kunnen worden gesteld om zichzelf te isoleren, terwijl de rest - met wat minimale beperkingen - zijn of haar dagelijks leven had kunnen vervolgen.
Het is wat Anders Tegnell, de Zweedse tegenvoeter van 'onze' Jaap van Dissel, van meet af aan heeft gepropageerd. Het is interessant om het interview nog eens terug te lezen dat deFinancial Timesin september 2020, een paar weken voor het begin van de vaccinatiegolf, met hem had. Ik haal er drie zaken uit. Ten eerste onderkent hij dat er in Zweden in de zorghuizen grote fouten zijn gemaakt: daar kwam de piek van coronadoden in het eerste halfjaar vandaan. Te weinig afstand, te weinig ventilatie, onvoldoende hygiene, onvoldoende voorbereid zorgpersoneel. Het zijn dezelfde fouten die in Nederland, België en het Verenigd Koninkrijk zijn gemaakt, niet voor niets alle vier landen met een forse aanwezigheid van private equity in de ouderenzorg. De vele doden die daar gevallen zijn, zijn mede veroorzaakt door een verdienmodel dat eigenlijk niet thuishoort in de medische sector. En daar heb ik toen, en nog steeds, veel te weinig over vernomen in pers en politiek.
Ten tweede stelt hij dat het virus sowieso endemisch wordt, dat daar tijd overheen gaat, en dat er dus democratisch draagvlak voor de maatregelen moet zijn. We zullen moeten leren leven met corona, zei Tegnell, en dus moeten de maatregelen helder, consistent en zo beperkt mogelijk zijn, willen burgers van een democratische rechtsstaat zich er gedurende lange tijd vrijwillig naar kunnen en willen schikken. En dus wel samenscholingsbeperkingen en afstandsregels maar geen winkel- en horecasluitingen, laat staan school- en crèche-sluitingen, en geen mondkapjesverplichtingen: er is geen medisch bewijs, zo wist Tegnell al in september 2020, dat die besmettingen zouden tegengaan.
Vergelijk dat met de Nederlandse maatregelen: maar liefst vier lockdowns, een avondklok, maandenlange schoolsluitingen, van crèche tot universiteit, mondkapjes wel/niet, en op een gegeven moment kwam de staat zelfs met adviezen voor bakjes borrelnootjes, gedeelde bierglazen en juichkreten tijdens voetbalwedstrijden. Om maar te zwijgen van het libertair-paternalistische regime dat zo uit het boekNudgevan Cass Sunstein en Richard Thaler leek te zijn gelicht en dat ons niet behandelde als burgers maar als atomaire deeltjes die de staat naar believen alle kanten op kon schieten. Zelden heb ik mij meer geïnfantiliseerd gevoeld dan tijdens de twee coronajaren. En dat wil wat zeggen voor iemand die ooit in dienst is geweest.
En ten derde zou volgens Tegnell het eventuele vaccin geen zilveren kogel zijn. Het zou gevaccineerden niet steriel maken en dus zouden herhaalprikken nodig zijn. Oftewel: eerder griepprik dan poliovaccin. Contrasteer dat met de wijze waarop het kabinet Nederlanders aan het vaccin probeerde te krijgen: dansen met Janssen, aldus een verantwoordelijke minister. Prik je en herover je vrijheid. En wat volgde was een golf van propaganda die vaccinweigeraars neerzette als asociale egoïsten, mede gevoed door een overheid die beter wist en beter had moeten weten. De vaccins beschermden maar tijdelijk; je deed het niet voor anderen maar uitsluitend voor jezelf. En dus ontbrak iedere medische grond voor het QR-codebeleid. Nimmer zal ik de uitspraken van bewindslieden vergeten die om het hardst riepen dat de ongevaccineerden de ic-bedden bezetten, dat het door de vaccin-weigeraars kwam dat Nederland in een lockdown zat, en dat meer dwang wat hen betreft op zijn plaats was.
En dan die tijdelijkheid - toch een belangrijk onderdeel van je leesbaarheidscriterium. Ik vermoed dat je de discussie over de zogenaamde pandemiewet hebt gevolgd, die definitief moet maken wat tijdens corona via tijdelijke uitzonderingsbepalingen werd gedaan. Deze wet passeerde de Tweede Kamer en werd pas inhoudelijk tegen het licht gehouden in de Eerste Kamer. Ik raad je aan het indrukwekkende betoog van Partij voor de Dieren-senator en hoogleraar staatsrecht Peter Nicolaï eens te lezen. Die laat onomstotelijk zien dat onze grondrechten onvoldoende zijn beschermd in de pandemiewet, dat de wet de uitvoerende macht te veel mogelijkheden biedt om ongeclausuleerd in te grijpen in onze bewegingsvrijheden, omdat de juridische garanties niet in de hoofdwet staan maar in de memorie van toelichting en dus boterzacht zijn. Broddelwerk noemt Nicolaï het. Oftewel, wat tijdens corona uitzonderlijk was en alleen legitiem omdat het tijdelijk was, is nu definitief geworden en daarmee een slapende bom onder onze democratie. Het roept van de weeromstuit de vraag op of onze democratische grondrechten bij onze volksvertegenwoordigers wel in goede handen zijn.
Ik lees op dit moment het onovertroffenBlood and Ruinsvan de Britse militair-historicus Richard Overy die de Tweede Wereldoorlog herinterpreteert als een grote imperiale oorlog en dus uitgebreid ingaat op de diepe kloof die gaapt tussen de rechten van burgers in de kernstaat van het imperium en die van de koloniale ondergeschikten aan de randen. Het trof me als een bliksemflits toen ik het las: dat is wat er tijdens corona is gebeurd! Op ons zijn twee jaar lang dezelfde beheersingstechnieken toegepast als koloniale rijken destijds op hun koloniale subjecten toepasten. De trukendoos stond klaar, zeker in landen met een koloniaal verleden. Het is interessant dat Zweden, het enige land in Europa dat een andere koers volgde, ook geen koloniale geschiedenis heeft.
Mijn vraag aan jou, Casper, hoe kijk jij twee jaar later tegen je eigen oordeel van destijds aan? Ben je nog steeds van mening dat de Nederlandse respons leesbaar genoeg was om de tijdelijke inperking van democratische grondrechten te legitimeren? Of kijk je daar inmiddels toch anders naar? Ik ben benieuwd.
Met vriendschappelijke groeten,Ewald
Amsterdam, 28 augustus 2023
Beste Ewald,
Dank voor je bericht! Voordat ik inga op je specifieke vraag ('ben je van opvattingen veranderd?'), een tweetal punten. Het ingewikkelde aan het soort terugblikken waar we ons nu aan wagen is het effect van de wijsheid achteraf. Het is inmiddels moeilijk voor te stellen hoezeer iedereen in het duister tastte toen het virus zich aandiende. Nog lastiger is vast te stellen welke kennis op welke momenten precies betrouwbaar genoeg was. Maar als ik het goed begrijp spitst je kritiek zich toe op een fase waarin de mist voldoende was opgetrokken maar er toch verkeerde afslagen genomen werden.
Punt twee is dat ik moet melden dat mijn omstandigheden ten tijde van corona anders waren dan de jouwe. Ik zat op dat moment in de VS als correspondent, met minder lockdowns en bewegingsvrijheid wegens 'essentieel beroep'. De blijvende ergernis over je geïnfantiliseerd voelen door borrelnootjes-advies heb ik daarom niet. Aan de andere kant: de combinatie van de buitenblik en ervaringen met een ander type coronaregime kan juist behulpzaam zijn.
Mijn manier om het coronabeleid van begin tot eind te evalueren begint net als mijn tussentijdse toets van april 2020: eerst de principes, dan de praktijk. Met onze vierjaarlijkse verkiezingen mandateren we volksvertegenwoordigers een landsbestuur samen te stellen. Onderdeel van dat mandaat is noodmaatregelen nemen in geval van crisis. Als kwetsbaar menselijk individu hoop ik door de overheid zo goed als mogelijk beschermd te worden tegen overstroming, geweld of ander onheil, waartoe ook het risico op besmetting met een in potentie dodelijk virus behoort. Als burger van een democratische rechtsstaat hoop ik dat daarbij de juiste procedures gevolgd worden. En ik kies mijn volksvertegenwoordigers ook om het beschermingsbeleid van de overheid te controleren. Ons parlement is niet terzijde geschoven, de covidmaatregelen waren wellicht in beleving autoritair, maar komen wat mij betreft niet in aanmerking voor deze kwalificatie in politiek-filosofische zin.
Nu kan het goed zijn dat het parlement zich te veel heeft laten knechten door fractiediscipline en regeerakkoord. Ook kan het goed zijn dat de uitkomst van de politieke procedures mij, of jou, of grote delen van de samenleving niet bevalt. De oplossing voor dit probleem is gelukkig aanwezig. Zoals countryzanger Willie Nelson zong tijdens de Amerikaanse midterm-verkiezingen van 2020:'If you don't like who's in there, vote them out.'
Aan dat instrument kun je onder andere nog de demonstratie toevoegen (het recht waarop te veel werd ingeperkt als onderdeel van het covidbeleid) en zo nog allerlei manieren om ongenoegen te uiten over wat de volksvertegenwoordiging met haar mandaat doet. Maar waar ik voor pleit is een scherp onderscheid tussen onvrede over beleid en onvrede met de structuren van onze parlementaire democratie als zodanig. Je kunt intens verontwaardigd zijn over het eerste, en grosso modo tevreden met het tweede.
Jij was voorstander van wat ik maar even een tweesporensamenleving noem: afzondering van zestigplussers en mensen met een zwakke gezondheid, maar gewoon naar school, kerk en kroeg voor de rest. Ik heb twijfels over de wenselijkheid en haalbaarheid van dat model, maar dat doet minder ter zake dan het algemene punt dat je in een democratie vaak je zin niet krijgt. Jij wilde Zweden, met goede argumenten, maar kreeg het niet. Weer iemand anders was wellicht tevreden met wat Nederland deed (uit opiniepeilingen bleek destijds een ruim draagvlak voor de maatregelen. Ook waren er groepen die juist strengere maatregelen wensten). In aanleiding is crisisbeleid anders, maar in de democratische praktijk is het niet anders dan, zeg, belasting of milieuwetgeving. Via je stem hoop je jouw ideale samenleving te verwezenlijken. Soms lukt dat, meestal niet.
Dus, zonder daarbij te zeggen dat ik vind dat elke beslissing de juiste was, onder de streep zeg ik 'ja' op de vraag of ik vind dat het Nederlandse coronabeleid, met tijdelijke inbreuk op grondrechten als gevolg, de democratische en rechtsstatelijke toets heeft doorstaan.
Nu heeft de coronaperiode een flinke staart gekregen, zoals je terecht opmerkt, in de vorm van een permanente pandemiewet. Hier rijst wat mij betreft vooral de vraag of we in Nederland betere middelen nodig hebben om nieuwe wetten te toetsen aan hun grondwettelijkheid, bijvoorbeeld met een constitutioneel hof.
Tot slot nog een vraag: de strekking van je brief, en ook van je boek weet ik inmiddels, is dat de Nederlandse regering besluiten nam in weerwil van beschikbare kennis, adviezen van internationale experts en goede voorbeelden elders. Tweede en Eerste Kamer, op hun beurt, gaven hieraan hun zegen. Wie dat oordeel velt, verplicht zich wat mij betreft ook tot een stap twee: een stelling over de intentie waarmee dit gebeurde, waarbij die intentie het liefst ook kan worden aangetoond.
Kwade opzet - en daarvan lijkt in jouw lezing van het coronabeleid toch wel sprake - moet in het geval van een rechtszaak bewezen worden. In het hof van de publieke opinie is dat wat mij betreft niet anders. Je doet een aanzet aan het einde van je brief, waarin je schrijft over 'koloniale beheerstechnieken'. Maar de vraag blijft: met welk aantoonbaar doel zijn deze dan ingezet? We hebben de afgelopen jaren genoeg wilde theorieën gehoord over wat de machthebber zou drijven. Ik zie graag voorbeelden van fundamentele kritiek op het coronabeleid zonder complotdenken, en daarvoor ben ik bij jou denk ik aan het goede adres.
Hartelijke groeten,Casper
Amsterdam, 6 september 2023
Beste Casper,
Veel dank voor je weloverwogen antwoord. Je stelt me op jouw beurt twee vragen: hebben we andere middelen nodig om wetten aan de constitutie te toetsen als we concluderen (jij dus kennelijk ook) dat onze grondrechten bij onze volksvertegenwoordigers niet altijd in goede handen zijn. En: loop ik met mijn analyse van de coronamaatregelen niet het risico een complotdenker te worden? Oftewel, niet een ironische 'wappie', maar een raszuivere wap. Welke motieven dicht ik de verantwoordelijken toe, zo vraag je.
Mijn antwoord op je eerste vraag zal kort zijn. Heb je de speech gezien die Femke Halsema begin september bij de opening van het academisch jaar aan de Universiteit van Amsterdam heeft gehouden? Daarin zegt zij dat veel complotdenken voortkomt uit terecht wantrouwen jegens het establishment. 'En datzelfde establishment', zo vervolgt zij, 'geeft daar ook aanleiding toe. Bijvoorbeeld tijdens de coronacrisis zijn epidemiologische gegevens door bestuurders en beleidsmakers gebruikt om de avondklok te rechtvaardigen en maandenlang te handhaven. Dit is buitengewoon discutabel, aangezien er geen enkele informatie beschikbaar was over het effect van een avondklok op het gedrag van mensen. (...) Maar erger, door de schijn van objectiviteit die de verregaande vrijheidsinperking van de avondklok omgaf, werden heel valide rechtsstatelijke en ethische bezwaren buiten de discussie geplaatst en werden tegenstanders van de maatregel gediskwalificeerd als ontkenners van de ernst van het probleem. Het is niet gek dat dit tot groot wantrouwen leidt.'
Ook Halsema vindt dat bestuurders en experts rechtsstatelijke en ethische bezwaren aan hun laars hebben gelapt. En, zo zou ik eraan toe willen voegen: dat geldt helaas ook voor de rechter. Te veel regeringsvriendelijke oordelen tijdens corona. Met constitutionele toetsing ben je er dus niet. Wat meer mogelijkheden tot correctie door de demos lijkt me wenselijk. Bijvoorbeeld in de vorm van correctieve of agenderende referenda.
Dan je tweede vraag, die naar de motieven. Zoals je weet, ben ik een kind van de bankencrisis van 2008. Zelden heb ik zoveel experts met zoveel aplomb zoveel onzin horen debiteren. Loepzuivere agitprop voor het grootkapitaal was het. Ik heb het dan uiteraard over de zogenaamde 'topeconomen'. Als sociaal filosoof met bijvakken in techniek- en wetenschapsgeschiedenis ben ik nooit zo bevattelijk geweest voor de zuiverheidsmythe die het grote publiek nog al eens op de wetenschap wil projecteren. Wetenschappers zijn mensen als alle andere. Met hun eigen machtsspelletjes, hun eigen kleinzerigheden, hun eigen ego's en hun eigen vormen van corruptie. Wie eens is ingewijd in het werk van het zogenaamde 'sterke programma' in de kennissociologie van David Bloor en Harry Collins zal nooit meer geloven in de onbevlekte ontvangenis van de waarheid.
Twaalf jaar later waren de bankenbuffers vervangen door een Chinees virus. En verschenen nieuwe hogepriesters op het toneel. Die van de medische wetenschap. Hun publiek verblindden zij met cijfers, quotiënten, percentages, afkortingen en besmettingsratio's. Pers en politiek hingen aan hun lippen. Apodictisch was de wijze waarop de verschillende niet-medische, en later: medische, ingrepen werden verdedigd. Het voorzorgbeginsel legitimeerde in eerste instantie de stelligheid. Ook wat mij betreft. Maar al gauw bleek dat voor veel van de maatregelen geen wetenschappelijke onderbouwing bestond. Dat de vaccins de grootste blockbuster uit de geschiedenis van Big Pharma waren. Dat de kosten van eventuele nevenschade publiekelijk was afgedekt. En dat de effectiviteit van het vaccin beperkt en tijdelijk was. Anders dan bestuurders hadden beloofd.
Het drong nauwelijks tot de media door. Vergeten was de kritiek op de graaiers van Big Pharma van ervoor. Vergeten was de kritiek van iemand als Ivan Illich op de medische wetenschap. Vergeten waren de kritische memoires van artsen en medici die beweerden dat veel medische interventies contraproductief waren. Vergeten waren de papers en boeken van iemand als
John Ioannidis die al in 2015 aantoonde dat de meerderheid van het medisch onderzoek niet gerepliceerd kan worden, de lakmoesproef van wetenschappelijkheid. Ineens was wetenschap de redder van de mensheid.
Dat is, en was altijd al, een illusie. Een illusie die nu goed uitkwam en dan ook bewust werd geconstrueerd en herhaald. Het ontsloeg politici namelijk van democratische verantwoordelijkheid. En wetenschappers lieten het zich aanleunen omdat in het hypergespecialiseerde spel dat wetenschap geworden is de kokerblik en de blinde vlekken zitten ingebakken. Wie virussen als specialisme heeft, ziet overal virussen, en beschouwt ze als het grootste gevaar. En heeft geen oog voor de maatschappelijke nevenschade van schoolsluitingen en avondklokken. En, ja, natuurlijk was er ook een rol voor het eigenbelang van onderzoeksfinanciering, de roes van het BN'er-dom, en de streling van wereldnieuws zijn. Corona deed met medici wat twaalf jaar ervoor de bankencrisis met economen had gedaan. Het was de triomf van de nerds over debeautiful people.
Bij bestuurders gebeurde iets anders. De paniek van het begin zette ze op een pad waar ze niet meer van durfden af te wijken. Of zoals de Engelsen zo mooi zeggen: 'ze hadden zichzelf in een hoek geschilderd'. Daar kwam de Europese dimensie bij: wat landelijk vastzat door het geïnvesteerde politieke kapitaal werd internationaal nog een keer verder verankerd doorpeer pressure. Niemand wilde een Bolsonaro of een Trump zijn. Iedere regeringsleider wilde met de steun voor lockdowns zijn redelijkheid en zijn vertrouwen in, ja daar is-ie weer, de wetenschap tonen. Meer was het niet.
Zoals het in de politiek nooit meer is dan dat: je speelt als politicus nu eenmaal een positiespel waarvan je de spelregels niet hebt bepaald. Overleven, daaraan is alles ondergeschikt. Crises, verkiezingen, akkefietjes, affaires. Visie is maar afleiding.
En nee, dat is geen complotdenken. Voor complotten is de mens ten principale te dom. De goede politicus kan twee, drie stappen vooruit denken. Verder niet. En dat betekent dat er altijd minicomplotjes te ontwaren zijn. Reken maar dat de VVD-strategen hebben bedacht dat de rol van Rutte als staatsman in moeilijke tijden hem geen electorale windeieren zou leggen. En reken maar dat Big Pharma zich in zijn handjes heeft geknepen toen ze met staatssubsidie een vaccin moesten ontwerpen dat half-verplicht onder de wereldbevolking zou worden uitgezet en moedwillig vaag is gebleven over effectiviteit en nevenschade.
En dan nu mijn tweede vraag aan jou: heb jij, Casper, je niet verbaasd over de wijze waarop wankele wetenschap werd opgepoetst tot Afgod van de vooruitgang om het debat te smoren?
Ik hoor graag van je.
Met vriendelijke groeten,
Ewald
Amsterdam, 11 september 2023
Beste Ewald,
In de tijd dat ik wachtte op je tweede brief las ik een artikel van de ombudsman vanTrouw. Hij concludeerde dat de terugblik op de coronaperiode gebrekkig was in Nederland, iets waarmee jij en ik het beiden eens zijn volgens mij. Nu al vind ik het jammer dat er na dit antwoord een einde komt aan onze publieke gedachtewisseling.
Ik noemde een constitutioneel hof, als betere waarborg voor grondrechten dan enkele tijdelijk gemandateerde volksvertegenwoordigers, eerder als optie dan als panacee. Maar je vragen dwingen tot aanscherping. Je grootste bezwaar deel ik niet. Dat de rechterlijke macht de wetgevende inperkt, corrigeert en tot de orde roept gebeurt ook al zonder rechters die aangesteld zijn om expliciet een grondwettelijke toets uit te voeren. Denk bijvoorbeeld aan klimaatrechtszaken met als uitkomst dat de Nederlandse staat meer moet doen om de uitstoot van broeikasgassen tegen te gaan. Het probleem lijkt me soms eerder omgekeerd: beleid dat zich te weinig gelegen laat aan hoe het recht de burger in het gelijk stelt.
Ik zette een uitroepteken in de kantlijn bij het woord 'regeringsvriendelijk'. Dit is naar mijn mening een punt waarop de discussie kan ontsporen. Het wekt de suggestie dat jij, en andere critici, wel tevreden waren geweest met het democratisch-rechtsstatelijke stelsel als de regering was teruggefloten. Of in ieder geval had de kritiek dan wat minder luid geklonken. Maar zo werkt het niet. De conclusie of het justitieel systeem of systeem van volksvertegenwoordiging wel of niet deugt, mag niet afhangen van de vraag of uitkomsten jou als individu bevallen. Als 'onafhankelijk' synoniem wordt aan 'tegen wat de machthebber wil', verliest dat begrip alle betekenis. Dat geldt overigens ook voor de journalistiek.
Hiermee zijn we dan aanbeland bij de vraag of ik me niet heb verbaasd over de gang van zaken. Kort gezegd is het antwoord nee. Dat de wetenschap leidend was lijkt me wenselijk als er een pandemie uitbreekt. In tijden van onzekerheid over een nieuw virus laat ik de koers liever door virologen en het rivm uitzetten dan door een willekeurige buurman. Net zoals ik de constructie van, zeg, een spoorbrug liever laat vaststellen door ingenieurs dan via een plebisciet. Impliciet vertrouwen we bij ingewikkelde kwesties constant op de wetenschap, is mijn punt. Dat wetenschappers dezelfde menselijke gebreken vertonen als iedereen is iets om je bewust van te zijn, maar doet daar voor mij niets aan af.
Dat politici zich vaak al te gemakkelijk verschuilen achter de tentatieve zekerheden die wetenschap biedt, daarin ga ik wel met je mee. Ook valt er wat te zeggen voor de drijfveren die jij noemt (al is 'geen Trump willen zijn' wellicht een juiste, zeker gezien de veel hogere coronasterfte onder Republikeinse kiezers in vergelijking met Democratische). Maar ik denk niet dat de beeldspraak van 'zichzelf in de hoek schilderden' klopt. Het mooie van aan de macht zijn is dat je zonder veel moeite van koers kunt wijzigen, juist omdat je voor een bepaalde tijd gemandateerd bent. Dat is electoraal gezien ook verstandig. Politici die volharden in ongewenst beleid worden vanzelf tot de orde geroepen bij verkiezingen. Op dat punt zijn we nu aanbeland, en gelet op de peilingen vraagt Nederland om een harde breuk met voorgaande jaren, specifiek aangaande de bestuurscultuur. Hoe precies is lastig te ontleden, maar de ervaringen uit de coronajaren spelen daar ongetwijfeld in mee.
Hartelijke groeten,
Casper
Wappie: Coronadagboekvan Ewald Engelen verscheen begin deze maand bij Leesmagazijn
'De kwetsbaren hadden in staat gesteld kunnen worden om zichzelf te isoleren, de rest kon het dagelijks leven dan vervolgen'