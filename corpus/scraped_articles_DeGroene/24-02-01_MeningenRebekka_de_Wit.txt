Meningen Rebekka de Wit

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
1 februari 2024
Jaren geleden was ik bij mijn oudtante op bezoek in haar serviceﬂat. Ze had de avond ervoorSonny Boygekeken met de rest van de bewoners in de activiteitenzaal. Wat ze ervan vond, vroeg ik, en ze trok haar hoofd opzij en riep uit: 'Vreselijk. Ronduit Vreselijk!'
Het duurde even voordat ik doorhad dat ze het niet over haar mening had, over de regiekeuzes of de cinematograﬁsche vertaling van het boek, maar over wat ze had gezien. Het was vreselijk wat er allemaal in die ﬁlm gebeurde. Ik ben geconditioneerd in het omgekeerde.
Ik begon over een theatervoorstelling tegen een collega, die vervolgens zei: 'Daar had ik een mening over, nu moet ik even diep nadenken', alsof het de mening was die hij zich diende te herinneren en niet waar die mening betrekking op had. Wat volgde was een zoektocht naar zijn mening, en na een uur vonden we haar, en hield hij er niet meer over op. Hij had er echt werk van gemaakt, wat ik ook geregeld doe.
'Fantastische ﬁlm over de holocaust, maar let wel: ik vond niet alles even goed, het motorische moment ligt er wel érg bovenop, net als de muziek. Het spel was ingetogen en de derde man van rechts sloeg helaas de plank af en toe wat mis.'
Soms ben ik bang dat ik zo het leven uitrol. Met een handjevol meningen, zonder te weten waar die betrekking op hadden, terwijl ik weet wat voor volatiele ﬂutdingen het eigenlijk zijn.
Mensen die twee keer een theatervoorstelling zien, kun je niet aan hun verstand peuteren dat het écht dezelfde voorstelling was. De verbijstering in hun ogen heeft - zo denk ik nu - waarschijnlijk te maken met het feit dat ze er nu een heel andere mening op na zouden houden en wat moeten ze dan met die vorige mening doen? Die kunnen we toch niet meer terugbrengen naar de winkel? We hebben haar al heel vaak gebruikt!
Er komt een lichte zelfhaat kijken bij het denken aan mijn arsenaal aan meningen. Of, anders gezegd, ik zie mezelf de hele tijd staan in de duinen van Texel. Iemand had gevraagd of ik mee ging helpen vogels tellen. Nadat ik een paar keer door een verrekijker had gekeken, had ik het veel te koud om nog verder te kijken. Ik stond met mijn handen in mijn zakken heen en weer te wippen. Er werden koekjes uitgedeeld die ik niet aannam, want dan moest ik mijn handen uit mijn zakken halen. Ik was echt geen hulp, en zag werkelijk niks. Ik wist wel zeker dat het de wereld was waar ik de hele tijd was geweest, en had er geen betekenis in. Ik kende haar niet eens echt. De lepelaars stonden tegen de wind in, zodat hun veren bleven liggen en ze het niet koud kregen. (Prima vogel trouwens, beetje eentonig verenkleed.)