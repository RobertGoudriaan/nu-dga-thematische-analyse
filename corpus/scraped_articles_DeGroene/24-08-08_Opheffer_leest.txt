Opheffer leest

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
8 augustus 2024
'Het is verschrikkelijk wat hij zegt!' 'Het is prachtig wat hij schrijft.' We spraken over J.D. Vance en zijn boekHillbilly blues,zoalsHillbilly Elegyis vertaald.
Waarom had ik dat boek in 2017 gelezen? Omdat De Groene schreef: 'Deze elegie, deze melancholische klaagzang over zijn diepe loyaliteit met een verdoemde klasse die hij achterlaat, gaat over meer dan zijn privé-verhaal. We krijgen een inkijkje in Amerika als klassensamenleving.' Omdat alle Nederlandse kranten enthousiast waren over het boek. OmdatThe New York Timesde roman 'empathisch en scherp' noemde. Omdat Nijgh & Van Ditmar de vertaling had uitgegeven. Omdat van het boek een succesfilm was gemaakt.
Na lezing was ik fan van J.D. Vance. Ik had een boek gelezen in een genre waar de Amerikaanse literatuur sterk in is: new journalism. Met de technieken van de roman een realistisch beeld geven van de samenleving. Die verhalen moesten subjectief zijn, grondig, je gebruikte dialoog, beschrijving. Lees:The New Journalismvan Tom Wolfe (Picador, 1973).
Ach, wat beschreef Vance de Amerikaanse arbeidersklasse goed, wat een ellende, wat een armoede, wat een wreedheid, wat een alcoholisme, wat een drugsgebruik, wat een nachtmerrie. Hoe kwam je daar uit? Daar ging het boek min of meer over, want het was Vance ondanks al die ellende gelukt. Vance wist te ontsnappen aan de rustbelt, ging het leger in en studeerde aan Yale. Je zou het boek als een oefening in verlossing kunnen zien.
Mij deed Vance denken aan een Amerikaanse schrijver die zijn roem helaas meer dankte aan zijn verhouding met Simone de Beauvoir dan aan zijn romans: Nelson Algren (1909-1981). Die schreef onder andereThe Man with the Golden Arm(1949),A Walk on the Wild Side(1956) enChicago: City on the Make(1951).
Toen ikThe Man with the Golden Armlas, begreep ik meteen waarom De Beauvoir verliefd op hem was geworden. Een boek over een verslaafde gokker dat druipt van medeleven, van maatschappelijk engagement, van raak getypeerde criminaliteit. Ik meende dat Vance de boeken van Algren kende.
De Amerikaan Algren voelde zich geraakt door het communisme en haatte de Parijse elite. Hij kon Sartre niet uitstaan. De verhouding tussen hem en De Beauvoir liep dan ook helemaal mis (hoewel, echt vergeten kon hij haar niet). Maar dit terzijde. Algren was gigantisch maatschappelijk betrokken. Bemoeide zich met de oorlog in Korea en Vietnam en was linkser dan de hele linkeroever in Parijs.
En eigenlijk... eigenlijk ging ik ervan uit dat J.D. Vance, die net zo sartriaans geëngageerd was als Algren, ook links zou zijn. Hoe ik daarbij kwam? Gewoon een vooroordeel. Iemand die zo goed kon kijken en denken, iemand die zo'n scherp oog had voor wat zich in de Amerikaanse samenleving afspeelde, iemand die zo goed schreef, kon toch nooit een rabiaat rechtse man zijn?
Jawel dus. Vance beschrijft aan het einde van zijn boek dat hij twintig jaar lang leed aan een terugkerende nachtmerrie. In de droom wordt hij keer op keer in de steek gelaten. Door mensen die hij liefheeft, die veranderen in een monster en op hem jagen. Op de laatste bladzijde vertelt hij dat de droom 'cruciaal' veranderde: '(...) het monster had zijn woede niet op mij gericht, maar op Casper, mijn hond (...) en ik was het monster. Ik joeg die arme hond op (...) met de bedoeling hem te vangen en te wurgen. Maar ik voelde doodsangst van Casper en mijn eigen schaamte omdat ik mijn zelfbeheersing had verloren.'
Verschillende passages die ik in het boek had aangestreept herlas ik. Vance noemt zichzelf een 'culturele emigrant' die verhuisde van de ene klasse naar de andere. 'Ik ben erin geslaagd te ontsnappen aan de ergste nalatenschap van mijn cultuur.' En hij concludeert: 'Ik ben een enorme mazzelpik.' Hij wilde iets terugdoen.
En de romanheld werd de running mate van Donald Trump met uitzicht op de machtigste baan van de wereld.
Ik wacht op zijn tweede roman... over een monster.
Hoe ik erbij kwam dat J.D. Vance links was? Gewoon een vooroordeel