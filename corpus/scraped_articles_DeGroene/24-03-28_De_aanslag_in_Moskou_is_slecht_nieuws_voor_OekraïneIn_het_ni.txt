De aanslag in Moskou is slecht nieuws voor Oekraïne In het nieuws

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
28 maart 2024
Rusland bevindt zich in een gevaarlijke situatie sinds de aanslag, afgelopen vrijdag, op de Crocus-concertzaal buiten Moskou. Het roept herinneringen op aan de Verenigde Staten, waar na de aanslagen van 11 september 2001 treurnis, woede en angst een krachtig mengsel vormden dat leidde tot een stemming waarin rechten en vrijheden werden ingeperkt, verdachten werden gemarteld op verborgen'black sites', een buitenlandse invasie werd doorgedrukt en de regering de '1 procent-doctrine' formuleerde: als er één procent kans is op een rampscenario, moet de regering daarop reageren alsof het een zekerheid betreft.
Rusland begaf zich natuurlijk al op een donkere weg, met een oorlog die uitgerekend sinds diezelfde vrijdag door Poetin ook oorlog mag worden genoemd, met toenemende repressie en controle in het land en een informatiemonopolie van de overheid waarin het narratief dat 'het collectieve Westen' Rusland probeert te vernietigen de bovenhand heeft. Daar valt deze vreselijke aanslag middenin. Het is een somber commentaar op de parallelle werkelijkheid waar Rusland in getrokken is dat een woordvoerder van het ministerie van Buitenlandse Zaken reageerde met de uitspraak dat 'elke uiting uit Washington die Oekraïne van schuld vrijwaart, moet worden beschouwd als bewijs' van het tegendeel.
We weten nog niet wat er precies is gebeurd, maar als een aanslag zo sterk de handelskenmerken van Islamitische Staat draagt, IS de aanslag claimt en dat met bewijs onderbouwt(bodycam-videos van de daders zelf), dan is de voor de hand liggende verklaring dat Ruslands veiligheidsdiensten een cruciale dreiging misten omdat zij gefocust waren op Oekraïne en verklaarde interne vijanden, en dat het regime dit probeert een politiek meer gewenste richting in te duwen.
Nu is de voor de hand liggende verklaring niet altijd waar, en Rusland heeft met Poetin een ex-spion aan het roer wiens eerste impuls altijd is om zich af te vragen: welke hand zit er werkelijk achter wat we denken te zien? Dat kan soms een voordeel zijn, maar ook een tunnel waaruit niet meer te ontsnappen valt.
Dat is een probleem voor Rusland, maar ook voor de wereld. De internationale verhoudingen zijn wankeler dan ze in decennia zijn geweest. Rusland heeft zich in een gevaarlijke positie gemanoeuvreerd met een kostbare invasie, Europa bevindt zich met één voet in die oorlog, de Verenigde Staten gedragen zich als een wispelturige wereldleider met een concentratiestoornis, het Midden-Oosten is (mede door Amerika's 9/11-respons) instabiel, en de oorlog tussen Israël en Hamas roept wereldwijde passies op en schudt het vertrouwen in de VS en andere westerse landen flink door elkaar.
Rusland lijkt zelf ook instabieler dan het in decennia is geweest. Het ene moment lijkt president Poetin tecruisen,dan weer lijkt hij door onverwachte gebeurtenissen plotseling te wankelen. Dat kunnen 'zwarte zwaan-momenten' zijn die de oorlog in Oekraïne een andere richting geven, en zowel Poetins regime als de invasie van binnenuit onderuit trekken. De opstand van huurlingenbaas Prigozjin had daar kortstondig de contouren van, maar die leidde uiteindelijk tot weinig verschil.
In theorie zou deze aanslag onder de Russische bevolking en in veiligheidskringen het vertrouwen in Poetin, die veiligheid en stabiliteit als handelsmerk hanteert, kunnen ondergraven. Maar de signalen in Moskou, in ieder geval in de eerste dagen na de aanslag, wijzen eerder de andere kant op: dat deze aanslag juist de opmaat kan zijn voor intensivering van de oorlog in Oekraïne. De vrije, uit Rusland gevluchte krantMeduzaberichtte dat het Kremlin bevriende media en staatsmedia de opdracht had gegeven om 'sporen' van Oekraïense betrokkenheid nadruk te geven. Met een nieuwe mobilisatieronde in de lucht is dat voor Oekraïne slecht nieuws.
Dat is deze aanslag voor de wereld ook: zowel omdat het effect voorlopig richting intensivering van de oorlog in Oekraïne en de vijandschap tegen het Westen wijst, als omdat die de blijvende dreiging van jihadistisch terrorisme onderschrijft. In het eerste decennium na '9/11' vielen er minder doden door radicaal-islamistisch terrorisme dan in het decennium daarna. Isis-Khorasan, de waarschijnlijke dader van deze aanslag, doodde eerder dit jaar al honderd mensen bij een grote aanslag in Iran en wierf in de afgelopen jaren strijders in landen als Tadzjikistan, waar de voorgeleide (en gemartelde) verdachten van de Crocusconcertzaal vandaan kwamen.
Jihadistisch terrorisme voelt voor velen in West-Europa misschien als iets uit het verleden, maar dat sluit niet aan op de realiteit. 'Jullie hebben de horloges, maar wij hebben de tijd', hielden de Taliban westerse landen al voor. Je zou die les op jihadistische groepen wereldwijd kunnen plakken. De wereld wordt daar op een gevaarlijk moment aan herinnerd.
'Sporen' van Oekraïense betrokkenheid krijgen in staatsmedia de nadruk