'Nog steeds doet hij alsof hij niets weet; geen millefeuilles van eclairs kan onderscheiden' Working class hero André van Duin

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
19 oktober 2023
In het stadsarchief van Rotterdam is een foto te vinden die, lijkt het, het hele naoorlogse Nederland samenvat. Op de foto fietst een eenzame fietser door een verder lege straat, langs een groot fabriekspand. Het is de Watergeusstraat, 1950. De Watergeusstraat is een smalle straat, van voren lijken de huizen wel iets te hebben; van achter zie je pas hoe krap de wijk is. Vanuit het ene raam kijk je recht de woonkamer van je achterbuurman in.
Je kunt je afvragen of je op de foto armoede ziet, of wederopbouw; of je een land ziet dat opstaat of nog juist volkomen verstild is. De fietser heeft een petje op, en een onhandig groot pakket op zijn bagagedrager. Hij moet er het beste van maken.
André van Duin werd geboren in de Watergeusstraat, in 1947. Zijn vader werkte als magazijnbediende bij de Rotterdamsche Droogdok Maatschappij, waar ook André zijn eerste zakcenten verdiende, terwijl hij een opleiding tot machinebankwerker volgde.
Een korte opleiding, want je hoeft maar een klein sprongetje te maken en hij trad al op als variété-artiest; op zijn zeventiende was hij het voorprogramma van The Rolling Stones in het Kurhaus, in 1964. Nog een klein sprongetje en Van Duin was niet weg te denken van de Nederlandse radio- en tv-wereld.
De sketches kun je terugzien op YouTube: het zijn variaties op een thema. De locaties zijn generiek, 'het dure restaurant', 'de schoolklas', 'het ballet'. Centraal op het podium staat vaker wel dan niet Frans van Dusschoten, alsstraight man.Hij is de professor, de connaisseur, de ambtenaar. Hij belichaamt gezag of kennis. En dan komt daar André van Duin aan. Met een brommerhelm op. Of zijn hoedje verkeerd om.
Nog voor hij een woord heeft gesproken ligt de zaal al dubbel. Binnen drie minuten is de autoriteit van Van Dusschoten spoorloos. Met elke vraag die Van Duins typetje uit naïviteit stelt, elke keer als hij Van Dusschotens jargon of deftigheid niet snapt, verbrokkelt Van Dusschotens statuur. De arbeider wint.
Van Duin vatte zelf zijn carrière vaker bescheiden samen als 'ik ben maar de gek die een raar hoedje opzet'. De fietser uit de Watergeusstraat die per ongeluk de verkeerde salon binnenreed. Maar op een intuïtieve manier vatten de sketches Nederlands houding ten opzichte van klasse en gezag samen. De camera zoekt vaak het lachende publiek. Daar zitten ze; jasjedasje, mooi opgemaakt voor een avondje uit. Niet de werkende klasse die Van Duin belichaamt. Maar hij krijgt hun sympathie, zijn onschuld maakt hem authentieker dan Van Dusschotens pretentie.
Maar het is niet echt een aanval op de autoriteit, Van Duins typetjes brengen geen chaos, geen cynisme. Nee, ze laten juist zien dat de autoriteit of kennis niet nodig is. Dat we geen breuklijnen tussen klassen hoeven aan te geven, dat we feitelijk allemaal hetzelfde zijn. Het vertegenwoordigt het Nederland dat graag wil geloven niet aan klassen te doen.
De Van Duin van die sketches is lang geleden. Nu presenteert hijHeel Holland bakt,een heel lief programma, een lofzang op de burger die niets liever doet dan thuis zijn eigenflatbreadbakken. Van Duin is zachtaardig, vertrouwd. Nog steeds doet hij alsof hij niets weet; geen millefeuilles van eclairs kan onderscheiden. Maar nu is zijn pretentieloosheid ineens dienend; zijn bescheidenheid vergroot de kunde en kennis van de amateur-meesterbakkers. En toch, die meesterbakkers kijken hem vaak met grote ogen aan, alsof hij elk moment het tapijt onder hun pretentie vandaan kan trekken.