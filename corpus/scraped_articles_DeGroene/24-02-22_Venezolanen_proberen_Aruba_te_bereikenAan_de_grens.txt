Venezolanen proberen Aruba te bereiken Aan de grens

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
22 februari 2024
Oranjestad- Bij helder weer heb je geen verrekijker nodig: de Venezolaanse kustlijn tekent zich duidelijk af en de Santa Ana, met 830 meter het hoogste punt van het schiereiland Paraguaná, is niet te missen. Met een vliegtuig zou je binnen tien minuten aan de overkant kunnen zijn. Zou. De realiteit is anders. Wie vanaf Aruba naar Venezuela wil, moet reizen via Colombia, Panama of Curaçao.
Een klein jaar geleden heropende Curaçao de lucht- en zeegrenzen met Venezuela. Aruba koos ervoor de grens alleen te openen voor kleine vrachtbootjes die groente en fruit naar het eiland brengen; een besluit dat aan beide kanten van de grens ter discussie wordt gesteld. Begin februari benadrukte Adán Celis, voorzitter van de Venezolaanse Kamer van Koophandel, op de nieuwssite NoticiaCla dat de gesloten luchtgrens heel slecht is voor handel en toerisme; zowel Venezuela als Aruba loopt volgens hem miljoenen mis.
Dat Aruba bij een volledig open grens overspoeld zou worden door illegalen, de grote vrees van de Arubaanse regering, is volgens Celis niet erg realistisch. Begin 2021 stelde het ministerie van Buitenlandse Zaken in Den Haag een visumplicht in voor Venezolanen die naar Aruba willen reizen, en zo weet Aruba precies wie er gaan en komen, stelt Celis. Arubaan Clyde Harms,
zakenman in ruste, is het volledig met hem eens. Hij benadrukt daarbij dat veel inwoners van het eiland familie hebben in Venezuela: 'Toen mijn schoonmoeder overleed in Maracaibo konden we niet eens naar de begrafenis, onacceptabel toch?'
Er zijn echter nog steeds veel Venezolanen die de economische crisis, de corruptie en de criminaliteit willen ontvluchten. De kans dat deze mensen een visum krijgen is klein. Een gouden kans voor mensensmokkelaars, en Aruba is dan een aantrekkelijke bestemming: de overtocht kan in een paar uur worden gemaakt, in de bouw en de horeca is werk genoeg, ook voor illegalen, en eenmaal op het eiland is de pakkans niet groot. De Arubaanse kustwacht maakt regelmatig triomfantelijk melding van een onderschept bootje met illegalen, maar iedereen op het eiland weet dat het aantal Venezolanen dat Aruba wel bereikt veel groter is.
De oversteek is overigens gevaarlijk: velen bereiken het eiland niet. Soms spoelen hun lijken aan; meestal niet.
Het totaal aantal in 2024 getelde doden en vermisten aan de Europese buitengrenzen, volgens het Missing Migrants Project (IOM): 207