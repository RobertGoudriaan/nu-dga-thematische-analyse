'Hoe wreed is de kunst' Klassieke muziek Hans Rott

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
17 november 2022
De Oostenrijkse componist Hans Rott (1858-1884) piekte vroeg, werd gek, stierf jong en werd vergeten. In kleine kring wordt hij om zijn enige symfonie geëerd als voorloper van Mahler. Maar hij was veel meer.
Het is een onuitputtelijke bronvan speculatie; de vraag of meesterschap van het kaliber Bach of Beethoven de eeuwigheid had gehaald als het door een vroege dood nooit verder was gekomen dan een jeugdcantate of een eerste symfonie. Vermoedelijk niet verder dan Hans Rott en dat was heel lang nergens.
De Weense componist en organist - zoon van acteurs, leerling van Anton Bruckner - voltooit in juni 1880 een dag na zijn 22ste verjaardag een enorme symfonie van haast een uur. Kort daarop wordt hij opgenomen in het gekkenhuis, dat hij in 1884 tussen zes planken zal verlaten. Verscheurd en tandenknarsend staat de lieve, onbeholpen grootse Bruckner na Rotts overlijden bij de kist, bittere verwensingen uitsprekend over de componist die zijn lievelingspupil naar de verdommenis had geholpen met een moordend vonnis over zijn muziek. Hij doelt op Johannes Brahms, die zichzelf in de muziekgeschiedenis als een soort laatste Mohikaan beschouwt, en die zich ook in Bruckner deerlijk zou vergissen. Rott heeft Brahms op 17 september 1880 in Wenen opgezocht voor een gesprek over de symfonie. Die ligt ter tafel als beoordelingsmateriaal voor een componistenstipendium dat Rott heeft aangevraagd, want Brahms zit in de beoordelingscommissie. Volgens Rott zegt Brahms dat hij de symfonie 'onmogelijk zelf gemaakt kan hebben', wat natuurlijk ook als compliment kan worden opgevat, maar nee; Brahms vindt hettrash.Maja Löhr, dochter van de als student met Rott bevriende archeoloog Friedrich Löhr, schrijft dit: 'Het effect van dit onderhoud op Rott, die zich niet alleen in zijn kunst maar ook in zijn hoogst delicate eergevoel diep verwond voelde, was catastrofaal.'
Dat eergevoel snap je. De componist van zo'n stuk weet wie hij is en wat hij maakt, genie is eigenwaarde. Brahms velt een doodvonnis. Rott schrijft het zelf: de wereld van de stervelingen is een schijnwereld, een spiegel van de echte waar de 'All-Idee' regeert, zijn holistische containerbegrip voor het alomvattende, liefdevolle begrijpen dat het kunstwerk in ideale staat moet opvangen. Daar is Rott in 1880 al haast aangekomen, ten koste van alles. 'Hoe wreed is de kunst', jammert de jonge meester, 'die allen die zich aan haar overgeven alles afneemt.' Daarmee bedoelt hij ongetwijfeld ook de liefde, getuige smartelijke brieven aan en gedichten over een zekere Louise. Alleen in de muziek is hij voor de duur van de vlucht onoverwinnelijk.
Maar al voor Brahms begint de noodbrug van de schijnwereld naar All-Idee te kraken. De visionaire kwetsbaarheid waaruit zijn werk ontstaat, begint Rott te verwoesten. Rotts bewaard gebleven notities in de incubatietijd van zijn gekte zijn vervuld van Werther-achtig, onbeholpen pathetisch cultuurfatalisme over de moord op het gevoel door het verstand. Het geloof, moppert hij ergens, is de mens ontnomen door een cultuur van 'intellectuele verdomming' die hem van de natuur heeft vervreemd - en daarmee vast ook van God, in wie hij net als zijn leraar Bruckner diep gelooft, wat je bij beiden hoort. Al in juli 1880 voelt Rott de schaduw van zijn val over zich heen glijden. Hij bidt tot God dat hij maar sterk genoeg mag zijn om zich te weren.
Hij is misschien ook te ontvankelijkvoor alles. Voor schoonheid, voor geluk, de liefde, maar dus ook voor de waanzin. Misschien is hij een martelaar, een middeleeuwse monnik die het offer aan het hoogste boven het vege lijf stelt. Hij zal alles geven, schrijft hij, wat in zijn borst aan 'heilig liefdesvuur' wil branden, 'tot ik niets meer heb dat de brand kan voedenund das Feuer samt dem Opferheerde zusammenbricht'.
Dat hoor je aan zijn symfonie. Die blijft maar zingen, met de moed der wanhoop. In dat schitterende, onmatig uitweidende trompetthema van het eerste deel hoor je een Schubert van de late negentiende eeuw, symfonische kompaan van stadgenoot en kennis Hugo Wolf, een Schubert met de snor van Nietzsche. In zijn hoge vluchten is dit uitgecomponeerdeZarathustra. Wie had dat kunnen horen, moeten inzien? Bruckner ja, de andere heilige, helaas niet begiftigd met de gave des woords en de juiste contacten. Wel Mahler, die Hans Rott goed heeft gekend, en die hem in zijn symfonieën met verbluffend kleptomane overgave plundert.
Kort door de bocht is de symfonie van Rott het stuk dat Gustav Mahler Mahler leerde worden. Acht jaar voordat Mahler zelf zijnEerste symfonievoltooit, zijn alle parameters van zijn taal door Rott ontwikkeld, van de kleinste details tot de grote vormen. De gestileerde vogelgeluiden in de blazers, de bewuste overstatements, de extreme dynamische conflicten. De koralen als mysterieuze, soms als deus ex machina verschijnende signalen uit een andere, hogere wereld of als symbool van verlies, van puurheid en vertrouwen. De oerintervallen kwint en kwart, met religieuze kracht geblazen door groot koper. In Rotts scherzo en finale vindt Mahler zijn techniek van escalatie en de route naar de theatralisering van het ordinaire, met bassen op klompen en strijkers als gierende keukenmeiden. De scherzi van MahlersEersteenVijfde symfoniezijn ondenkbaar zonder Rotts reuzenscherzo. Het fugato in Rotts scherzo keert nog net niet letterlijk terug in het derde deel van MahlersVijfde. Tot in zijnZesde symfoniehoor je Mahler onbeschaamd op de vergeten Rott parasiteren. Het thema van de finale uit MahlersDerde symfonielijkt direct ontleend aan het hoofdthema van Rotts Adagio, en daar hoor je ook verstilde episoden uit het eerste deel van MahlersZesdeterug. De symfonie van Rott ontmaskert Mahler als de Van Meegeren van de muziekgeschiedenis.
Hoe moet Mahlers bewonderingvoor Rott worden opgevat, als de bewonderaar zijn held zo grof bestal? Zijn kennis Natalie Bauer-Lechner, die haar herinneringen aan hem optekende, hoort Mahler zichzelf heldhaftig aanwijzen als curator van de baanbrekende wegbereider, voltooier van het grote plan dat Hans Rott als werk in uitvoering helaas moest laten liggen. 'Wat de muziek aan hem verloor is onbeschrijflijk', zegt hij tegen Bauer-Lechner. In de symfonie neemt zijn genie zo'n hoge vlucht dat hij, weer Mahler, moet worden geëerd als de 'grondlegger van de nieuwe symfonie, zoals ik die begrijp'. De nieuwe symfonie, dat is dan uiteraard de symfonie van Mahler, waar de muziek het podium wordt voor de hartsbekentenis, de levensreis, de hogere filosofie van de Werther, Prometheus, Titaan, de pantheïst of nietzscheaan achter de knoppen. Daar kon Mahler aanknopen, zegt hij. 'Ik weet, waar hij heen wil. Hij is aan mijn diepste wezen zo verwant, dat ik hem en mij als vruchten van dezelfde boom zie, wortelend in dezelfde grond, ademend in dezelfde lucht.'
Dat is te horen. Hoe die bewondering hem tot diefstal van Rotts meest innovatieve ideeen bracht is een ander verhaal. Wie heeft Rotts nalatenschap gewild of ongewild het meest besmeurd, Mahler of Brahms?
Sinds de buitenwereld weet hoe verwoestend Brahms in Wenen toesloeg, ziet iedereen hèm als Rotts grote vernietiger. Daar gaat niets van af. Anderzijds is Rott volgens zijn jeugdvriend Löhr ten tijde van de audiëntie psychisch al ver heen. In dat geval zal zijn geestestoestand de conversatie met de nuchtere, naar cynisme neigende Brahms niet positief hebben beïnvloed. De 22-jarige Rott is een tijdbom. Zijn bestaan is zo ontregeld als zijn geest. Een erfenis heeft hij over de balk gegooid, zijn laatste organistenbaan heeft hij al eerder opgezegd om zich geheel aan de muziek te kunnen wijden. Er is geen stipendium en dirigent Hans Richter zal ondanks waarderende woorden zijn symfonie niet uitvoeren, zodat de arme Rott maar één ontsnappingsweg heeft; hij moet snel werk vinden. In arren moede aanvaardt hij een baan als koordirigent in het huidige Mulhouse. Op 21 oktober 1881 verlaat hij Wenen met het lood in de schoenen. Twee dagen later wordt hij per kerende post bij een Weens ziekenhuis afgeleverd. Rott heeft in de trein een revolver getrokken om te verhinderen dat een medepassagier een sigaar zou opsteken; volgens hem heeft Brahms de wagon volgepropt met dynamiet. Als zijn componistenstipendium hem in 1881 alsnog wordt toegekend zit hij al lang en breed achter slot en grendel. Nadat zijn aandoeningen zijn gediagnosticeerd als 'hallucinatoire waanzin en vervolgingswaan' gaat het psychisch en lichamelijk snel bergafwaarts. Rott vernietigt een deel van zijn werk en verdwijnt in zijn wanen. Hartverscheurend.
Maar dat stuk is uniek. Door zijn geweldige schwung, zijn harmonische rijkdom, zijn kwetsbare lyriek, zijn gigantische scherzo van zeshonderd maten en, niet het minst belangrijke, zijn onbelicht gebleven voorbeeldfunctie voor een grootmeester die al het wezenlijke van hem afkeek. Mahler was groot. Maar Rott was de grotere musicus, voel je. Ja, hij kan lang van stof zijn, zijn finale ontspoort, maar zelfs de escalaties zijn adembenemend. Sorry, hij was 22.
Ik speel met vuurdoor Rott de fenomenale ontwikkelingsmogelijkheden toe te dichten die hij nooit waar heeft kunnen maken. Is aan de hand van een geslaagde eerste worp een door de dood verijdeld groeiproces extrapoleerbaar? Moeilijk. Beste voorbeeld is Verdi. Aan zijn vroegste opera's is het genie van de latere meesterwerken nog lang niet af te horen. Verder is er bij gesneefde jeugd doorgaans te weinig oeuvre om de mythe op te bouwen. Wat Rott als tiener en vroege twintiger verder aan liederen en ouvertures, voor strijkkwartet of strijkorkest componeerde, valt bij alle hoopvolle signalen weg tegen de grootheid van het ene stuk waarin hij alles samenvatte wat genieën denken en voelen op die leeftijd, psychisch laverend tussen wonderkind tot total loss op zoek naar de vorm die ruim genoeg zit voor een grenzeloos fantastische verbeeldingskracht. Maar dit stuk is een zeldzaam voorteken van nog uitzonderlijker grootheid. Met meer kracht en tijd van leven had Rott Mahler overvleugeld, daarvan ben ik overtuigd.
RottsSymfonie in Ewordt pas in 1989 voor het eerst uitgevoerd door het orkest van Cincinnatti onder Gerhard Samuel. De eerste representatieve cd-opname is in 2012 die van Paavo Järvi met het Radio Symfonieorkest van Frankfurt op rca. Deze maand volgde een mooie nieuwe op Deutsche Grammophon, uitgevoerd door de Bamberger Symphoniker onder chef-dirigent Jakub Hrusa. Diens interpretatie is gedetailleerder en preciezer, terwijl de ruigere Järvi meer bewegingsvrijheid schept voor de vulkanische romanticus in Rott. Dat maakt beide dirigenten tot yin en yang, die je allebei nodig hebt om de muziek in al haar psychografische schakeringen te doorgronden. Luister. Het loont.
Hans Rott: Symphony No. 1,Bamberger Symphoniker, Jakub Hrusa (Deutsche Grammophon)
De visionaire kwetsbaarheid waaruit Rotts werk ontstaat, begint hem te verwoesten
Hulton Archive / Getty Images | Gustav Mahler