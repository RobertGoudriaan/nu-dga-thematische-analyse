Een zoekend oor Klassieke muziek Kaija Saariaho

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
24 augustus 2023
In juni overleed in Parijs de Finse meestercomponiste Kaija Saariaho . Haar voluptueuze muziektheater- en orkestwerken gingen de wereld rond. In oktober klinkt haar laatste operaInnocencevoor het eerst in Nederland. Wie was ze?
In 2019 werd de Finse componisteKaija Saariaho (1952-2023) inBBC Music Magazineuitgeroepen tot de grootste levende componist. Dat was de uitkomst van een wereldwijde enquête onder 174 representatieve componisten. Die hadden op verzoek van de BBC hun top-vijf van grootste meesters aller tijden opgesteld, getoetst aan de criteria originaliteit, impact, vakmanschap en genietbaarheid. In de resulterende top-vijftig werd Bach voorspelbaar eerste, maar Saariaho eindigde verbluffend op de zeventiende plaats als eerste nog actieve componist, drie plaatsen voor haar grote landgenoot Jean Sibelius.
Aan de BBC-lijst was méér interessant. Niet de afgod Mozart maar de schrandere Stravinsky stond op twee, gevolgd door Beethoven en Mozart. De op de bühne tot een fijnproeverspubliek veroordeelde Debussy werd vijfde, zesde nota bene György Ligeti, coryfee van de twintigste-eeuwse avant-garde.
Dit was dan ook een echte componistenhitlijst. De massa hoort anders. Zie de Klassieke Top 400 van Radio 4, een jaarlijks overzicht van de bij luisteraars geliefdste werken. BachsMatthäus-Passionop 1, MozartsRequiemop 2, GriegsPeer Gynt-suitesop 3, daarna deNieuwe wereld-symfonievan Dvorák en hetRequiemvan Gabriel Fauré. De eerste Stravinsky staat op 42, de eerste Debussy op 95. Ligeti? In geen velden of wegen.
Zo diep is de kloof tussen kenners en liefhebbers. De vakmensen beoordelen op kunnen en historische betekenis, het publiek zoekt emotionele bevrediging. De Grieks-Franse componist Georges Aperghis constateerde: 'Ik heb de indruk dat we leven in een maatschappij die alleen meesterwerken toestaat, of de schijn van het meesterwerk, maar die zich niet interesseert voor de dagelijkse experimentele en creatieve arbeid.' Waar. Aan meesterschap gaat iets vooraf. Bloed, zweet en tranen. Soms zijn hele oeuvres de niet alleen esthetisch te doorgronden hellegang naar een ondenkbare synthese van idee en vorm.
Enter Kaija Saariaho.Die begon niet klakkeloos meesterwerken te componeren, maar creëerde in de elektronische studio's van Helsinki, Freiburg en Boulez' Parijse onderzoeksinstituut ircam eerst systematisch de randvoorwaarden voor een taal die haar de ruimte zou verschaffen voor de klinkende visioenen van haar kindertijd. Ze kon intrigerend vertellen over haar jeugdherinneringen aan het Finse platteland. Daar was weinig geluid, maar des te meer ruimte voor de verbeeldingskracht. Ze sprak over de variabele akoestiek van de bossen met hun steeds wisselende impact op het oor, de graden van stilte, over het dempende effect van sneeuw, over vogelgeluiden als de eerste muziek die ze hoorde. Ze waren haar vroegste confrontatie met een raadsel dat ze nooit zou oplossen. 'Muziek', zou ze zeggen, 'is zoveel krachtiger dan woorden.' Maar ze zou nooit weten waarom. 'Misschien componeer ik om het beter te begrijpen.'
Bij ircam leerde ze componeren met behulp van destijds volstrekt onhandelbare computers en live-elektronica, technologie die toen nog in de kinderschoenen stond. In Freiburg had ze behalve bij Klaus Huber gestudeerd bij Brian Ferneyhough, het veelbesproken boegbeeld van deNew Complexity,destijds de controversiële verzamelnaam voor onspeelbaar virtuoze modernisten. Ze verdiepte zich in het werk van de Franse spectralisten en hun systematische analyse van klankspectra, die haar eigen taal van harmoniek tot coloriet en micro-intervallen diepgaand zou beïnvloeden. Ze koos de weg van de meeste weerstand.
Tegelijkertijd zocht Saariaho juist het contact met de wereld. In Finland was ze medeoprichter geweest van het nog steeds bestaande Open Oren(Korvat Auki),een componistensociëteit die met drempel verlagende ambities het publiek opzocht en geïnteresseerden toeliet in de werkplaats. Ook zelf zou de latere nummer 17 van de BBC schoonheid boven modernistische abstracties stellen.
Haar werk had van meet af aan dat vreemde, weidse, naar het mystieke neigende geluid, gehoord met de opzettelijke traagheid van een zoekend oor. Het was wat haar muziek in al haar kracht zo kwetsbaar maakte. Het was de kunst van een waarnemer, waar een absolute tegenvoeter als Stravinsky altijd dader was. De creatieve observator stuit op een conflict. Kijken en luisteren is stilstaan, een passief ervaren; muziek juist beweging, actief handelen. In Saariaho's compositorische ontwikkeling draait het om de beheersbaarheid van die polariteit langs lijnen der geleidelijkheid, letterlijk.
Al inVerblendungenvan 1984 voor klein orkest en 'computer tape', hoor je ze in een nog ongenaakbaar modernistische gedaante komen, de majestueuze, langzaam transformerende klankvlakken van Saariaho's latere orkestwerken en opera's. De sturende, activerende elementen zijn signalen. De belletjesklanken van klokkenspel, xylofoons, vibrafoon en marimba, de ornamentale fluiten, de gemelijke strijkers in een elektronisch aura. Harp en de piano, volgens Saariaho'sonority links'tussen orkestgroepen, zijn er ook al, net als de gepijnigde klank. In haar harmonieën zweert een chronische Angst met wonderschone huiver. De dissonante akkoordzuilen zijn meer dan Hollywood-horror. Ze staan voor een afgrond, maar glijden er als een lichtbrug overheen. Zodra de paniek is bezworen, stijgtVerblendungenstratosferisch naar de sterren op. De basisimpuls is een heilig geloof in de transcenderende werking van geluid. Je mag onschuld zeggen.
Vergelijk dat met Saariaho'slaatste orkestwerkVistavan 2019. Het is een tweeluik zoals eerder het voor Gidon Kremer geschreven vioolconcertGraal Théâtrevan 1994/1997 of het celloconcertAmers(1992). Saariaho kiest voor een vergelijkbare yin-yang-verhouding tussen delen, contemplatief versus ontketend. De stijl is intact gebleven, maar er heeft een reinigingsproces plaatsgevonden. Harp, piano en celesta ontbreken. Saariaho heeft zichzelf op rantsoen gezet. Na haar hypercomplexe operaInnocence,veeltalig conversatiestuk over de impact van eenmass shootingop slachtoffers en nabestaanden, kiest ze voor zelfbeperking als constructieve opdracht: 'Nu moet ik een andere strategie ontwikkelen om de naden glad te strijken, of om juist meer de scheiding van de secties te benadrukken.' De klank is nog steeds hoogglans, maar de blazerspartijen zijn geprofileerder en het klanktotaal is minder geënt op de impressionistische versmelting van timbres. Niettemin hoor je waar Saariaho levenslang naar heeft gezocht: in klank bewegend beeld van ruimte.
Deel een heetHorizons. Tremolerende strijkers -always as dense as possible,schrijft Saariaho - sidderen als hete lucht in het woestijnlandschap. Even glijdt iets oriëntaals dansants over het panorama, meer schaduw dan stijlbreuk.
Het komt tot uitbarsting in het tweede deel,Targets,waar de storm zal luwen. In het slot maakt zich uit het strijkersveld de E los waarmeeVistazo sereen besluit als het begon,delicatoencalmo,haast als een laatromantische symfonie. Daar is een boog gespannen met de bedachtzaamheid van landgenoot Sibelius.
De eigen toon is plaag en zegen. Te langdurige blootstelling aan de koele, galmende schoonheid van Saariaho's met grote ogen loensende akkoorden werkt averechts. Hoor je in de liederencyclusChâteau de l'Âmeweer zachtzinnig toon voor toon een harp opstijgen, dan is het even mooi geweest met de poëtica, al compenseert ze dat in het vierde lied,Pour repousser l'esprit,resoluut met een schitterend woedend tutti-akkoord, drievoudig forte met de kracht van een aardbeving. Er is nog zo'n stuk waarvan het atmosferische gehalte op de zenuwen gaat werken,Du Cristal(1990). Enorm Ligeti-achtig liggend klankveld, stilstaand water, wriemelende strijkers en blazers, de pauk de boze macht die de om hun as tollende klankmassa's over de maatstreep duwt, de lijzige, zelfliquiderende spanningen van glissandi en kwarttonen. Anderzijds zijn dit dequalités de ses défauts:zo aandachtig zijn klankpsychologische ontwikkelingsprocessen zelden gedocumenteerd. Het statische is heimelijke evolutie. In het orkestwerkLaterna Magica(2008) vernoemd naar de autobiografie van de Zweedse regisseur Ingmar Bergman, brengt Saariaho haar gedachten aan de oppervlakte door ze uit te laten spreken. Op fluistertoon sommen de orkestspelers in het Duits soorten licht op.Das milde Licht,das milde gefährliche Licht, das traumhafte Licht, das lebendige tote klare Licht, das begrenzende Licht.
Gaandeweg besef je; dit licht is als verkleurende beweging metafoor voor een muziek die zich zoals een magische lantaarn ontwikkelt als bewegend beeld. Bij Saariaho hoor je de muziek weer denken. Haar taal toont de onvermijdelijke paradox van de stijlbloem. Die veroorzaakt herhalingseffecten, maar draagt ook de stijl.Intenso ma calmo,om een voor haar typische voordrachtsaanwijzing te gebruiken. Behalve in haar laatste opera. Die ontploft.
Innocence gaat op eenzeer pijnlijke manier over een eigentijds thema, schuld. Op een school in Helsinki heeft een schutter een slachtpartij aangericht, elf doden. Tien jaar later trouwt de jongere broer van de dader met de vrouw die hij niets heeft verteld; hij wil niet door het leven als broer-van. Een van de serveersters op het huwelijk blijkt de moeder van een slachtoffer. Uit opgevangen gesprekken begrijpt ze met wie ze te maken heeft. Bij de presentatie van de bruidstaart eist ze rekenschap van de familie. Die speelt open kaart. De bruid vergeeft de bruidegom. Toch breekt hij met haar. Hij ziet in dat hij niet aan zijn verleden kan ontsnappen. De reden is ook dat hij zich medeverantwoordelijk voelt. Hij zag broers moordende geweld tot wasdom komen. Hij had de tragedie kunnen verhinderen, maar liet het na.
Weg de impressionistische, haast rituele schoonheid van Saariaho's eerste operal'Amour de loin. Er is een rauwe, onberekenbare onrust in de partituur gekropen. Door de fonkelende klankspiegel breekt bittere kamermuziek, vergeefs bezworen met een nooit meer onschuldige fluit. Meesterwerk? Moeilijk.Innocenceis een conversatiestuk en de schoen past Saariaho niet. Er zit kramp in de zangpartijen, in de permanente flashbacks met surrealistische herinneringen van de doden aan de dag des oordeels. Je hoort Saariaho vechten met de platte druk van het theater. Maar ze neemt het risico dat een levenslang verantwoordelijkheidsgevoel haar opdraagt, en wordt alsnog zichzelf op de allerpijnlijkste momenten, waar de muziek zich bloedend terugtrekt in een klankrijk spokend bijna-zwijgen met het raadsel van de onschuld. Die mag verloren zijn, wanneer je ophoudt erin te geloven is je leven stuk. Saariaho heeft voor dat geloof gevochten tot het uiterste.
Haar werk had van meet af aan dat vreemde, weidse, naar het mystieke neigende geluid