Van een luchthaven naar de achtertuin De lokroep van het vliegtuig

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
14 juli 2022
Terwijl de brandweer flesjes water uitdeelde aan gefrustreerde vakantiegangers op Schiphol, stegen de temperaturen in India tot ver boven de veertig graden. Net nu we de technische mogelijkheden hebben om de wolken te doorklieven, moeten we leren wat meer aan de grond te blijven.
Ik ben nog nooitin Hongkong geweest. Het stond wel op de planning, toen ik als negentienjarige een groepsreis maakte door China, maar dat was gerekend buiten mijn wereldvreemdheid. Natuurlijk wist ik wel dat Hongkong een aparte status had, maar ik had er even niet bij stilgestaan dat je door de douane moest en een'multiple entry'-visum nodig had om China weer binnen te komen. Dus terwijl de rest van de groep de grens overstak, bleef ik achter in Shenzhen, waar ik in mijn eentje door de straten en parken dwaalde. Tevergeefs probeerde ik praatjes aan te knopen metlocals,die niet zozeer argwanend als wel onverschillig op mijn toenaderingen reageerden, alsof ze zich niet konden voorstellen dat iemand vanuit Europa hier voor vertier naartoe was gereisd. Andere toeristen waren er niet. Er is die dag niets bijzonders gebeurd. Facebook-waardige foto's heb ik niet gemaakt. En toch maakten de alledaagse taferelen van het leven in een Chinese miljoenenstad meer indruk dan de Taj Mahal.
Als je klaar was met de middelbare school, genoeg spaargeld had en een beetje avontuurlijk was ingesteld, ging je backpacken. Australië en Nieuw-Zeeland waren de veilige opties, daar sprak iedereen Engels en zaten de Greyhound-bussen vol met jongeren in hungap year. Wie wilde laten zien dat hij buiten de gebaande paden durfde te treden koos voor Azië.
In het hotel in Beijing ontmoette ik Wade, mijn kamergenoot. Wade was een gedesillusioneerde bankier, een Australiër die jarenlang in de Londense City tot 's avonds laat in een glazen kantoorgebouw achter zijn computer had gezeten en daarvoor een vorstelijk salaris ontving, maar na de financiële crisis begon te twijfelen aan het leven dat hij leidde. Hij had zijn baan en zijn appartement opgezegd, een rugzak aangeschaft en was begonnen aan een wereldreis zonder te weten waar of wanneer die zou eindigen. Hij wilde, zo zei hij het zelf, erachter komen wat er echt toe doet in het leven. We gingen naar de McDonalds, kochten flessen bier en praatten tot diep in de nacht om dichter bij het antwoord op die vraag te komen.
Het was niet alsof ik mijn leven overhoop wilde gooien. Bij terugkomst zou ik mijn studie gewoon weer oppakken en ik verachtte de ongewassen hippies die een enkeltje India hadden geboekt om 'zichzelf te vinden' en nu blootsvoets en berooid door New Delhi liepen. Waarom was ik dan met een backpack in het vliegtuig gestapt? Voor het avontuur, zeker. Misschien omdat ik dacht dat het goed zou staan op mijn cv, een bewijs van lef en zelfstandigheid. Maar vooral omdat ik het idee had dat ik nog veel te leren had over de wereld, dingen die ik niet uit studieboeken kon halen. Omdat ik er, net als Wade, van overtuigd was dat het antwoord op de grote levensvragen elders lag. De Duitsers noemen hetFernweh:een hunkering naar verre oorden. Als kind sliep ik met een atlas naast mijn bed en fantaseerde ik over mijn toekomstige ontdekkingstochten. Wanneer ik te lang op één plek was begon het te kriebelen, en het vliegtuig gaf me iets om mee te krabben. Als mensen mij vroegen wat mijn hobby's waren, zei ik 'reizen'. Ik vertrok met verlangens en keerde terug met verhalen, al waren die lang niet altijd even verheven.
Met een vriend ging ik voor een etmaal naar Milaan, waar weHet laatste avondmaalbekeken, een voetbalwedstrijd van Inter bezochten, in een nachtclub belandden waar een biertje ongeveer evenveel kostte als mijn vliegticket en op gestolen fietsen lallend door de donkere straten reden. Er waren citytrips naar Londen en Bilbao, vakanties in Georgië en Californië, werkreisjes naar Uruguay en Indonesië, reünies in Berlijn, festivals in Barcelona. Op de muur naast onze Airbnb aan de Ramblas stond een noodkreet in graffiti geschreven:'TOURISTS GO HOME'.
Mensen stondenuren in de rij, de brandweer deelde flesjes water uit in een poging de morrende massa wat te kalmeren. Rolkoffers deden dienst als geïmproviseerde zetels. Het was meivakantie en na jaren van reisrestricties stonden de hardwerkende Nederlanders te popelen om er even lekker tussenuit te gaan. Een weekendje Madrid, een wandelvakantie op Madeira, ze hadden het verdiend. Het was druk, heel druk op Schiphol, en de chaos was compleet toen het grondpersoneel dat tegen een hongerloontje met loeizware koffers zeult, besloot het werk uit protest neer te leggen. De reizigers warennot amused.
Een VVD-kamerlid dat er een specialiteit van heeft gemaakt systeemcrises te bestrijden met simpele slogans, greep het moment aan om te pleiten voor een snelle opening van Lelystad Airport. 'Ik heb een huilend gezin uit Leeuwarden gezien met drie kinderen die echt bang waren om hun vakantie te missen', zei hij aan een talkshowtafel. Verschrikkelijk, vond hij het. Dat nooit weer.
Terwijl de brandweer water uitdeelde op Schiphol, stegen de temperaturen in delen van India en Pakistan tot ver boven de veertig graden. 'We leven in de hel', zei een inwoner van het Pakistaanse Turbat, een van de heetste plekken op aarde, tegenThe Guardian. Een boer die zijn oogsten zag verpieteren, zei: 'We kunnen het ons niet veroorloven om zo te lijden.' Een wetenschapper hoopte dat deze hittegolf de wereld wakker zou schudden: zulk extreem weer 'zal alleen maar toenemen in schaal en intensiteit, als de wereldleiders niet onmiddellijk in actie komen'. InTrouwverscheen een artikel met de kop: 'Terwijl het alarm over klimaat steeds luider klinkt, neemt de Nederlandse vliegschaamte af'.
Ik wil geen deugdominee zijn die anderen de maat neemt. Als vrienden zich verontschuldigen, of op zijn minst verantwoorden, voor de aanschaf van een vliegticket, voel ik me opgelaten. Mijn morele oordeel hoef ik niet eens hardop uit te spreken, dat klinkt al door in mijn keuze om naar treinkaartjes te zoeken wanneer er een reisje naar Rome wordt gepland. Er sluipt algauw iets elitairs in het bekritiseren van de reislustige massa. Kan ik het de supermarktmedewerker kwalijk nemen dat zij een spotgoedkoop retourtje naar Kreta verkiest boven een prijzige vakantie op Terschelling? Is het gek dat de gemiddelde Nederlander niet doordrongen is van de klimaatcrisis, zolang volksvertegenwoordigers van de grootste regeringspartij doen alsof betaalbare vakantievluchten een onvervreemdbaar mensenrecht zijn en ondertussen zwijgt over de humanitaire en ecologische uitbuiting die schuilgaat achter de stuntprijzen?
Het is eerder de achteloosheid waarmee 'mijn soort mensen', hoogopgeleide burgers die zich drukker maken over het einde van de wereld dan over het einde van de maand, in het vliegtuig stapt, die me soms moedeloos maakt. Begin ik stiekem te lijken op Rutger Bregman, die zich tijdens een etentje bij een deftige uitgeverij verbaasde over het carnivore dieet van zijn disgenoten? 'Zouden niet juist deze mensen, met al hun kennis en idealen, allang gestopt moeten zijn met het eten van vlees?' vroeg hij zich af in het artikel waarin hij betoogde dat een beter milieu wél bij jezelf begint, en dat wie anders beweert gewoon te beroerd is om offers te brengen. Hypocrieten die met een budgetmaatschappij naar Napels vlogen maar wel de mond vol hadden van een strenger klimaatbeleid, kon hij niet serieus nemen.
Jip van den Toorn vatte het samen in een cartoon, een tweeluik met het onderschrift 'Brenda had besloten om milieubewuster te leven'. Links een plaatje van 'vroeger': Brenda in een vliegtuig, boek in de hand, kijkend naar de wolken. Rechts de situatie nu: precies hetzelfde plaatje, maar dan met een tekstwolkje: 'Eígenlijk kan dit dus niet'.
Het clichédat de reis belangrijker is dan de bestemming gaat niet op bij vliegen. De reis is eerder een noodzakelijk kwaad om ergens te geraken waar het leuker/mooier/zonniger is dan de plaats van vertrek. En toch: ergens mis ik het. De rijen bij de douane, de kunst om zo soepel mogelijk door de controle te komen - zakken leeg, riem af, toiletspullen in een doorzichtig zakje, horloge niet vergeten - om vervolgens in de tax-free-zone te kijken welke boeken er staan uitgestald in de luchthavenkiosken(Humankindvan eenbestselling Dutch historian).Het wachten bij de gate, waar medereizigers met hun malle nekkussentjes op hun telefoons turen en de mengeling van gêne en trots bij depriority passengerstijdens het boarden. Dat gevoel in je buik wanneer het riem-lampje aanschiet en de motoren beginnen te grommen.
De luchthaven is een 'non-plaats'. De Franse antropoloog Marc Augé muntte dit neologisme om ruimtes zonder identiteit of geschiedenis te beschrijven, doorvoerlocaties die zo zijn ingericht dat bezoekers anoniem blijven. Afgezien van de taal op de informatieborden verschilt een vliegveld in Kuala Lumpur maar in weinig van een vliegveld in Dortmund. Het zijn karakterloze portalen tot de 'ware' bestemmingen waar we ons kunnen laven aan andere culturen. (Al gebiedt de eerlijkheid te zeggen dat in den vreemde de nonplaats soms een welkom toevluchtsoord kan zijn voor de overprikkelde reiziger; toen de tempels en stranden me de neus uit begonnen te komen bracht ik hele dagen door in een Thais winkelcentrum waar ik potjesPro Evolution Soccerspeelde op de Playstation.)
Voor Augé zijn non-plaatsen kenmerkend voor wat hij 'supermoderniteit' noemt. De supermoderniteit is een tijdperk van overdaad. Een overdaad aan gebeurtenissen, wat het moeilijker maakt om betekenis te geven aan de wereld. Een overdaad aan ego, waardoor onze ervaringen steeds meer geïndividualiseerd raken. En een overdaad aan ruimte, waarin een paradox schuilt, schrijft Augé, omdat het samengaat met 'het krimpen van de planeet' door de 'spectaculaire versnelling van transportmiddelen'. Deze 'eenwording van aardse ruimte' wakkert ook een tegenbeweging aan, 'een roep om particularisme, van degenen die vredig thuis willen blijven, mensen die op zoek zijn naar een thuisland'. Of, zoals hedendaagse politicologen het zouden verwoorden: het zorgt voor spanning tussen de plaatsgebonden 'ergens'-mensen en de kosmopolitische 'overal'-mensen.
'Snelheid lijkt de wereld te openen, maar de vraag is of dat in alle opzichten zo is', schrijft Carolien van Bergen in haar boekOver de grens: Filosofie op reis. De vraag stellen is hem beantwoorden. Des te minder we gebonden zijn aan tijd en plaats, des te vluchtiger zijn onze relaties met anderen. Voor Jean Baudrillard was de auto het symbool van de moderne samenleving, schrijft Van Bergen: 'Een samenleving op drift, die mobiliteit omwille van mobiliteit verkiest zonder te weten waar men naar op weg is, en zonder dit zelfs erg te vinden of misschien zelfs op te merken.' Trek deze redenering door en je zou het vliegtuig het symbool van de supermoderniteit kunnen noemen, waarmee we onophoudelijk nieuwe ervaringen najagen in een vergeefse poging om betekenis te geven aan de wereld en onze rusteloosheid te stillen.
Het zag er niet uitals op de foto's. Dat deed het nooit, maar in de Halong Bay was het contrast extra schrijnend. In plaats van turquoise was het water grauw en bezaaid met drijvend afval. De vissersbootjes die nietig afstaken tegen de krijtstenen rotsen voelden aan als decorstukken, enkel tot leven gewekt door camera's van de toeschouwers op de cruiseschepen. Ik keek naar de olievlekken op de golven en had het gevoel dat ik te laat was, dat deze plek ooit adembenemend moet zijn geweest, voordat het in deLonely Planetkwam te staan. Zal het koraalrif waar ik mijn duikbrevet haalde inmiddels verbleekt zijn? Hoe zou het zijn met het vrijwilligersproject in het Cambodjaanse kustplaatsje dat in de jaren na mijn bezoek is volgebouwd met moderne resorts van Chinese investeerders? Zou het afgelegen jungledorpje, waar ik in Laos overnachtte, ondertussen wifi hebben? Hebben de marktkooplui waar ik in Rajasthan mijn souvenirs kocht de recente hittegolf overleefd?
'Ik denk dat ik een beter mens ben nadat ik op reis ben geweest', schreef journalist Merlijn Kerkhoven vorig jaar in een opiniestuk inde Volkskrant. Vliegen is helemaal niets om je voor te schamen, betoogde de zelfbenoemde 'landenverzamelaar'. 'Met iedere reis investeer je in de economie van het land dat je bezoekt.' Luchtvaart zou de wereld bovendien dichter bij elkaar brengen. Behalve voor Nutella-winkels en stijgende huurprijzen zorgt massatoerisme ook voor culturele uitwisseling en meer onderling begrip. De 'aluminum buis met vleugels' is een wonder dat ervoor zorgt dat we ons betrokkener voelen bij mensen over de grens, aldus Kerkhoven. 'Door te reizen stel je voortdurend je wereldbeeld bij.'
Nu zijn daar natuurlijk allerlei kanttekeningen bij te plaatsen, maar ik begrijp het sentiment. Reizen ís ook prachtig. Als er morgen een ecovriendelijk vliegtuig zou zijn, ben ik de eerste die een ticket boekt, maar voorlopig kunnen die aluminium buizen met vleugels enkel opstijgen door miljoenen jaren oude plantenresten te verbranden. Mijn vliegabstinentie is ingegeven door het besef dat de planeet nog op een andere manier is gekrompen: de broeikasgassen die vrijkomen bij een vlucht vanaf Schiphol hebben gevolgen voor de levens van mensen aan de andere kant van de wereld, mensen die waarschijnlijk nog nooit een vliegtuig van binnen hebben gezien. Niet dat ik in de illusie verkeer dat mijn gedeug de planeet kan redden, maar er is een citaat van Wendell Berry dat ik niet meer uit mijn hoofd krijg:'If you are fearful of the destruction of the environment, then learn to quit being an environmental parasite.'
Berry is een schrijver die zijn aandacht op zijn directe omgeving richt, een ergens-mens bij uitstek. Ooit keerde hij terug vanuit New York naar zijn geboortegrond in Kentucky. De literaire gemeenschap verklaarde hem voor gek: het platteland was geen plek voor een intellectueel, het zou de doodsteek zijn voor zijn carrière als schrijver. Het tegenovergestelde bleek waar: Berry bloeide op en groeide uit tot een succesvol auteur en het groene geweten van Amerika. Voor hem is het verbouwen van je eigen voedsel een vorm van ecologisch verzet. Een achtertuin is het tegenovergestelde van een vliegveld, het is een plaats vol identiteit en betekenis. Tuinieren maakt je een beter mens dan reizen, zou Berry zeggen, al was het maar omdat het geduld en zorg vergt om de grond te cultiveren. Hij schrijft:'The citizen who is willing to Think Little and, accepting the discipline of that, to go ahead on his own, is already solving the problem.'
Ik vind het aantrekkelijk en verdacht tegelijkertijd, het 'terug naar het land'-denken van Berry dat zo diep verankerd zit in de milieubeweging met haar slogans alsthink global, act local. Het is jaloersmakend om te lezen hoe Berry met zijn eigen handen een huis bouwt aan de oevers van een rivier, hoe hij opgaat in de gemeenschap en het land tot leven wekt door in de aarde te woelen. Hoe hij ergens thuishoort. Maar ik wantrouw het ook, zo'n naar binnen gekeerde houding, alsof hij zich al aan het voorbereiden is op de afbrokkeling van de samenleving. Kun je een verzet dat zich beperkt tot de eigen achtertuin nog verzet noemen? En hoe voorkom je dat je wereldbeeld stolt? Misschien is het de overal-mens in mij die onrustig wordt wanneer hij ergens wortel dreigt te schieten.
Het ideedat backpacken goed staat op je cv zal veel werkgevers nu waarschijnlijk belachelijk voorkomen. De schaduwzijden van het massatoerisme zijn zo tastbaar geworden dat 'de weldenkende kosmopoliet' tot het inzicht is gekomen dat het maar eens klaar moet zijn met al dat gereis. 'Ik walg van mijn toeristische zelf. En ik schaam mij', schreef Stephan Sanders nog voor de pandemie in dit blad. Maar de rijen op Schiphol laten zien dat die schaamte nog niet erg wijdverspreid is. Weldenkende kosmopolieten doen weliswaar hun best om de massa te ontlopen, de lokroep van een vliegtuig dat hen naar exclusieve bestemmingen voert, blijkt moeilijk te weerstaan.
Er zijn nog steeds momenten waarop ik kamp metFernweh. Terschelling is mooi, zonder meer, maar het is nogal een verschil of je met de veerdienst van Harlingen naar een waddeneiland vaart, of dat je duizenden kilometers verderop de schuifdeuren van een vliegveld uitstapt en overweldigd wordt door onbekende geuren en geluiden. 'Reizen is zoveel meer dan een fysieke verplaatsing van A naar B', schrijft filosofe Katrien Schaubroeck in het essayThuis in de wereld. 'Het is de inlossing van een verlangen naar zingeving.'
Let op de formulering. Niet de zingeving zelf wordt bevredigd, maar het verlángen naar zingeving. Dat is wat mensen als Wade, mijn Australische kamergenoot, de wereld over drijft: het geloof dat op de volgende bestemming een waardevolle levenswijsheid te vinden is. Nadat onze wegen scheidden, zag ik op Facebook zijn foto's verschijnen van hooggebergtes in Latijns-Amerika en safaritochten in Afrika, alsof hij een terugkeer naar zijn bankiersbestaan uit alle macht wilde uitstellen. Wendell Berry zal ze met medelijden gadeslaan, zulke dolende zielen zonder rustplaats. Door hun kuddegedrag dreigt iedere populaire toeristenbestemming te verworden tot een non-plaats. 'Maar die rusteloosheid heeft ook een positieve kant', schrijft Schaubroeck. 'We blijven zoeken en creëren.'
De ministernoemde het 'een harde klap', maar het gedoogbeleid kan niet langer doorgaan. De grens is nu echt bereikt. Schiphol moet krimpen. Sinds mensenheugenis dromen we ervan te kunnen vliegen en het is moeilijk te verteren dat we, net nu we eindelijk de technische mogelijkheden hebben om de wolken te doorklieven, moeten leren wat meer aan de grond te blijven. De ecologische ontwrichting waarmee de supermoderne overdaad gepaard gaat, roept om matiging. Om een herwaardering van de overdrachtelijke achtertuin.
Zelfs als rusteloosheid een onderdeel is van decondition humaine,hoeft de luchthaven niet het vertrekpunt van onze zoektocht te zijn, want wie inziet dat deze zoektocht geen eindbestemming kent, snapt ook dat 'landen verzamelen' een weinig vruchtbare manier is om betekenis te vinden. In mijn gedachten heeft Wade zijn backpack nooit afgedaan, maar diep begraven in mijn inbox vind ik het laatste bericht dat ik van hem ontving:'I'm FANTASTIC buddy!!! Home sweet home London mate - the trip is complete - it's great to be back.'