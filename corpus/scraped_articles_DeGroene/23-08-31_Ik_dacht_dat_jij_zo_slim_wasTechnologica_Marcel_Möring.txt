'Ik dacht dat jij zo slim was?' Technologica Marcel Möring

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
31 augustus 2023
Al die boeken die mee moeten tijdens een verhuizing. Maar ja, aan een e-book ga je ook niet: dat is als neuken met condoom, nietwaar?
Verhuizen is roeren in stilstaand water.
We zijn op onze nieuwe plek aangekomen, midden in de kamer staat een muur van 230 dozen. Een van de verhuizers heeft de boekenkasten gemonteerd en nu gaapt veertig meter lege plank ons aan, in afwachting van boeken.
'Dat zie je tegenwoordig bijna niet meer, boeken in huis', zegt de verhuizer.
'Tja', zucht ik berustend.
'Digitaal, misschien', zegt de verhuizer.
'Was het maar waar', zeg ik, grimmiger dan de bedoeling is.
Vier dagen later staan de boeken in de kasten. Engels en poëzie alfabetisch gerangschikt, de rest grofweg geordend omdat we te moe waren om alles uit te zoeken. Ik streed kort tegen de rebelse aanvechting om 'interessante' combinaties te maken. Zweeds en Japans door elkaar. IJslands tussen Hebreeuws en Spaans. Maar het drong al snel tot mij door dat we daar later, als we gingen alfabetiseren, waarschijnlijk niet om konden lachen. Niets zo ergerniswekkend als boeken die door elkaar staan hun juiste plek te geven. Dat is een schuifpuzzel van de ergste soort.
Ik heb tijdens de verhuizing dingen teruggevonden die zoek waren en tegelijkertijd zijn er op onverklaarbare wijze dingen kwijtgeraakt. Ik mis twee ovenschalen. De rest van de inhoud van het kastje waarin ze stonden is er wel. Ik wil er geen betekenis aan hechten, net zoals ik dat niet doe met de stapel foto's die opduikt van mijn toen nog zeer jonge zoon. Ik weet niet wie ze heeft gemaakt, ik herken de omgeving niet en op één foto herken ik zelfs de vrouw niet die hem optilt.
'Wat een enorm karwei', zegt mijn vrouw, als we 's avonds op de bank zitten en naar de muur van boekenkasten kijken. 'Maar ik heb ze toch liever dan e-books.'
'Een e-book is als neuken met een condoom', zeg ik.
'Daar weet jij helemaal niets van', zegt ze.
Dat is waar.
Ik heb één keer in mijn leven, op mijn achttiende, een pakje condooms gekocht, uit de automaat in de toiletten van Jan Dekker, een café-disco in Assen. Ik verkeerde in de hooggestemde verwachting dat 'het' binnenkort wel eens kon gebeuren. Ik zat er een jaar naast. Toen het wél gebeurde, in mijn slaapkamer in mijn ouderlijk huis, antwoordde ik gehaast 'ja' op de vraag van mijn vriendinnetje 'of ik iets had'. Opgestaan, naar mijn werktafel gelopen, antiek theeblikje geopend waarin ze lagen, verpakking opengepeuterd, folie losgescheurd, condoom eruit gehaald, om tot de ontdekking te komen dat er niets meer was om 'm om te doen. We lachten en gingen verder met zoenen, waarna 'het' alsnog plaatsvond, zonder voorbehoedmiddel. Toen ik haar later die avond op de fiets naar huis bracht bespraken we wat er moest gebeuren, nu we gevaarlijk hadden gevreeën. Haar streng katholieke en nogal antisemitische ouders mochten van niets weten.
De volgende ochtend zat ik wat dromerig aan het ontbijt toen mijn moeder vroeg of ik een voorbehoedmiddel had gebruikt. Ik keek haar met stomheid geslagen aan.
'Hoe weet jij...'
Ze wierp me een blik toe waaruit sprak dat ik geen idee had wat moeders allemaal weten. Ik had mijn verhaal nog niet verteld of ze nam de telefoon in haar hand en belde onze huisarts met de mededeling dat het vriendinnetje van Marcel de morning-afterpil nodig had. 's Middags gingen we bij hem langs. Hij keek naar mijn vriendinnetje en toen naar mij.
'Ik dacht dat jij zo slim was', zei hij en schreef het recept uit.
'Nee, ik weet niets van condooms', zei ik tegen mijn vrouw. 'Laat ik het anders zeggen: een e-book is als luisteren met een hoortoestel.'
Daar weet ik wel iets van.
In de week voor de verhuizing ging ik voor de laatste keer in Den Haag naar de kapper. De afgelopen twee jaar werd ik geknipt door Jelena. Onze gesprekjes waren in het Engels en kort, want voor de schaar erin kon moest mijn bril af en deed ik mijn hoortoestellen uit. Half blind en bijna geheel doof kwam ik desondanks te weten dat ze twee kinderen had en dat haar moeder in Zagreb woonde, waar zij en haar kinderen de zomer doorbrachten. Over een man werd niet gesproken. Ons contact bestond uit buigen en knikken, glimlachen en gebaren die 'zo goed?' en 'dankjewel' uitdrukten. Ondanks de communicatieproblemen, of juist daardoor, was er een soort vertrouwelijkheid en daarom vroeg ik, na de laatste knipbeurt, of ik haar bij wijze van herinnering de Engelse editie van een van mijn boeken mocht geven. 'Is Engels jouw beste vreemde taal?' Ze schudde haar hoofd, ogen groot van verbijstering.'No, no, Slovenia!'Maar ze sprak en las toch Engels? Of was Duits ook goed?'No, Slovenia!'zei ze nog een keer.
Toen ik de volgende dag het boek bracht stond ze buiten te roken en schoot bij mijn aanblik haastig naar binnen. Gedurende een paar seconden dacht ik dat de Babylonische spraakverwarring van een dag geleden ertoe had geleid dat ze op de vlucht sloeg voor een duistere kerel die haar om onbegrijpelijke redenen een dik boek kwam opdringen in een taal die ze niet verstond.
Even later dook ze op uit het hok waar de jassen hingen. Ik overhandigde wat aarzelend het boek, terwijl ze mij een doosje thee en chocolade gaf. De rest van het personeel, allemaal Spaanse vrouwen, keek vertederd toe. Ik voelde me prins Claus die tijdens een bezoek aan een ver en warm land wordt begroet met exotische dansen.
'Ah, English...'riep ze uit.'Thank you!'
'Dat zie je tegenwoordig bijna niet meer, boeken in huis', zegt de verhuizer