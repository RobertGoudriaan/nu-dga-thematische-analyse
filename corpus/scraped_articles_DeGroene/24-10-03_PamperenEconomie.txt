Pamperen Economie

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
3 oktober 2024
Afgelopen week werd het 'recht op vergissen' geïntroduceerd. Burgers moeten een foutje kunnen maken, bijvoorbeeld bij het invullen van gegevens voor hun toeslagen, zonder dat automatisch een straf volgt. Dat is heel mooi, en ook een beetje gek. Zo'n recht op vergissen bestaat allang. Niet voor burgers, helaas, maar wel voor grote bedrijven.
Kijk naar Duitsland, waar de auto-industrie met fabriekssluitingen en massaontslagen dreigt. Na zich lang te hebben vastgeklampt aan de fossiele brandstofmotor, dreigt zij nu de slag te verliezen van de Chinezen met hun betaalbare elektrische auto's. Vergissing, vindt de Duitse regering. Kan gebeuren. Dus broedt zij op staatssteun. Ook al maakte Volkswagen het afgelopen half jaar nog ruim tien miljard euro winst. En is dit niet de eerste miskleun - iets met dieselschandaal.
Denk niet dat de oosterburen de enigen zijn die hun multinationals vertroetelen. We zijn gewend om over economie te spreken in termen van 'staat' en 'markt', 'links' tegen 'rechts', Keynes of Marx versus Hayek en Friedman. Fout. In het liberale Nederland staat meestal een andere tegenstelling centraal. Die valt het best te begrijpen in opvoedtermen. Simpel gezegd: moet de overheid het bedrijfsleven ondersteunen door het uit te dagen, of door te pamperen? Heldere verwachtingen formuleren of oeverloos 'heb je nog iets nodig, lieverd' vragen?
Die laatste methode zie je in Den Haag vaker bij het ministerie van Economische Zaken. De collega's van het ministerie van Financiën, een kleine kilometer verderop, zijn juist meer van het grenzen stellen. Het idee is dat je als overheid, uiteraard in combinatie met een woest aantrekkelijk vestigingsbeleid, strenge doch rechtvaardige doelen formuleert. Van het beprijzen van fossiele brandstoffen tot stikstofnormen tot mededinging. Dat is bewezen effectief én het kost de belastingbetaler weinig. Toegegeven, sommige zwakkere ondernemingen zullen omvallen. Maar faillissementen zijn onderdeel van het proces dat de Oostenrijkse econoom Joseph Schumpeter ooit goedkeurend 'creatieve destructie' noemde. Bedrijven die goedkoper, beter, energiezuiniger en slimmer produceren, floreren.
In het kielzog van het klimaatbeleid leek deze aanpak het afgelopen decennium aan populariteit te winnen. Toen kwam corona. Om banen te behouden, strooide de overheid bijna 83 miljard euro uit over de economie. KLM werd gered, er was NOW-subsidie en belastinguitstel. Met succes: het aantal faillissementen is historisch laag gebleven, de werkloosheid bescheiden. Desondanks ging er amper een week voorbij of de chef lobby van 's lands horeca-uitbaters, ene Dirk Beljaarts, vroeg om méér belastinggeld.
Deze buitengewoon riante verzorgingsstaat voor bedrijven is eigenlijk nooit verdwenen. Of het nou de stijging van de energieprijzen was na de Russische aanval op Oekraïne, of het hoogwater in Limburg: steevast deden ondernemers 'een Beljaartsje'. Ze hielden hun hand op bij vadertje staat. Terwijl je, zeker van grotere concerns, mag verwachten dat ze bepaalde risico's zien aankomen en zich daartegen indekken. Het is bovendien oneerlijk tegenover bedrijven die zich wél goed hebben verzekerd.
Nu dreigt de overtreffende trap. Iedereen snapt dat Europa iets moet doen nu het achterop raakt door Chinese industriepolitiek en Amerikaans protectionisme. Maar hoe moet die bemoeienis eruitzien? Zijn we in staat te voorkomen dat miljarden euro's verdwijnen in de zakken van oude industrieën zonder toekomst? Ik heb er een hard hoofd in. Neem het veelbesproken plan van Mario Draghi. De Italiaan wil onder meer dat Europa de telecomsector gaat helpen door minder streng toe te zien op grensoverschrijdende fusies. Waar dat toe leidt, zien we in de Verenigde Staten. Studies wijzen uit dat Amerikanen, in ruil voor trager internet, tientjes extra betalen voor hun abonnement.
Ondertussen heeft het ministerie van Economische Zaken een nieuwe baas gekregen: Dirk Beljaarts. Ik vrees dat de door de PVV voorgedragen minister de tijdgeest mee heeft. Pamperen is in: een Britse tv-presentatrice kreeg een storm van kritiek te verduren omdat ze haar zoon na zijn eindexamen zelfstandig door Europa liet reizen. Maatschappelijk werk stelde een onderzoek in.
Te idioot voor woorden, maar ik meld het voor de zekerheid toch even: een multinational is geen 15-jarige scholier. Laat staan een baby. Behandel het bedrijfsleven dan ook niet als zodanig.
De buitengewoon riante verzorgingsstaat voor bedrijven is nooit verdwenen
Reageren?Haegens@groene.nl