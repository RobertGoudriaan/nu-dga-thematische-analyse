'Ik ben daar geplant, ik hoor daar te zijn' Ver van het Soedanese vuur

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
19 december 2024
De afgelopen decennia ontvluchtten miljoenen Soedanezen hun land, vanwege oorlogsgeweld of vrees voor politieke vervolging. Hoe kijken zij, zo ver van hun thuisland, naar hun geboortegrond?
Het is full house in het Amsterdamsedebatcentrum Spui25. Bezoekers plukken voordat ze plaatsnemen een explainer van hun stoel. De feiten op de geprinte A4'tjes van de unhcr zijn grimmig. 'Er zijn nu 11,8 miljoen ontheemden door de uitbraak van het conflict in Soedan sinds april 2023. Dringende behoeften zijn water, voedsel, onderdak en gezondheid.' Van de buurlanden spant Egypte de kroon: sinds de uitbraak van de oorlog vangt het land 1,2 miljoen Soedanese vluchtelingen op.
Door heel Nederland worden deze wintermaanden fundraisers en awareness-avonden georganiseerd voor Soedan. Er vindt een tragedie plaats, waarbij altijd 'vergeten' voor 'oorlog' wordt gezegd.
De moderator van de avond vertelt over een onderzoekje inThe Economist.In de reguliere internationale media werden gemiddeld zeshonderd artikelen per maand over Soedan geschreven in de eerste paar maanden van dit jaar. Klinkt niet slecht, tot de volgende zin. De berichtgeving over de conflicten in Gaza en Oekraïne kwam voor beide plaatsen altijd boven de honderdduizend verhalen per maand uit.
Een van de bezoekers in Spui25 is Imad Babikir, met zijn puberdochter Aziza. Samen vluchtten zij zodra de oorlog begon uit de hoofdstad Khartoem. 'Noem ons als statement maar overlevers van zowel de oorlog als van de geflopte evacuatie door Nederland', zegt Babikir.
Toen de oorlog uitbrak reden ze van checkpoint naar checkpoint, soms met liftende rsf-milities gewapend met kalasjnikovs achter in de auto. Zijn vrouw Ghada was elders in het land. Omdat hun huwelijksakte in Khartoem was achtergebleven, werden ze niet door Nederland geëvacueerd. Op eigen houtje en kosten moesten ze de tocht naar Nederland maken. Al een lange tijd voelde Babikir de spanning in Soedan. Een staatsgreep zag hij wel aankomen. Deze totaal verwoestende oorlog niet.
Ruim anderhalf jaar strijden de legers van de twee belangrijkste Soedanese krijgsheren met elkaar om de macht en rijkdommen van het land. De paramilitaire Rapid Support Forces (rsf) van generaal Mohamed Hamdan Dagalo (beter bekend als Hemedti) tegenover het regeringsleger van Abdel Fattah al-Burhan.
Nu woont Babikir in Amsterdam, waar de galerij van zijn tijdelijke appartement uitkijkt over de dikke wolken rook van de Amsterdamse afvalenergiecentrale. In de zomer videobelde zijn vrouw Ghada nog druk in een werkkamertje naast de woonkamer voor een organisatie die humanitaire hulp coördineert. De zomeravond daarvoor hadden ze een fiets voor haar uitgezocht.
Een paar maanden later werd zijn vrouw opgeroepen om weer ter plaatse te gaan werken in haar thuisland, maar dan in de bestuurlijke hoofdstad Port-Soedan. Het is de enige stad waar internationale vluchten landen en internationale organisaties zich tijdelijk huisvesten en het is de stad met de grootste haven aan de Rode Zee. Ook voor papieren moet je daar zijn. Het is dus ook een dure stad geworden, die ver boven haar inwonerscapaciteit is gegroeid. Of hij bang is omdat ze daar zit? Het korte antwoord is 'nee', maar ze missen elkaar. Of hij zelf terug wil? 'Zodra het veilig genoeg is. Ik ben daar geplant, ik hoor daar te zijn.'
Tot de huidige oorlog in Soedan begreep Babikir de betekenis van het woordresiliencenooit volledig. 'Soedanezen zijn bijna alles kwijt. Huizen, bezittingen, sommigen zelfs hun geliefden. Maar toch, als je hen ontmoet, dan lijkt het niet alsof ze ook maar iets hebben verloren.'
Eind jaren tachtig werd Babikir als actief vakbondsman vijf maanden vastgezet in een detentiecentrum. In dezelfde tijd doemden voor het eerst 'spookhuizen' op, gevangenissen waar gedetineerden op geheime locaties zwaar werden mishandeld voordat ze naar normale gevangenissen werden gebracht. 'Ik had geluk, mij werd dat bespaard', zegt Babikir. 'Veel van mijn vrienden hadden dat geluk niet.'
Niet veel later vluchtte hij voor het eerst Soedan uit, naar Saoedi-Arabië. Twee jaar later kreeg hij geen verblijfsvergunning en reisde door naar Egypte. Daar zat hij een jaar, totdat hij een vlucht boekte naar Oekraïne. De tussenstop was in Nederland. Hij stapte uit en vroeg asiel aan, altijd met het idee om weer terug te keren.
In 2007 liet hij Nederland achter, hij sloot zich aan bij de Soedanesecivil society.Ze informeerden burgers over hun stemrecht en trainden duizenden jongeren op het gebied van respect voor democratie en mensenrechten zoals gendersensitiviteit. Een decennium zette hij zich hiervoor in, totdat hij in 2015 weer op de vlucht sloeg. 'In april zouden verkiezingen plaatsvinden. En de veiligheidsdienst markeerde onze trainingen alsof ze "tegen de verkiezingen" waren. Het regime kondigde aan dat ze maatschappelijke organisaties zouden verbieden.'
Hij bracht een paar maanden in Nederland door en ging terug. Ze veranderden hun manier van werken. Voor workshops huurden ze geen zalen meer, maar trokken ze stiekem van wijk naar wijk om geweldloze actietrainingen te geven.
Burgerlijk verzet tegenover een agressief regime bleek niet eenvoudig. De risico's waren groot, 'maar je moet vasthouden aan datgene waarin je gelooft'. In 2019 slaagde de revolutie vanuit de burgerbeweging. Na dertig jaar werd dictator Omar al-Bashir afgezet. Twee jaar later brak een van 's werelds meest verwoestende oorlogen uit.
Na drie revoluties tegen drie militaire dictaturen heeft de Soedanese bevolking volgens Babikir nooit de les geleerd over wat er moet gebeuren ná een succesvolle revolutie. 'We hebben ons nooit gericht op het ontmantelen van dedeep statedie zich heeft gevormd in de laatste decennia. Het opheffen van een dictatuur betekent geen einde van het corrupte systeem.'
Als mensenrechtenactivist hield Babikir zich altijd al bezig met de toekomst van het land. 'Maar ik denk dat Soedanezen lang onverschillig bleven en dingen lieten gaan zonder zich druk te maken. Dit gaat vanaf nu anders zijn, want deze oorlog treft iedere Soedanees.' Hij denkt dat de traditionele politieke partijen na deze oorlog zullen wankelen. 'De partijen moeten opnieuw worden opgebouwd, en er zullen nieuwe politieke partijen en belangengroepen ontstaan. In de tussentijd blijven ze sudderen. Na deze oorlog nemen ze hopelijk de tijd om volwassen genoeg naar buiten te komen, niet zoals voorheen.'
Het reusachtige landmet overdadige natuurlijke rijkdommen is al jarenlang een geopolitieke speelbal, als kruispunt tussen het Midden-Oosten, Noord-Afrika en Sub-Sahara Afrika. Door de ligging aan de Rode Zee is het daarnaast een toegangspoort tot de Middellandse Zee en Europa.
'Het gaat over macht. Europa heeft zich afgekeerd van alles wat er in Afrika gebeurt, behalve als het met immigratie te maken heeft', zegt Babikir. In tijden van de dictatuur van Al Bashir sloot de Europese Unie het Khartoum Process, waarin Afrikaanse landen geld kregen om de migratiestromen naar de Middellandse Zee beter te beveiligen en om mensensmokkel te ontmantelen. De belofte dat er verandering op het gebied van mensenrechten zou komen, bleek geruststellend genoeg om in zee te gaan met de beruchte dictator.
De voetsoldaten die zorgden voor deze beveiliging waren de paramilitaire troepen van de rsf. Met andere woorden: de EU betaalde de notoire Soedanese dictator om paramilitaire troepen te stationeren aan de grenzen van het land. 'Hiermee kon de rsf ook nieuwe technische surveillanceapparatuur kopen', zegt Babikir. 'Direct of indirect maken Europeanen dus deel uit van wat er in Soedan gebeurt. Maar de prioriteit is de zogenaamde "illegale immigratie". Die zou kunnen stoppen als corrupte regimes eerst worden aangepakt, maar invloed hebben op de rijkdommen van Afrikaanse landen staat dan toch voorop.'
Imad Babikir vindt dat Europese regeringen zich terugtrekken van de waarden van democratie en mensenrechten die in tientallen jaren zijn opgebouwd. Maar toch ziet hij ook een soort ontwaken onder burgers. 'Regeringen zijn niet echt veranderd, maar de jeugd verandert wel. Kijk bijvoorbeeld naar Gaza en universiteitsstudenten. Ze kunnen niet begrijpen hoe het komt dat hun eigen regeringen niet alleen de ogen sluiten, maar ook de beslissingen van Israël steunen.'
Nu hij in Amsterdam woont, geeft Babikir voorlichting aan Soedanezen over het Nederlandse kiesstelsel. 'Veel Soedanezen met een Nederlandse nationaliteit stemden afgelopen november niet tijdens de verkiezingen. Dat komt soms door onwetendheid over het kiesstelsel, maar vaak realiseren ze zich ook niet echt wat het belang van hun stem is - wat voor apathie zorgt.' Om echt iets voor Soedan te betekenen, vindt Babikir dat hij terug moet. 'Wie niet onder de bevolking is, ziet mensen gauw als statistieken. Dat is niet goed.' Maar tot die tijd richt hij zich op het hier en nu. Ook al stapt hij liever vandaag dan morgen in het vliegtuig terug naar Soedan, zijn heden is hier.
Hij vergelijkt zijn relatietot zijn thuisland met vuur. Wie zich te dichtbij waagt, verbrandt. Als je te ver weg staat, dan laat het je koud. Wie een goede afstand tot het vuur weet te vinden, wordt erdoor verwarmd.
Zittend aan een picknicktafel in Gent, spreekt Azzam Abdalla Ibrahim net zo gedreven als zijn streams op Facebook, YouTube en live audio platform Clubhouse. De streams zijn simpel vormgegeven, een kort filmpje en de introductie'Salaam alaikum'.De kijkers zitten met name in de Verenigde Arabische Emiraten, Egypte en Saoedi-Arabië, landen waar veel Soedanezen naartoe zijn gevlucht.
Het duurde even voordat de oudste in een gezin met zes kinderen voor zichzelf de juiste afstand tot het vuur vond. 'De diversiteit van de Soedanezen, met onze vijfhonderd stammen en tweehonderdvijftig talen, geeft me warmte. Maar mensen die te dicht bij het vuur zitten zien dit niet zo. Zij denken dat deze diversiteit juist het probleem is in de samenleving.'
Zo rationeel als nu is de bevlogen nucleaire arts niet altijd geweest. Zijn politiekecoming of agebegon tijdens zijn studententijd in PortSoedan. Als vicepresident van de studentenvakbond maakte hij voor het eerst kennis met de consequenties van zich uitspreken tegen corruptie. Hij verloor zijn opgebouwde netwerk. Als jongeman die het zonder gouden paplepel moest doen, volgden na zijn afstuderen tijdelijke banen door het hele land. In de hoofdstad Khartoem, daarna het zuidoostelijke Al-Qadarif, en tot slot aan de andere kant van het land in Darfur - dat hij in 2009 halsoverkop ontvluchtte. Hij belandde in Antwerpen.
'Soedan liep dood voor mij als persoon', zegt Abdalla Ibrahim. 'Ik kon daar niet verder, verloor mijn hoop en was daar niet meer veilig. Ik verliet Soedan met het idee dat ik nooit meer terug zou gaan.'
Dat zijn diploma's de prullenbak in konden, accepteerde hij niet. Hij meldde zich aan voor Artsen zonder Grenzen, waarmee hij afreisde naar conflictgebieden in Jemen, Libië, Afghanistan, Zuid-Afrika, Egypte en Sierra Leone. Hij ontmoette mensen, las veel, en begon zijn kijk op de wereld te bevragen. Gaandeweg leerde hij hoe belangrijk het is om afstand te nemen van zijn traditionele standpunten. 'Als je zelf onderdeel bent van een conflict, dan is je beeld vaak vertekend. Ik leerde hoe ik situaties ook kon bekijken vanuit het standpunt van anderen. Ik leerde over compromissen sluiten, want anders blijf je de rest van je leven vechten.'
Abdalla Ibrahim groeide op met het idee van ultieme winst of verlies. Bij verlies hoorde volledige onderdanigheid. 'Dat is in de familiesfeer al zo. Onze ouders kiezen je kleren, je kapsel, wat je moet studeren, je vrouw en soms zelfs de naam van je kinderen', zegt hij. 'Je gaat erin mee en geeft je eraan over.'
Op een gegeven moment won zijn verlangen naar vastigheid, en keerde hij terug naar Europa. Zijn wereldbeeld was 180 graden gedraaid en hij verliet de Soedanese gemeenschap, al stuurde hij wel geld naar familie. Terwijl hij zich specialiseerde als nucleaire arts in België, rommelde het in Soedan.
Even gaf de Soedanese revolutie hem hoop, al zag hij vanaf het begin al 'een pad van mislukking'. Waarom? 'Wat daarna gebeurde leek meer op de nasleep van het Verdrag van Versailles dan op die van de Tweede Wereldoorlog', zegt hij. Een alles-of-niets-mentaliteit, waar conflict de norm is. In Soedan werden volgens hem dezelfde fouten gemaakt. Tot aan de laatste vertrouweling moest het dictatoriale regime van Al Bashir worden beboet.
Wat Soedanezen volgens Abdalla Ibrahim missen is een regering van de meerderheid, maar met respect voor de rechten van de minderheid. Democratie dus. 'De winnaars maakten weer eigen spelregels. Daarom is er nu ook weer een overlevingsoorlog. De andere partij zal niet stoppen, want bij verlies raken ze alles kwijt. Het is steeds alles of niets, waardoor niemand een compromis wil sluiten. Iedereen houdt voet bij stuk.'
Hij haalt de Franse psycholoog Gustave Le Bon aan, depsychologie des foules.Le Bon stelt in deze theorie dat individuen hun kritische vermogens en logica kwijtraken in de massa. 'In Soedan zit er geen logica in de massapsychologie van de lijdzame meerderheid, waar de elite het voor het zeggen heeft', zegt hij.
En weer rationaliseert Abdalla Ibrahim zijn gedoofde sprankje hoop, maar dat ziet hij niet per se als iets negatiefs. 'Als je hoop verliest, dan komt er een omschakeling. Anders kun je blijven hopen dat dingen veranderen. Die verandering komt soms nooit. Als je de hoop verliest, ga je nadenken over andere opties. Als je niet erkent dat er een probleem is, zul je het nooit oplossen.'
Op de dag dat de oorlog uitbreekt, is een van zijn broertjes in gedachten zijn toekomstige slaapkamer aan het inrichten. Zijn bruiloft zou een paar weken later plaatsvinden, de oorlog zag hij als een nieuwtje. Over zijn vluchtervaring schreef hijMilk Tea in Times of War,een boek dat binnenkort verschijnt.
Dag twee van de oorlog en alles leek normaal. 'De vogels tsjilpten, de wind ruiste zachtjes door de bomen, de melkverkoper kwam op zijn gebruikelijke tijd, de elektriciteit was stabiel en de mobiele telefoonnetwerken waren sterk en betrouwbaar', schrijft hij in zijn boek. Pas toen zijn broertje de hoop op een snelle afloop van de oorlog verloor, begon hij te denken aan vluchten. Inmiddels bevonden ze zich al in een onleefbare situatie.
Eind november sprak Rusland als enige land in de VN-Veiligheidsraad zijn veto uit tegen een staakt-het-vuren in Soedan, na een resolutie die door Sierra Leone en Engeland werd geïnitieerd. Via de officiële staatsinstellingen steunt Rusland de Soedanese strijdkrachten, en via de Wagner Group steunt het de paramilitaire rsf.
'Zo'n resolutie gaat ervan uit dat de twee strijdende partijen geïnteresseerd zijn in het beschermen van burgers', zegt Abdalla Ibrahim. 'De landen in de Veiligheidsraad hebben ook hun eigen belangen en politieke opvattingen. Een oplossing gaat niet van buitenaf komen, maar de Soedanese bevolking moet zelf bewuster worden van de polarisatie in het land. We zien nu ook dat de oorlog door de strijdende partijen etnisch wordt gemaakt. Ik zie geen uitweg.'
Bijna iedere dag verschijnt er weer een nieuw filmpje van Abdalla Ibrahim op YouTube. In het recentste legt hij de geopolitieke context van Syrië uit, met Soedan als uitgangspunt en middelpunt. Binnen tien minuten gaat het over de Verenigde Arabische Emiraten, Engeland en de Verenigde Staten. Over Rusland, Afghanistan en Iran. Egypte, en Saoedi-Arabië komen aan bod. Hij neemt de tijd. Anderhalf uur lang zit hij bevlogen voor zijn camera te praten, met drukke handgebaren en opgetrokken wenkbrauwen geeft hij uitleg aan zijn kijkers.
Een van zijn trouwe kijkersis Mohamed Al Tayeb, die hem een half jaar geleden uitnodigde voor een praatje bij zijnsingle release partyin Amsterdam, op Wereldvluchtelingendag.Een hele eer, want Al Tayeb is in de woorden van Azzam Abdalla Ibrahim'a big star'in Soedan. Tien jaar geleden ging de succesvolle deelname van Al Tayeb aan de Arabische versie vanThe Voiceviraal,waarvoor hij vanuit Soedan naar Libanon reisde. Niet lang na zijn doorbraak ontvluchtte hij zijn land. Hij wilde niet zingen voor het dictatoriale regime.
Als er een zandstorm is, daalt er een rode gloed over Soedan, net als in Tayebs nieuwste muziekvideo. Het zijn de kleuren waarmee hij opgroeide. Zo'n storm noemen zehaboob(harde wind). 'Kamelen, zand, kamelenmelk. Wat, heb je nooit kamelenmelk geprobeerd? Je moet het echt een keer proeven, het is een beetje zout!' zegt Al Tayeb met bruine pretogen.
De avond waarin zijn nieuwe muziek werd onthuld stond voor meer dan alleen de videoclip. Het gemixte publiek riep'free free Sudan'.'Iedereen wilde de video delen, sommigen waren erg emotioneel, en dat was oké.'
Om zijn vinger draagt hij een brede ring, versierd met olifanten. Aan zijn zwarte kralenketting hangt een olifantenbedel. De dieren keren ook steeds terug in zijn muziekvideo's. 'Door stropers zijn er bijna geen olifanten meer in het land. Zoals er steeds meer mensen uit het land verdwijnen. Als gedetineerden of omdat ze naar het buitenland vluchten. In mijn kamer woont nu een vreemdeling. Dat is in het huis waar mijn vader decennialang aan heeft gebouwd.'
Zijn geboortestad, Wad Madani, ligt zo'n tweehonderd kilometer ten zuiden van Khartoem. 'Waar ik vandaan kom zijn de mensen zo aardig en gastvrij, tot op het punt dat je je afvraagt of ze niet heel erg naïef zijn. Ze zijn zo verwelkomend dat ze ook de leugens van de politici geloven.'
Wad Madani is een liberale en vredige stad, volgens Al Tayeb. Met grote ziekenhuizen, landbouwprojecten en een plek waar veel ngo's hun kantoren hebben. Totdat de rsf-milities binnenvielen. 'Ik was hier in Nieuw-Vennep, ik moest iets doen. Mijn ouders zijn een beetje ziek, maar dat mijn zusje daar zat was voor mij de grootste nachtmerrie. Ze is 27, en als vluchteling... Straks krijgt ze te maken met slechte dingen.'
Internet-blackouts volgden. Af en toe kreeg hij hen te pakken, vaak ook niet. De ergste scenario's raasden door zijn hoofd, want de verschrikkelijkste verhalen over de rsf gingen rond. Drie slapeloze maanden later bereikte zijn familie Saoedi-Arabië. Ze zijn nu nog steeds papierloos, maar veilig. 'Ik kan me niet voorstellen dat het in de komende tien jaar rustig genoeg gaat zijn om terug te keren, ook al willen ze dat wel. Het begon met twee strijdende partijen, maar nu zijn er steeds meer milities bijgekomen. Iedereen wil een stukje van de taart. De oorlog wordt ook steeds etnischer gemaakt. Het lijkt niet te kalmeren, elke toespraak van leiders nu, is een oorlogstoespraak.'
Hij zingt in het Arabisch. 'In de steek gelaten zonder hoop op hulp/ Hoeveel immigranten zijn gevlogen/ Met vogels die afdwaalden van de zwerm/ Hoopten zich los te maken/ Van de reis van twijfel en ongeloof?'
Volgens Al Tayeb draait het voor de strijdende partijen niet om de veertig miljoen Soedanezen, maar om geld en macht. 'Als je naar de cijfers kijkt, is Soedan het grootste in alles. In ontheemden, in hongersnood.' Zo duizelingwekkend groot dat mensen het zich niet eens meer kunnen voorstellen. Met alle problemen in de wereld, trekt Soedan aan het kortste eind.
Terwijl er genoeg voedsel is, heerst er een hongersnood. 'Als er honger is op het grondgebied van de andere strijdende partij, wordt het ingezet als wapen. Er is onvoldoende internationale druk', zegt hij. 'Muziek geeft mij hoop. Er zijn mensen die van me verwachten dat ik hen via muziek een stem geef.And I'm a simple guy.Al heeft maar één iemand het verhaal in mijn muziek gehoord, dan is het voor mij al geslaagd. Ook als jij diegene bent, dan ben ik al heel blij.'
'Ik waardeer heel erg wat de Nederlandse regering voor mij heeft gedaan', zegt hij. 'Nu heb ik een veilige plek, waar ik mijn muziek kan maken.' In zijn Nederlandse universum studeert Al Tayeb één dag in de week, en werkt hij er vier bij Sport Kinderopvang. Veel tijd voor muziek heeft hij niet. 'Ik moet meer tijd vrijmaken voor mijn studie, maar concentreren lukt me niet door wat er in Soedan gebeurt. En het is raar om te studeren om docent te worden, want in Soedan heb ik dat al vijf jaar gedaan. Het is een uitdaging, maar het leven moet niet stoppen.'
En als er iets is wat Al Tayeb niet wil, dan is dat klagen. Nooit niet. Dat hij het moeilijk heeft om rond te komen omdat hij nu ook zijn familie moet onderhouden, vindt hij geklaag. Het zou voor hem zo fijn zijn als hij zijn familie hier zou kunnen verwelkomen, maar vragen om meer, dat vindt hij ondankbaar.
'Europa heeft zich afgekeerd van alles wat er in Afrika gebeurt, behalve als het met immigratie te maken heeft'
Or Goldenberg | Imad Babikir