Komma-vormig

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
24 augustus 2023
KUNST Anna Boch
De rode wijngaardis het eerste schilderij dat Vincent van Gogh verkocht voor een serieus bedrag. De Belgische kunstenaar Anna Boch (1848-1936) kocht het voor vierhonderd frank toen het te zien was in de jaarlijkse tentoonstelling van Les Vingt, de vereniging waar Boch lid van was.
Anders dan de meeste vrouwelijke kunstenaars van haar tijd is Boch nooit uit de kunstgeschiedenis gewist. Ze was lid van meerdere kunstverenigingen, exposeerde, kreeg erkenning van collega's en critici, ze was mecenas, verzamelaar, muzikant en had een populaire salon, en sinds de jaren zestig is er onderzoek gedaan naar haar werk en erfenis. Toch is haar naam niet bekend bij het grote publiek, anders dan bijvoorbeeld die van Mary Cassatt en Berthe Morisot.
Daar brengt de tentoonstellingAnna Boch: Een impressionistische reisin het MuZee in Oostende nu wellicht verandering in. Met veel schilderijen, tekeningen en brieven van Boch zelf, daarnaast enkele werken van leermeesters en van tijdgenoten die ze bewonderde en verzamelde, maakt de tentoonstelling duidelijk hoe ze haar werk steeds weer aanpaste aan nieuwe inzichten over kleur en schildertechniek, en een scherp oog had voor interessante nieuwe kunst.
Qua onderwerpkeuze was Boch zelf niet erg revolutionair: ze schilderde interieurs en landschappen. Rotskusten waren haar leven lang favoriet. Boch had dankzij haar rijke familie − Boch van de faience- en keramiekbedrijven - relatief veel vrijheid om haar artistieke ambities te volgen. Ze had van haar ouders tekenen en schilderen geleerd. Later kreeg ze privé-les, vrouwen werden nog niet toegelaten aan de Belgische kunstacademies. Haar docent Isidore Verheyden legde haar in 1885 vast in een kleine olieverfschets: met haar rug naar hem toe, schilderend op het strand. Haar werk was toen nog klassiek: haar schilderij van een schrijvende vrouw, gezeten in een donkere, rijk ingerichte salon, sluit qua kleuren en sfeer naadloos aan op het schilderijRussische muziek,een vroeg werk van haar jongere collega James Ensor dat ze in haar verzameling had.
Haar kleurgebruik en techniek veranderde aanzienlijk toen ze kennismaakte met het pointillisme van Georges Seurat, in 1887 was zijn schilderijUn dimanche après-midi à l'île de la Grande Jattete zien bij Les Vingt. Anna Boch koos overtuigd voor het neo-impressionisme. Ze ontwikkelde niet alleen een'procédé virguliste'(komma-vormige streepjes), maar stapte vooral over op een veel kleurrijker palet: paars en violet worden de meest gebruikte kleuren. In Middelkerke, net naast Oostende, had Boch enkele jaren haar zomerverblijf, 'Villa Anna'. Hier richtte ze haar blik op de eenvoudige kerkgangers: hun paarse schaduwen steken scherp af tegen de omgeving. Op een 'interieur' uit 1906 liet ze één tafeltje al het licht vangen.
Van GoghsRode wijngaardverkocht ze in 1907 voor 25.000 frank, het is nu in het Poesjkinmuseum in Moskou. In datzelfde jaar kocht ze een auto zodat ze, begeleid door de chauffeur, zorgeloos en zonder reputatieverlies landschappen kon schilderen.
Joke de Wolf
Vincent Everarts / Privé-collectie, Brussel | Anna Boch, Les falaises de l'Esterel, ca. 1910