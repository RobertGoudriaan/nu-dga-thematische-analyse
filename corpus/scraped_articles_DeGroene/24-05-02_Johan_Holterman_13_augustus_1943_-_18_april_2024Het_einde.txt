Johan Holterman 13 augustus 1943 - 18 april 2024 Het einde

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
2 mei 2024
Drukkerij SSN was vanaf 1969 het epicentrum van linkse bewegingen in Nijmegen. En directeur Johan Holterman haalde de vogels van diverse pluimage naar de drukkerij toe.
De Nederlandse studentenbeweging van de jaren zestig dreef op manifesten, pamfletten en politieke geschriften, die de stencilmachines op volle toeren lieten draaien. Voor meer serieuze producten werd af en toe een drukkerij in de arm genomen, zoals voor de brochureUniversiteit en onderneminguit het voorjaar van 1968. Dat was relatief duur en mede daardoor rijpte binnen de Unie van Studenten Nijmegen (usn) het plan om een eigen uitgeverij en drukkerij te stichten.
Met een flinke subsidie (75.000 gulden) van de Katholieke Universiteit Nijmegen schafte de daartoe opgerichte Stichting Studentenpers Nijmegen (ssn) een offsetpers aan en kon de drukkerij van start gaan. Het zou een echt bedrijf worden, en dus was een directeur nodig, iemand met zakelijk inzicht en financieel benul. De 26-jarige theologiestudent Johan Holterman had met de sanering van de svb-drukkerij in Amsterdam op dat vlak zijn sporen al verdiend, en zou vanaf 1 september 1969 de nieuwe drukkerij van de grond tillen.
Holterman was nuchter en zakelijk, en bovendien een beminnelijk mens. Hij wekte door zijn bedachtzame optreden allerwegen vertrouwen en dat kwam van pas bij het manoeuvreren in het milieu van elkaar vaak fel bestrijdende Nijmeegse activisten. In principe moest iedereen die drukwerk wilde laten uitvoeren klant kunnen zijn van de ssn en op die basis haalde Holterman een stroom aan opdrachten binnen. Hij beperkte zich daarbij niet tot het studentenmilieu, maar wist ook meer kapitaalkrachtige opdrachtgevers aan zich te binden. Hulpvaardig als hij was kon hij daardoor armlastige klanten van de drukkerij meer krediet geven.
In de beginjaren was de Socialistiese Uitgeverij Nijmegen (sun) de belangrijkste opdrachtgever. Dat lag voor de hand: de uitgeverij kwam voort uit dezelfde kring als de drukkerij en ze werden als complementaire bedrijven gezien. sun-directeur Sjef van de Wiel en Holterman pleegden door de jaren heen frequent overleg over dagelijkse zaken en strategische keuzes in de bedrijfsvoering. Voor beiden gold immers dat ze opereerden in een linkse niche binnen hun branche en het was vaak schipperen tussen ideologische en commerciële overwegingen. Lange tijd waren hun zakelijke belangen ook vervlochten: de sun als grootste klant van de ssn en de ssn als bedrijfsmatig stabielere partner van de sun.
De kracht van de ssn was dat ze veel faciliteiten bood. Activisten waren welkom om hun eigen krantjes, tijdschriften en promotiemateriaal zelf te lay-outen, waarna de ssn ervoor zorgde dat het materiaal gedrukt werd. Holterman trok wel een grens bij verdergaande avances. Toen de sluwe en harde ken-voorman Daan Monjé (later SP), die grote drukopdrachten te vergeven had, begin jaren zeventig een poging deed de ssn over te nemen, kreeg hij van Holterman even vriendelijk als gedecideerd nul op het rekest.
Commerciële opdrachtgevers kregen de gelegenheid om de hele route van manuscript tot en met gedrukt boek of tijdschrift via de ssn te laten verlopen. Dit was een service die in de smaak viel. Holterman werd in Nijmegen een karakteristieke verschijning, altijd in colbert, dat ietwat scheef hing door het 'gereedschap' in zijn binnenzak: pennen, stanleymesje, loep en zo meer. De ssn kwam bekend te staan als een kwaliteitsdrukkerij, die zich gaandeweg ook ontwikkelde tot een werkplaats voor grafisch vormgevers en beeldend kunstenaars. Holterman had affiniteit met grafische techniek en vormgeving en vond daarbij een natuurlijke partner in Karel Martens. Die was vanaf 1975 de huisvormgever van de sun en kwam daardoor onvermijdelijk ook regelmatig op de drukkerij. Dat leidde tot nieuwe experimenten in druktechniek, maar ook tot een levenslange samenwerking en vriendschap tussen Holterman en Martens.
De ssn floreerde en zowel het personeelsbestand als het machinepark nam in omvang toe. Ook sloot Holterman profijtelijke deals met collega-drukkerijen in de stad. Zo maakte de ssn gebruik van de gloednieuwe fotozetmachine van de Koninklijke Drukkerij Thieme en plaatste zij grote drukorders voor zwart-wit binnenwerk door naar boekdrukkerij Macdonald. Ook hier was het vertrouwenwekkende optreden van Holterman een cruciale factor. In eigen huis hield hij er een informele bedrijfsvoering op na, met een goed oor en oog voor de door zijn mensen ervaren knelpunten in het vaak hectische productieproces.
In de loop van de jaren negentig werd de markt voor middelgrote drukkerijen moeilijker en leek een fusie met een andere drukkerij voor de hand te liggen. Dat gebeurde ook, maar uiteindelijk dolf de gefuseerde onderneming in 2003 het onderspit. Bestuur en directie van de ssn wisten het bedrijfskapitaal buiten het faillissement te houden. Daardoor was het mogelijk het personeel schadeloos te stellen en was er ook ruimte voor een nieuw initiatief: de Stichting Fonds SSN (sfs) die tot op de dag van vandaag culturele projecten in Nijmegen en omgeving subsidieert.
Na het einde van de drukkerij profileerde Holterman zich met zijn bedrijfje Graphiques als drukwerkbegeleider. De samenwerking met Martens in het begeleiden van studenten grafische vormgeving bleef voortbestaan. Ambachtelijkheid, hulpvaardigheid en liefdevolle aandacht voor het werk vormden in de halve eeuw dat Johan Holterman actief was in de drukkerijwereld en in het Nijmeegse culturele leven zijn belangrijkste verdiensten. In zijn laatste levensjaar rondde hij alle projecten af en kon hij degenen die hem lief waren alle aandacht geven.
Holterman stond voor ambachtelijkheid en liefdevolle aandacht
Anna Kalkman