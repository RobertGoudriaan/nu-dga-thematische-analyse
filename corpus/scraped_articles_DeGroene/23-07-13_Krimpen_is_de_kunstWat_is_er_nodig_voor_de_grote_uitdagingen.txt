Krimpen is de kunst Wat is er nodig voor de grote uitdagingen van onze tijd?

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
13 juli 2023
Niet dooreten tot je vol zit. Niet doorgroeien tot je hersenen te veel energie vergen. Veel levensvormen weten wanneer het minder moet. Ook dát is intelligentie. Maar hoe test je die?
Tien jaar geledenbezocht ik het Japanse eiland Okinawa. Omdat ik pas laat in de avond aankwam, verwachtte ik niet veel van mijn ontvangst. Maar terwijl ik uit de taxi stap, zwaait de deur van het hostel open. In de deuropening staat een piepkleine oude vrouw die me energiek gebaart om binnen te komen. Aan haar keukentafel zet ze direct een kom dampende misosoep voor mijn neus en zegt:'Hara hachi bu.'Als ik probeer haar duidelijk te maken dat ik geen Japans spreek, steekt ze haar linkerarm uit en zet met de vingers van haar rechterhand een, twee, drie, vier, vijf stapjes over de lengte van haar onderarm, waarna ze direct dat vijfde stapje op demonstratieve wijze terugzet. En ze pakt dat onzichtbare vijfde stapje tussen haar duim en wijsvinger en reikt het me aan. Hoewel ik ook wel zie dat ze niets in haar hand houdt, steek ik mijn hand uit. Met zichtbaar plezier duwt ze dat vijfde onzichtbare stapje in de palm van mijn hand, en zegt weer: 'Hara hachi bu.' Ze draait zich om en verdwijnt uit de keuken.
Eerlijk gezegd was het er niet duidelijker op geworden, maar de soep was heerlijk en met een voldaan gevoel ging ik slapen. Pas later kwam ik erachter dat 'Hara hachi bu' betekent: eet tot je tachtig procent vol zit. Dus eet niet tot je niet meer kunt maar eet tot je geen honger meer hebt en laat een beetje ruimte over, twintig procent. Ze geven elkaar op Okinawa geen kwalitatief advies zoals Eet smakelijk,Bon appétit, Have a nice meal,maar een kwantitatief advies. En niet alleen bij het eten, maar ook bij andere aspecten van het leven. Hou een beetje ruimte over, in je agenda, in je ambities, in je relaties.
Op Okinawa zijn ze ervan overtuigd dat dat de reden is dat ze er langer gezond blijven en gelukkiger zijn. Het is een bekend gegeven dat er nergens meer mensen van 110 jaar en ouder leven dan op Okinawa. Maar wat ik nog veel interessanter vond, is dat ze er klein zijn. Nog geen 150 centimeter gemiddeld, zo'n twintig procent kleiner dan de gemiddelde Nederlander. En dus hebben ze veel minder nodig. Vanwege de wetten van proportie weegt een twintig procent kleiner mens al snel ongeveer de helft minder. Wat intelligent.
Hoe dan ook,deze herinnering schiet door mijn hoofd als ik door Marleen Stikker word gevraagd om een intelligentietest te bedenken voorDe Groene Amsterdammer.Leuke vraag, maar hoe begin je daaraan? Wat moeten we testen? Wat kunnen we onder intelligentie verstaan in een tijd waarin zogenaamde intelligentie ons aan de rand van zoveel verschillende afgronden heeft gebracht? Ik heb eigenlijk niet zoveel vertrouwen in mijn eigen intelligentie. En daarom dacht ik aan die oude mevrouw op Okinawa, en haar misosoep, en haar advies om een stapje terug te doen. Misschien is dat het soort intelligentie waarnaar we op zoek moeten gaan. Hoe meet je het vermogen om een stap terug te zetten van de afgrond? Hoe peil je het verlangen naar ietsje minder? Waar huist de intelligentie om te willen krimpen als alles en iedereen naar continue groei verlangt?
Tijdens het weerfenomeen El Niño, dat met een wispelturig ritme van tussen de twee en zeven jaar de aarde aandoet, warmt het zeewater in de Grote Oceaan op. En dat is een uitdaging voor de zeeleguanen op de Galapagoseilanden. Het zeegras dat zij eten, groeit namelijk niet zo goed in warm water. Bovendien gaat bij hogere temperaturen het metabolisme van deze koudbloedige dieren omhoog, waardoor ze meer energie nodig hebben om ongeveer hetzelfde te kunnen. Ze hebben meer nodig, maar er is minder. Lastig, maar wat er vervolgens gebeurt, getuigt van een ongelooflijke fenotypische intelligentie: ze krimpen. Het individuele dier krimpt met de beschikbare energievoorraad mee. Niet alleen vet, spieren en huid krimpen, maar ook organen en zelfs hun skelet. Van snuit tot anus, tot wel twintig procent. Ook weer die twintig procent. En daardoor kunnen ze onder moeilijke omstandigheden overleven.
Dit niet zo bekende proces heet het
Dehnel-fenomeen. Auguste Dehnel was een evolutionair bioloog die in de jaren vijftig onderzoek deed naar spitsmuizen. Tot zijn verrassing ontdekte hij dat de schedel en hersenen van spitsmuizen in aanloop naar de winter tot ongeveer twintig procent krimpen. Ze anticiperen op schaarste nog voor deze is aangebroken! Omdat hersenen veel energie verbruiken, hebben ze zo in de kille wintermaanden zo'n veertig procent minder voedsel nodig. En in de lente worden de hersenen weer twaalf procent groter. Niet alles komt terug. We weten eigenlijk nog niet zo goed waarom niet. Misschien is er een grens aan hoe slim je moet zijn om goed in je omgeving te passen.
De afgelopen vijftien jaarheb ik feiten, verhalen en anekdotes verzameld die ons misschien kunnen helpen om het soort intelligentie te omarmen dat waarachtig functioneert binnen de fysieke realiteit waarvan we deel uitmaken en die ons vormgegeven heeft, de aarde. Het zal waarschijnlijk een intelligentie zijn die voorbij de beperkingen van het menselijk intellect gaat, want daarmee lijken we het niet te gaan redden. Een intelligentie die in staat is om een stap terug te doen als het nodig is.
Neem bijvoorbeeld dePseudis paradoxa,de paradoxale kikker in de regenwouden van Zuid-Amerika, waarvan de kikkervis vier keer groter is dan de volwassen kikker die hij uiteindelijk zal worden. Ze krimpen de volwassenheid tegemoet. Mooi. Of de Mbuti in het Ituri-regenwoud in het noordoosten van Congo. Ze zijn waarschijnlijk de enige mensen die in staat zijn om een teveel aan groeihormonen te neutraliseren door meer groeiremmende hormonen te produceren, zelfs in een omgeving van overvloed. Evolutionaire intelligentie.
Het is misschien niet het soort intelligentie waarnaar we op zoek waren in de eerste intelligentietests, en nog steeds. Maar wel intelligentie die zich verhoudt tot de grote uitdagingen van onze tijd. Een intelligentie die vindingrijk en weerbarstig is en die vanuit een passend soort verlangen is ontstaan. Maar voor een test, of tenminste iets wat we een soort zoektocht naar deze vorm van intelligentie zouden kunnen noemen, is een veel breder spectrum aan perspectieven, intelligenties, fysieke en mentale praktijken noodzakelijk. Mijn anekdotes dienen dan ook alleen om u, lezer, uit te nodigen mij te helpen onszelf te helpen bij het vormgeven van zo'n test. Naar welk soort intelligentie zijn we eigenlijk op zoek?