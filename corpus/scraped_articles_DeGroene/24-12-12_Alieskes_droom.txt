Alieske's droom

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
12 december 2024
Er blijven maar vertalingen en bewerkingen uitkomen vanAlice in Wonderland.Die van Robbert-Jan Henkes en Floris Tilanus is schitterend.
In de jaren dat mijn vrouw in Oxfordstudeerde, wandelden we vaak naar de favoriete pub van Lewis Carroll: The Perch. Die ligt op een paar kilometer buiten het universiteitsstadje. Je wandelt erheen door velden vol boterbloemen en langs een door oude bomen geflankeerd kronkelend riviertje. Veel idyllischer wordt het niet. En een pub is een ideaal eindpunt voor een wandeling. Zeker als het een pub is waar zoveel literaire historie ligt: hier las Carroll voor het eerst voor uit zijn wereldberoemde boek.
Hoewel ik zijn favoriete pub dus goed ken, las ik nooit zijn boek. Maar doordat ik als kind behoorlijk vaak de tekenfilmbewerking heb gekeken (en volgens mij hadden we thuis ook een Alice-strip) ken ik het verhaal wel door en door.
Lewis Carroll was het pseudoniem van de stotterende, half dove en sociaal niet compleet capabele wiskundedocent Charles Lutwidge Dodgson (1832-1898). Hij was verbonden aan waarschijnlijk het beroemdste college van Oxford, Christ Church, leverancier van talrijke Britse premiers. Ook aan Christ Church verbonden was de vader van Alice Pleasance Liddell, de tienjarige muze van Carroll. Als huisvriend kwam hij vaak bij de familie Liddell op bezoek en dan verzon hij verhaaltjes voor ze, die uitgroeiden totAlice in WonderlandenAlice in Spiegelland,het zes jaar later verschenen vervolgdeel.
In hoeverre Carroll verliefd was op Alice, en wat we precies moeten denken van de foto's van half ontklede kinderen die hij maakte, daar zijn verscheidene studies en documentaires aan gewijd. De kwestie heeft in elk geval geen negatieve invloed gehad op de voorlopige onsterfelijkheid van het boek. Er blijven maar bewerkingen en vertalingen van uitkomen. Na onder meer Alfred Kossmann, Nicolaas Matsier en Imme Dros heeft nu ook Robbert-Jan Henkes zich aan een Nederlandse vertaling gewaagd. Gezien zijn eerdere mooie vertalingen, zowel van jeugdliteratuur als van andere beroemde Britse klassiekers, is het eigenlijk logisch dat hij nu ookAlice in Wonderlandnaar zijn hand heeft gezet.
Net als bij Henkes' prachtigeBij mij op de maan(2016), de door hem vertaalde Russische kindergedichten, zijn Henkes' aantekeningen en nawoord net zo de moeite waard als de vertaling zelf. Zijn aantekeningen zijn vermakelijk en interessant tegelijk. Het nawoord is geschreven met een Carroll-achtige speelsheid.
De Engelse titel is gehandhaafd op de voorpagina van deze Nederlandse vertaling. Maar Henkes merkt op dat dit boek eigenlijkAlieske in Wonderenlandhad moeten heten. Bij 'Alice' weet je volgens hem strikt genomen niet of je die naam op z'n Frans of Engels moet uitspreken (al komen de meeste mensen daar inmiddels wel uit, denk ik). Bij het EngelseWonderlandkun je denken aan mirakels of aan 'je verbazen', waardoorWonderenland of Verwonderlandeigenlijk logischer zou zijn.
In de aantekeningen zit verdekt een sneer naar Henkes' voorganger Matsier. Hij citeert diens vertaling van de eerste zin en noemt die 'het begin van een tobberig, afstandelijk, volwassen gesteld leesboek'. Niet zo aardig, maar Henkes heeft wel een punt. Door het begin van zijn eigen vertaling word je als lezer onmiddellijk meegesleept het verhaal in en hol je samen met Alice onder die heg door en dat konijnenhol in.
Vooral bij zijn vertalingen van de vele gedichten inAlice in Wonderlandis Henkes op dreef. Dan kan hij zich ook de meeste vrijheden permitteren. Bij de vertalingen van Carrolls parodieën op bekende Engelse rijmpjes doet hij hetzelfde als wat Nabokov deed, die 24 was toen hij als student aan Cambridge het boek vertaalde: hij ging op zoek naar equivalenten uit de Nederlandse traditie, zoals Nabokov putte uit de Russische.
In een van de gedichten parodieert Carroll bijvoorbeeld een in zijn tijd bekend achttiendeeeuws gedicht van Isaac Watts. Henkes gaat op zoek naar een tijdgenoot van Watts, komt uit bij Hieronymus van Alphen en verandert 'Jantje zag eens pruimen hangen' in 'Jantje ging eens kikkers vangen'.
Omdat het verhaal zelf weinig lezers nog iets nieuws te bieden zal hebben (behalve dan voor Carrolls doelgroep, onze dochter aan wie ik het voorlas) is deze nieuwe NederlandseAlicevooral de moeite waard als een staaltje van Henkes' vertaalkunst.
Wat heeft hij bijvoorbeeld gedaan met de 'Cheshire-Cat', waarschijnlijk het meest iconisch geworden dier uit het Wonderland? Matsier maakte erKollumer Katvan, DrosSay Cheesekat(die vind ik wel prachtig, eigenlijk) en een andere vertalerKolderkat.Henkes koos voorDe Kat van Ome Willem, naar het liedje van Annie M.G. Schmidt, gezongen door Wim Sonneveld.
Alice in Wonderland & in Spiegellandis een werkelijk schitterende uitgave geworden. In het boek zijn de originele illustraties van John Tenniel opgenomen, maar dan ingekleurd door Floris Tilanus. Sommige details, die in zwartwit makkelijk over het hoofd konden worden gezien, worden nu prachtig uitgelicht. Ook valt nu op dat Tenniel details bedacht die Carroll helemaal niet beschreef, zoals een man in de trein die een pak draagt van wit papier, maar die van Tenniel bovendien een papieren hoedje heeft gekregen.
Terwijl ik genoot van de illustraties en geïnteresseerd was in Henkes' vertaalkeuzes, kostte het mij (en ook mijn meelezer) enige moeite om mijn aandacht bij het verhaal te houden: een dwingende verhaallijn is er immers niet, Alice gaat van de ene hoogst merkwaardige ontmoeting naar de andere.
Ik moest denken aan een advies dat ik ooit kreeg van mijn eerste redacteur. Die zei: 'Beschrijf nooit dromen in romans. Die slaan lezers gewoon over.' Fictie in fictie accepteren lezers niet, daar kwam het op neer.
Ik vond het destijds een opluchting toen hij dat zei. Zowel als schrijver als als lezer. Want dromen in romans laten mij ook altijd Siberisch. Maar bij een boek dat bijna alleen maar bestaat uit een droom, is dat wat lastiger, want dan blijft er weinig over.Alice in Wonderlandis dan ook het bewijs dat zeker niet álle lezers dromen in romans overslaan. In dat geval hadAlice in Wonderlandimmers nooit kunnen uitgroeien tot het beroemdste kinderboek aller tijden.
Henkes' aantekeningen en nawoord zijn net zo de moeite waard als de vertaling zelf
John Tennie lingekleurd door Floris Tilanus | Als lezer hol je onmiddellijk samen met Alice onder die heg door en dat konijnenhol in LEWIS CARROLL Alice in Wonderland & in Spiegelland Vertaald door Robbert-Jan Henkes. Van Oorschot, 264 blz.