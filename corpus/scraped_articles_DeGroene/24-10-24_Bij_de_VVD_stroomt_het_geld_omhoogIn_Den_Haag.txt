Bij de VVD stroomt het geld omhoog In Den Haag

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
24 oktober 2024
Op de tekeningHet waterwerk van ons geld,een cartograﬁsche verbeelding van het geldsysteem, stroomt het water in een onnatuurlijke richting: van beneden naar boven. In een metaforisch beeld schetst de maakster, kunstenaar Carlijn Kingma, daarmee de ongerijmde werking van het kapitalisme, dat in de praktijk uitpakt als een herverdelingssysteem van arm naar rijk.
Kingma maakt met haar pentekening zichtbaar wat de econoom Thomas Piketty inCapital in the Twenty-First Century,zijn boek over de toenemende ongelijkheid, beschreef als de inherente trend in het kapitalisme: het geld van mensen met bezit vermeerdert sneller dan dat van inkomenstrekkers doordat het rendement op vermogen hoger is dan de gemiddelde loonstijging.
Je kunt het ook polemisch formuleren, zoals Piketty's vakgenoot Irene van Staveren dat deed in haarTrouw-column: met geld waar je niets voor hoeft te doen, zoals de opbrengsten van vastgoed of dividend op aandelen, verdien je verhoudingsgewijs meer dan met werken. Vandaar de dikke bulk geld bij de kapitaalbezitters boven in Kingma's tekening en het dunne stroompje dat resteert voor de mensen onderop, degenen die alleen hun arbeid hebben om een inkomen mee te vergaren.
Dat is geen analyse die voortkomt uit zuur linkse jaloezie. In onverdachte hoek, uit de mond van CDA'er Piet Hein Donner, is hetzelfde betoog te horen. InChristen Democratische Verkenningensignaleert hij dat inkomen uit vermogen al lange tijd een groeiend deel van het nationaal inkomen uitmaakt en het looninkomen een afnemend. In het dagelijks leven is een van de gevolgen, zegt Donner, dat politieagenten, verpleegkundigen en anderen in hun inkomenscategorie zo langzamerhand geen woning meer kunnen kopen.
Je zou zeggen: werk aan de winkel voor de partij die in haar retoriek uitentreuren de 'hardwerkende Nederlander' paait, maar dat is buiten de waard gerekend. Het dikker worden van de bulk geld bij de vermogensbezitters is juist wat de VVD beoogt, afgaande op de keuzes die zij in de formatie van het kabinet-Schoof heeft gemaakt. Als je je afvraagt wie de VVD nu eigenlijk met die 'hardwerkende Nederlander' bedoelt, lees dan het coalitieakkoord. Dat is onthullend.
In haar column inDe Groene(nr. 28-29 2024) beschreef Mirjam de Rijk al dat het kabinet met zijn belofte van meer bestaanszekerheid vooral de bedrijven en vermogensbezitters op het oog had, niet zozeer de werkenden met een laag inkomen of de uitkeringsgerechtigden. Mensen met een minimumloon kunnen de eerder aangekondigde verhoging deﬁnitief vergeten, mensen met vermogen daarentegen hoeven niet te vrezen voor de extra belasting waartoe het kabinet-Rutte IV eerder nog besloot. Ondernemingen mogen de aandeelhouders in de watten blijven leggen met trucs om de koers op te drijven. Bedrijven krijgen een hogere renteaftrek en een verlaging van de energiebelasting in de schoot geworpen. Huizenbezitters behouden gegarandeerd al hun ﬁscale voordelen, waaronder de hypotheekrenteaftrek.
Van de vier coalitiepartijen heeft de VVD het zwaarste stempel op deze maatregelen gedrukt. Het beeld dat de VVD heeft van de hardwerkende Nederlander, zo kun je ook uit het regeerprogramma opmaken, is dat van de 'maagmens', met een woord van Jacques de Kadt: een materialistisch individu dat vooral ongestoord wil consumeren.
Op een plaatselijke ledenbijeenkomst in Leiden zei fractieleider Dilan Yesilgöz dat de VVD in het kabinet-Schoof nu eindelijk kan realiseren wat zij al zo lang wil: 'Minder regels, meer veiligheid, meer geld in de portemonnee.' Ook uit de voorgenomen bezuinigingen kun je concluderen dat de hardwerkende Nederlander in de liberale perceptie meer behoefte heeft aan voeding van de maag dan van het hoofd. Boekwinkels, theatervoorstellingen, concerten, musea, kranten en weekbladen, universiteiten en hogescholen: allemaal publieke voorzieningen waarop het kabinet geld wil besparen.
Het is geen wetmatigheid van het kapitalistische systeem dat het geld naar boven stroomt, maar de uitkomst van bewuste politieke keuzes, die voortkomen uit het geloof in hettrickle down-effect: goed zijn voor de vermogende bovenlaag jaagt de economische groei aan en is dus ook goed voor de rest van de bevolking. Dat geloof is helemaal terug in de VVD, ondanks de ingebakken naïviteit: het is een dogma dat de werkelijkheid uit een louter economische invalshoek beschouwt en geen oog heeft voor de eﬀecten op machtsverhoudingen. Wat de een wint aan macht, verliest de ander, en dat is ook in de verhouding tussen kapitaal en arbeid het geval. Uit dat besef ontstond na de oorlog in West-Europese economieën het 'Rijnlandse model', een vorm van beteugeld kapitalisme, met het doel machtsmisbruik door degenen met het grootste bezit te voorkomen en zo de maatschappelijke vrede te bewaren.
In zijn HJ Schoo-lezing wijdde Pieter Omtzigt in september nog warme woorden aan het 'Rijnlandse denken'. Helaas ontbrak het de NSC-leider eerder, in de kabinetsformatie, ook in de behartiging van dit belang aan politieke assertiviteit.
Wie bedoelt de VVD precies met de 'hardwerkende Nederlander?'