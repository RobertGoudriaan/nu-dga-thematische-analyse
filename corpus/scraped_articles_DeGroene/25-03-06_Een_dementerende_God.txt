Een dementerende God

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
6 maart 2025
Peter Kümmel, theaterrecensentvanDie Zeit,is in Londen op bezoek bij Richard Sennett. Samen kijken ze naar de inauguratie van Trump, door de bbc rechtstreeks uitgezonden. Sennett, geboren in Chicago (in 1943), is blij dat hij tegenwoordig in Londen woont. 'Trump is de wil van het volk', mompelt hij. 'Maar onverslaanbaar is hij niet.' En dan doet hij een opmerkelijke uitspraak: hij is er 'tamelijk zeker' van dat Trump aan dementie lijdt, gevolgd door een verwijzing naar 'medici en psychologen' die dat opmaken uit black-outs in zijn toespraken.
Er is meer dat daarop zou kunnen duiden, denk ik zelf: zijndeadpan faceallereerst, de starre, ijzige, emotieloze blik, zijn onvermogen een ander in de ogen te kijken en contact te maken, de pathologische willekeur van zijn geheugen, de infantiele reducties in zijn kijk op de wereld, zijn niet-gespeelde schaamteloosheid, zijn gebrek aan zelfbeheersing en zijn algehele ontoerekeningsvatbaarheid - ik herken het maar al te goed uit het verpleeghuis.
Links, zegt Sennett, zou in elk geval niet schuimbekkend moeten reageren op alles wat de man zegt. 'Alle demagogen vrezen ironie, daar kunnen ze niet mee omgaan.' Hij heeft geen zin om de uitzending nog langer te volgen en klapt de computer dicht. 'Ongelooflijk. Dezelfde onzin heeft hij in 2017 al verkocht.'
Dan herinnert Kümmel hem aan het begrip'sprezzatura',dat in Sennetts nieuwe boekDe performereen belangrijke rol speelt. Sprezzatura is een begrip uit de Renaissance dat staat voor het vermogen moeilijke dingen schijnbaar zonder inspanning, dus ook met een zekere onopdringerige lichtheid, te doen. Een van de redenen waarom links heeft gefaald, aldus Sennett, is dat ze Trump te serieus heeft genomen en daarbij de maatschappelijke omstandigheden over het hoofd zag. 'We hadden alles veel koeler moeten analyseren. Waar we hier mee te maken hebben is fascisme, maar het werkelijke probleem is dat het om een democratisch fascisme gaat.'
Van dat 'koele' analytische vermogen getuigt Sennetts omvangrijke werk op elke pagina, ook inDe performer,het eerste van drie essays over 'het hele expressiegamma van de mens, ons expressieve dna'. Het gaat inderdaad om essays, niet om academische studies; qua rijkdom aan kennis en inzichten zijn ze moeilijk te overtreffen. Dat is natuurlijk een kwestie van stijl - je merkt dat Sennett op alle niveaus heeft lesgegeven en in talloze hoedanigheden met anderen heeft samengewerkt - het is vooral ook de vrucht van een voortdurende zelfreflectie. Waar minder begaafde auteurs het moeten hebben van onwankelbare, ideologisch gefundeerde standpunten gaat hij liever op zoek naar de maatschappelijke constellaties waarin standpunten en opvattingen zijn ontstaan. Dat betekent in zijn geval, waar mogelijk, terugblikken op leerzame ervaringen uit zijn eigen leven. Een groot deel van zijn werk is daarom vanzelf autobiografisch.
Zo maakt hij ons getuige van zijn kennismaking - in de vroege jaren zestig, als zeventienjarige, teleurgesteld door de University of Chicago - met The Juilliard School, het befaamde, orthodoxe conservatorium in New York. Daar kregen de veelal Europese, voor de nazi's gevluchte docenten te maken met demonstrerende, politiek engagement eisende studenten. Maar zij weerstonden die druk en hielden vast aan hun geloof in 'de kunst om de kunst', een conservatisme dat hun hielp 'hun verstand niet te verliezen'.
Een paar pagina's verderop volgen we de auteur op zijn bezoek - begin jaren tachtig - aan de aids-afdeling van een ziekenhuis in Greenwich, waar vrienden liggen dood te gaan; ook zijn goede vriend Charles, die met medepatiënten, uitsluitend mannen, ShakespearesAs You Like Itopvoerde. Dat was destijds een provocatie: 'volwassen mannen, vaak voorzien van een snor, elkaar in jurken te zien omhelzen op het podium', en dat in een katholiek ziekenhuis. Maar de acteurs wilden niets weten van de rituele troostgebeden en het opzichtige medelijden van de priesters. Hun homoseksualiteit was geen zonde, hun ziekte geen straf van God. In plaats van uitdagend te acteren toonde Charles tegen het einde zijn ware moed - 'de moed om alleen te sterven, zonder troost'. Sennett vertelt dit verhaal om het verschil tussen ritueel en kunst uit te leggen: het ene voorgeschreven, onveranderlijk; het andere open, veranderlijk, vragend om een persoonlijke interpretatie en dus bevrijdend.
Natuurlijk gaat dit boek ook over macht. Leerzaam is het hoofdstuk over Machiavelli, die stelt dat een heerser acteur moet zijn om te kunnen overleven, dat hij meerdere rollen op zijn repertoire moet hebben en dat hij dus nooit helemaal moet opgaan in zijn spel. Daarom, zegt Sennett, is het ook beter om Trump niet als machiavellistisch te typeren. De man mist elke flexibiliteit, elk vermogen om te 'doen alsof', hij gelooft rotsvast in zijn eigen fantasieën en gaat volledig op in een enkele rol - die van een almachtige God. Zulke mensen horen in het gesticht.
Intussen wijst niets erop dat hijzelf, inmiddels 82, iets van zijn intellectuele strijdbaarheid heeft verloren. Toch - Kümmel vroeg ernaar - is Sennett er niet zo zeker van dat hij opnieuw schrijver, stadssocioloog of cultuurhistoricus zou worden als hij nu 22 was. 'Vermoedelijk', zegt hij, 'zou ik me bij een hulporganisatie aansluiten, misschien bij Artsen zonder Grenzen. Je moet iets vinden wat anderen helpt en voor jezelf bevredigend is. Doe iets wat goed is voor de wereld en voor jezelf.' Ook dat geeft te denken.
Kunst is open, veranderlijk, bevrijdend
RICHARD SENNETT De performer Vertaald door Huub Stegeman. Meulenhoff, 288 blz. Ramon van Flymen / ANP | Trump mist elk vermogen om 'te doen alsof', schrijft Richard Sennett