Open stad Kunst Marijke van Warmerdam

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
6 oktober 2022
Marijke van Warmerdam maakte vanaf 2017 in Rome een serie films die nu in landhuis Oud Amelisweerd te zien zijn. Het werd een tijdreis met diepgang.
Er krioelt ietsachter de ramen van Oud Amelisweerd, net buiten de ringweg van Utrecht. Op de bovenverdieping van het landhuis worden films vertoond van kunstenaar Marijke van Warmerdam (1966). Vanaf de oprijlaan zijn alleen uitsnedes te zien, zonder geluid, zonder context. En toch zou je ze al kunnen herkennen als Van Warmerdams: films in korte of iets langereloopswaarvan je niet weet of er ooit een begin en einde was.
Van Warmerdam kreeg carte blanche voor een solotentoonstelling in het achttiende-eeuwse landhuis. In opdracht van beheerder Stadsherstel Utrecht verzorgt Stichting Landhuis Oud Amelisweerd hier met onder andere het Centraal Museum tentoonstellingen. Van Warmerdam koos ervoor werk te tonen dat ze tussen 2017 en dit voorjaar in Rome maakte.Then, Now, and Thennoemde ze de serie van zeventien films. Een verhaallijn ontbreekt, de stad is hoofdrolspeler en onderwerp tegelijk.
Meestal projecteert Van Warmerdam haar films en dan moeten de ruimtes waarin dat gebeurt verduisterd blijven. In Oud Amelisweerd zijn ze te zien op speciaal hiervoor op maat gemaakte ledschermen met een spectaculair effect. De luiken en gordijnen kunnen openblijven, vandaar ook de flitsen die vanaf de buitenkant zichtbaar zijn.
Voordat de bezoeker de films van dichtbij ziet, is er op de benedenverdieping een introductie over het historische behang van het landhuis. Theodora de Wijs was hier in 1946 komen wonen met haar gezin; na het overlijden van haar man en het uit huis gaan van haar kinderen woonde ze hier van 1970 tot 1989 alleen. Pas na haar vertrek ontdekte de gemeente Utrecht, die sinds 1951 eigenaar was van het pand, dat het historische interieur en de behangsels nog grotendeels intact waren. Toen Taets van Amerongen het huis eind achttiende eeuw had laten bouwen had hij het Engelse, Chinese en Romantische behang speciaal op maat laten maken.
Hoe vaak let je op de kleur van het behang als je niet toevallig zelf in een verhuizing zit? De kamers van de benedenverdieping zijn nu leeg en de vloeren kaal. Door het ontbreken van meubels móet je wel kijken naar de muren. In een toelichting staat dat het Engelse behang herkenbaar is aan de belastingstempels achterop. Op het linnen behang in de keuken zijn in 1770 fazanten, kippen en Zuid-Amerikaanse ibissen aangebracht.
Van Warmerdam licht in haar films ook details uit die je meestal niet opvallen. Ze richt haar lens op iets menselijks, iets alledaags of iets natuurlijks dat dankzij de film bijzonder wordt. Dat doet ze al sinds de jaren negentig. Op de Biënnale van Venetië in 1995 toonde ze een film van een meisje dat een handstand doet tegen een muur en een film van een jongen die salto's maakt in een zolderkamer. Beide films werden getoond in een loop van nog geen twee minuten. Het fladderen van de witte jurk van het meisje, de blik van de jongen nadat hij opnieuw op zijn voeten is terechtgekomen, het zijn details die je pas ziet als ze in de film worden herhaald. Een diepere betekenis wil de kunstenaar er niet aan toekennen. 'Door de loops mep ik het verhaal eruit', schijnt Van Warmerdam ooit te hebben gezegd. De titels hebben voor Van Warmerdam wel een betekenis, vaak verwijzen ze ook naar iets anders. Zo maakte ze kleurenstudies met papegaaien die koprollen maakten rond een stok, voor een veld tulpen, die zeRollenoemde - de koprol, de filmrol, lorre. Ook de titel van deze tentoonstelling heeft meerdere betekenissen, het verwijst naar verleden, heden en toekomst, maar ook naar precies dat wat ze niet zegt te doen: het 'en toen' dat hoort bij het vertellen van een verhaal. Want anders dan een handstand of een salto heeft Rome als plaats, als stad en als symbool talloze betekenissen en is het moeilijk een plek te filmen die géén verhouding heeft met de geschiedenis.
Zo begint de tentoonstellingmet een film van nog geen twee minuten waarin een meeuw centraal in beeld zit. De vogel kijkt uit over de stad, hij zit op een van de toppen van het Vittoriano, het witte negentiende-eeuwse paleis dat ook wel de suikertaart of de typemachine wordt genoemd. Het beest kijkt ook naar ons, naar de camera, die net zo hoog en gewichtloos boven de stad lijkt te staan. Bij het luiden van een kerkklok vliegt de meeuw weg, de camera duikt naar beneden, naar het drukke verkeer op het plein. Als je de film een tweede keer bekijkt, is het beeld identiek, maar de kerkklokken ontbreken, alsof er twee versies bestaan van het verhaal en de meeuw zijn optreden desgevraagd herhaalde.
Zelf geeft Van Warmerdam geen uitleg bij haar films, ze vindt dat de toeschouwer haar of zijn eigen interpretatie mag hebben. Wel kregen de films in de tentoonstelling toelichtingen van vier 'duiders', 'vanuit ieder perspectief valt er weer iets nieuws te ontdekken', aldus de introductie. Filmcriticus Dana Linssen, museumdirecteur Bart Rutten, en Arnisa Zeqo en Lorenzo Benedetti,
beiden curator met een band met Nederland en een Italiaanse achtergrond, geven zo afwisselend en soms gelijktijdig een aanwijzing over hoe de toeschouwer de films óók zou kunnen zien vanuit hun eigen expertise. En dat werkt goed.
Zeqo legt bijvoorbeeld uit dat het Vittoriano onder het fascisme de verzamelplek was voor massabijeenkomsten, en dat Rome tijdens de coronapandemie veel overlast ervoer van de meeuwen. Bij de film in de volgende kamer,Giro,legt Benedetti een verband tussen de barokke fontein die Van Warmerdam hier in beeld brengt - de Fontana del Tritone blijkt het te zijn, van Bernini - en de camerabeweging die ook zo kenmerkend is voor de Italiaanse cinema. In de film komen de marmeren fonteinbeelden tot leven dankzij de op het plein rondjes draaiende camera, en natuurlijk door het water uit de fontein.
Het verkeer, de beweging van mensen, voertuigen, de rivier, en daartegenover de stilstand van de stenen en ruïnes zou je een overkoepelend thema in de tentoonstelling kunnen noemen. BijThe Runnervolgt de camera een in het oranje geklede jogger aan de overkant van de Tiber. 'Een studie in horizontalen' noemt Linssen het, een naast elkaar bestaan van verschillende ritmes en geluiden - ook bij de andere films loopt de geluidsband niet altijd synchroon met het beeld.
Deze korte films kunnen los van elkaar vingeroefeningen lijken, de centrale en langste film, van net geen kwartier, verbindt ze.Those Days, These Daysbegint met late voorjaarsbeelden van jongeren die de rust en elkaar opzoeken in het park bij het Foro Italico. Superieure marmeren olympische sporters uit de tijd van het fascisme kijken neer op minder imposante levende nakomelingen. Honden flaneren en de camera volgt. De openingsscène vanLa traviataklinkt op de achtergrond, die waarin de hoofdpersoon terugblikt en vooruitkijkt op haar leven.
Deze film laat vervolgens ook de chaos van het hedendaagse verkeer zien. Van achter op een motor in de file, door een tunnel, die eindigt in een overbelicht einde, om vervolgens als via eenwormholeterug te komen in de koepel van het Pantheon.'Silence please, thank you',gebiedt de stem de toeristen.
Rome als onderwerp voor een film is een uitdaging, clichés liggen op de loer. Van Warmerdam toont geen Forum Romanum, Spaanse Trappen, Sint-Pieter of Colosseum, de camera gaat überhaupt geen kerkgebouw binnen. Alsof je Parijs zou filmen zonder de Eiffeltoren en de Notre-Dame in beeld te brengen. Zelf omschrijft Van Warmerdam het materiaal als 'zelfgemaakte gevonden voorwerpen'. Het zijn geen afbeeldingen uit een stad, geen bewegende opnames van locaties die als historische plek een betekenis hebben. Het is een portret van een stad als levend organisme, vanuit dat organisme zelf.
De films passenin de filosofie van de Fransman Marcel Poëte (1866-1950), een van de pioniers van de urbanistiek. Hij was bibliothecaris van de historische bibliotheek van Parijs en sterk beïnvloed door de ideeën van Henri Bergson. Hij zag in de evolutie van een stad een parallel met een mensenleven: sommige steden, zoals Venetië en Brugge, waren bejaard, andere, zoals Rome en Parijs, waren in de bloei van hun leven. De oude stadsmuren zorgen dat de stad bewaard blijft, maar de straten en wegen die die muur van alle kanten doorboren, houden de stad levend. 'Hiermee betreedt de vreemdeling de stad, installeert zich in de buitenwijk.' Openbare gebouwen ziet Poëte ook als persoonlijkheden die in de loop van de tijd van karakter veranderen.
Er is in de tentoonstelling één film die buiten de serie valt. Die is te zien op de zolderverdieping en wordt in de catalogus omschreven als een epiloog.The Next Stepis een verhaal met begin, midden, eind en een wat belegen moraal. Een klein meisje zit op een klassieke trap en speelt een spel op haar spelcomputer, waarin, zo is te zien omdat de camera inzoomt op haar scherm, ze een trap verdedigt die identiek is aan die waarop ze zit. De computerfiguren komen vervolgens ook echt op het meisje af en vernietigen het gebouw. Anders dan in de films beneden liggen de betekenissen er te dik bovenop - oude en nieuwe media, de jeugd, oude bastions die hun plaats moeten verruilen voor nieuwe technieken.
Misschien pasten de Romefilms te goed in elkaar, achtte Van Warmerdam het nodig ze open te breken. Maar zelfs dát gebeurt al in de serie. Er zijn meerdere films waarin zij zich concentreert op een universeel natuurverschijnsel als het zoemen van insecten, het stromen van een rivier of de verblinding door de felle zon. De meest magnetische film is die van een wenteltrap,Millepiedi:het filmscherm ligt vrijwel plat op de planken vloer, alleen dat is al spectaculair.
In de film denk je aanvankelijk een toren te beklimmen, de camera is scherp gericht op de traptreden die zich als een spiraal op een tol afrollen. Maar de toren blijkt een ondergrondse trap;millepiedizijn miljoenpoten, helpt Zeqo de bezoeker: insecten dus. Wat omhoog lijkt te gaan, gaat omlaag: we klimmen uit een put, een waterbron in de Villa Medici. 'Ik stel me een labyrint voor van oude aquaducten die water naar de fonteinen brengen', schrijft Zeqo. Via het open raam naar buiten, richting de oprijlaan, of via de kamers met het behang dieper in de geschiedenis van dit oude huis. In deze wonderschone presentatie lijkt het even allemaal mogelijk.
Marijke van Warmerdam