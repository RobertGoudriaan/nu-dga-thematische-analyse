Alarmkreten en stofjes in vossenpoep Angst Evolutiebioloog Daniel T. Blumstein

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
21 november 2024
Daniel T. Blumstein is dé expert op het gebied van angst bij wilde dieren, waarover hij fascinerend schrijft inThe Nature of Fear.Zijn de bevindingen te vertalen naar de mensenwereld? 'We lijken meer op bosbokken dan we willen toegeven.'
EvolutiebioloogDaniel T. Blumstein (60) heeft een dierendilemma rond zijn huis in de Californische bergen. Een paartje wangzakgoffers graaft in de steile helling en Blumstein en zijn vrouw Janice vrezen voor aardverschuivingen. Roodstaartbuizerds willen de beestjes opeten, maar een paar raven die in de buurt nestelen, jagen ze steeds weg. 'Verdorie', zegt hij. 'Ik hou van de raven, ik hou van de buizerds, en de goffers zijn super cute. Wat nu?'
Blumstein vertelt er met zichtbaar plezier over, vanuit zijn thuiskantoor. Hij is professor aan de afdeling ecologie en evolutionaire biologie van de Universiteit van Californië (ucla), maar momenteel op sabbatical. Terwijl we videobellen, kijkt hij uit over een onbebouwde kloof, waar af en toe een roofvogel langsvliegt. Het maakt gelukkig, zegt hij, want het is rustgevend. 'Misschien ben ik iets minder productief, maar ik geniet er meer van dan toen ik in de stad woonde.'
Zijn goffer-voorbeeld laat zien: angst kan een (mini-)ecosysteem in de war schoppen. De buizerds hebben een spanwijdte van dik een meter, maar doordat ze bang zijn voor de raven,
hebben de goffers vrij spel om zich een weg door de aarde te graven - met alle gevolgen van dien. Blumstein en zijn vrouw zijn al ruim dertig jaar gefascineerd door dit soort diergedrag en reizen de wereld over om onderzoek te doen. Hij wordt wereldwijd gezien als dé angst-bij-wildedieren-autoriteit. Over die decennia in het veld en het lab schreef hij een boek,The Nature of Fear (2020), waarin hij de rol onderzoekt die angst in het leven van dieren speelt. En, richting het einde van het boek, wat we daar als mensen van kunnen opsteken.
Blumstein raakte gefascineerd door angst als onderzoeksobject nadat hij door Kenia mountainbikete.'Jambo'(hallo), riep hij naar een groep mannen langs de wegkant, maar voordat hij het wist slingerden ze een steen naar zijn hoofd. De straatrovers renden hem achterna, hij onstnapte door flink door te trappen, maar de volgende dag, terwijl hij verse vis at, was zijn doodsangst niet verdwenen. 'Ik had geen vertrouwen meer in de risico's die ik nam', schrijft hij inThe Nature of Fear.Hij kreeg een inval: 'Mijn adrenalinereactie vindt zijn oorsprong ongeveer 550 miljoen jaar geleden, met de evolutie van gespecialiseerde zenuwstelsels bij wormen. Angst verbindt ons met onze voorouders, omdat het een mechanisme is dat overleving verzekert in een risicovolle wereld.'
U probeert angst te begrijpen door te kijken naar evolutie. Bestaan er dieren die zo ontwikkeld zijn dat ze angstvrij door het leven gaan?
'Nee, elk dier loopt op een bepaald moment het risico ten prooi te vallen aan roofdieren. Volwassen orka's hebben weinig natuurlijke vijanden, maar hun jongen kunnen bijvoorbeeld door haaien worden gedood. Zelfs als dieren geen angst voor roofdieren hebben, moeten ze nog steeds omgaan met sociale interacties, wat op zichzelf een bron van angst kan zijn. Het identificeren en beheersen van bedreigingen is een universeel probleem voor alle organismen.'
Blumstein doet veel van zijn angstonderzoek met wat hij de Tinbergen-benadering noemt, naar de Nederlandse Nobelprijswinnende etholoog Niko Tinbergen. 'In vogelzanglessen vraag ik: "Waarom zingen vogels?" Het antwoord: "Om territoria te verdedigen of partners aan te trekken." Vervolgens stellen we specifiekere vragen: "Leren vogels hun zang?" Bij sommige soorten - kolibries, papegaaien en zangvogels - is dat inderdaad het geval. Er zijn gevoelige perioden waarin vogels hun zang gemakkelijker leren. Neuroanatomie en fysiologie spelen een rol: vogels hebben een syrinx en produceren geluid door lucht erdoorheen te blazen. Door al deze aanvliegroutes te onderzoeken, krijg je een rijker begrip van vogelzang.'
Over angst stelt Blumstein dezelfde simpel ogende, bijna kinderlijke vragen, met complexe antwoorden. Vragen als: hoe klinkt angst? Wat is het precies? Hoe ontwikkelt het zich? Is het aan of af te leren? Heeft angst een geur?
Zijn e-mailadres heeft niet zijn eigen achternaam, maar die van geelbuikmarmotten, een van zijn favoriete studieobjecten. Voor de vraag over het geluid van angst bestudeerde hij deze dieren, die ideaal zijn voor onderzoek omdat ze een 'adres' hebben: ze leven in holen, je kunt ze vangen, markeren en goed observeren. 'Dat is bij vogels moeilijker', zegt Blumstein. 'Die blijven maar een deel van de tijd in hun nest, waardoor je hun angstgedrag minder goed kunt bestuderen. Of primaten, die verplaatsen zich constant.' Grappend: 'Dat maakt ons werk een stuk lastiger.'
Hij ontdekte dat de alarmroep van marmotten verandert wanneer ze verder van hun burcht zijn. Ook als er wel andere marmotten in de buurt zijn, maar verder weg in hun sociale netwerk, klinkt de roep anders; wilder, vervormder. Door de alarmkreten te digitaliseren en de geluidsgolven te vergelijken, ontdekte Blumstein:noise is the sound of fear.
Dan de vraag: hoe ruikt angst? Tijdens onderzoek naar geurherkenning van roofdieren ontdekte Blumstein dat chemicaliën een belangrijke rol spelen. We weten veel over welke geluiden en beelden angst oproepen, omdat die makkelijker te manipuleren zijn en dus geschikter voor experimenten. Geuren zijn ingewikkelder door hun chemische complexiteit. Stoffen in vossenpoep of kattenbont wekken angst op bij knaagdieren, maar hebben deze chemicaliën ook invloed op mensen? En is het één specifieke stof of een mix, een parfum? 'Ik denk dat erietsis, maar het is een lastig onderzoeksgebied.'
Dat The Nature of Fear gebaseerd isop dertig jaar wetenschappelijk onderzoek, merk je bij het lezen: elke pagina presenteert een nieuw experiment, en vaak komt Blumstein tot heel andere conclusies dan hij had verwacht, waardoor er weer talloze nieuwe vragen ontspruiten. Geopolitieke spanningen zijn jaloersmakend ver weg, en binnen de pagina zweeft hij van Australië via Pakistan naar Kenia, door naar zijn geliefde Rocky Mountain Biological Lab (de op één na langstlopende studie van wilde dieren ter wereld, die hij leidt), of naar onbekende eilanden. Zijn belangrijkste conclusie: angst is kostbaar. Het zorgt voor veiligheid, maar tegen een hoge prijs. Een dierenleven is, aangescherpt door miljoenen jaren natuurlijke selectie, een voortdurende balans tussen 'wie niet waagt, die niet wint' en'better safe than sorry'.
Een foeragerende groep vogels, bijvoorbeeld, verbruikt kostbare energie door snel weg te vliegen als er een roofvogel opduikt. Hoewel ze misschien succesvol ontsnappen, laten ze hun voedselbron achter. Reuzenmosselen beschermen hun waardevolle weefsel door hun mantels terug te trekken en hun schelpen te sluiten wanneer er een schaduw boven hen verschijnt, maar dan kunnen ze niet metaboliseren en verliezen ze het vermogen om te groeien.
Blumsteins boek beschrijft op fascinerende wijze hoe angst ecosystemen stuurt. Zo onderzochten collegabiologen Michael Clinchy, Liana Zanette en studenten op afgelegen eilanden rondom Vancouver Island hoe het afspelen van roofdiergeluiden via speakers maakte dat vogels minder goed voor hun jongen zorgen. Ze legden minder eieren en kwamen nauwelijks nog terug naar het nest met voedsel. De fitheid van hun kuikens nam razendsnel af.
Tijdens dit onderzoek zagen ze wasberen die voedsel zochten tussen de rotsen in de branding. Blumstein stelde voor om ze te verjagen met hondengeblaf. Binnen een maand bleven de wasberen weg, maar het aantal getijdenkrabben verdubbelde en de hoeveelheid intergetijdenvissen nam met 81 procent toe. Doordat de krabben concurreerden met de schartong, daalde het aantal van deze vissoort snel, net als dat van de alikruiken, het voedsel van de krabben. Verhoogde stressniveaus bij wasberen, veroorzaakt door grote carnivoren (in dit geval het baasje en zijn hond) kan zo het hele ecosysteem beïnvloeden, van land tot zee (en andersom).
Moeten we bij natuurbescherming en biodiversiteitsbehoud dan niet veel meer rekening houden met angst?
'Daar denk ik veel over na. Het simpelweg behouden van land voor dieren en natuur is niet genoeg. We moeten de menselijke impact verminderen en in sommige gevallen dieren herintroduceren of verplaatsen om populaties te herstellen.'
Hij noemt Australië, waar de Europese vossen en katten het massale uitsterven van inheemse zoogdieren veroorzaakten. 'Natuurbeschermers proberen verdwenen soorten terug te brengen, maar ze worden vaak snel gedood. Als je een dier uit een roofdier-naïeve eilandpopulatie op het vasteland plaatst, worden ze onmiddellijk opgegeten. Dan faalt natuurbescherming en is er enorm veel geld verspild.'
Blumstein onderzoekt of roofdiervermijdingsgedrag kan worden aangeleerd. Kun je dieren leren hun roofdieren te herkennen, en helpt dat bij herintroductie? Ja en nee. Tammarwallaby's stampen bijvoorbeeld met hun voeten om alarm te slaan. Dit werkt alleen niet tegen van oorsprong Europese dieren, die dat stampgeluid juist gebruiken om de wallaby's te lokaliseren; een evolutionaire mismatch tussen het anti-roofdiergedrag van bedreigde soorten en de nieuwe dreigingen. 'Ze kunnen er simpelweg niet tegenop, ze spelen het verkeerde evolutionaire spel.'
Japanse makaken die nog nooit een slang hebben gezien kijken naar filmpjes van soortgenoten die doodsangsten uitstaan bij het zien van een slang. Het resultaat? Wanneer deze makaken zelf een echte slang tegenkomen, reageren ze op dezelfde manier. Maar wanneer ze video's zien van apen die bang zijn voor plastic planten, blijft een reactie uit. Dit toont aan dat er iets 'voorgeprogrammeerds' is in hun hersenen dat hen speciﬁek voor slangen bang maakt. Mensen hebben vergelijkbare 'fabrieksinstellingen' als het gaat om angst voor spinnen.
Dat 'aanleren van angst' doen Blumstein en collega's op creatieve manieren. Bioloog Joel Berger verkleedde zich bijvoorbeeld als een roofdier en gooide sneeuwballen met poep of urine naar elanden. Andere onderzoekers gebruiken bizarre schilderingen, discomuziek en stroboscopen, opgezette roofdieren of modellen met ogen - veel dieren zijn namelijk instinctief bang voor ogen. 'Humor is belangrijk in het veld', zegt Blumstein. 'Het is zware arbeid, maar lachen helpt ons het vol te houden.'
WanneerBlumstein zijn bevindingen vertaalt naar 'onze mensenwereld', kiest hij zijn woorden zorgvuldiger, al delen we onze neurochemische angstprocessen met veel dieren. Ook de mensenwereld kent volgens hem evolutionaire mismatches, zoals automatische geweren. Mensen zijn volgens Blumstein nog niet goed genoeg in het controleren van hun fysiologische reacties om met dit soort krachten om te gaan.
Vissen die hun hartslag onderdrukken bij het waarnemen van een haai, worden moeilijker opgespoord omdat haaien gespecialiseerde hartslagdetectoren hebben. Zou deze oeroude reactie de basis kunnen zijn voor de menselijke neiging om ﬂauw te vallen in stressvolle situaties? 'We zien de ecologische gevolgen van angst bij dieren', schrijft hij, 'en dat lijkt sterk op wat we in onze samenlevingen zien. De neiging om bepaalde buurten te vermijden omdat ze als gevaarlijk worden beschouwd, leidt tot minder bevolkingsdichtheid en productiviteit in die gebieden. We lijken meer op bosbokken dan we willen toegeven.' Kan het omgaan met deze angsten ons immuun maken voor tribalisme? 'Onderzoek suggereert dat niet diversiteit, maar ongelijkheid onze angsten en het gevoel van bedreiging versterkt.'
Angst lijkt dé mensenemotie van deze tijd. Hoe komt dat?
'Bij mensen is angst vaak een begrijpelijke en gerechtvaardigde reactie op bedreigingen, maar het kan een hoge tol eisen op gezondheid en productiviteit, net als bij dieren. Mijn collega, psychiater Randy Nesse, zegt altijd tegen zijn patiënten: "Angst is normaal, het is er om je te beschermen." Alleen al die herinterpretatie helpt sommige mensen zich beter te voelen. In de evolutionaire geneeskunde bekijken we angst of koorts - dingen die we vaak als probleem zien - en vragen ons af: kunnen ze ook oplossingen zijn? Koorts doodt bacteriën, maar als die te hoog wordt, is het gevaarlijk. Angst werkt hetzelfde: het houdt ons veilig, maar te veel of te weinig kan problematisch zijn.
We kunnen angst niet elimineren, maar we moeten haar begrijpen, omarmen en beheren, in plaats van ons erdoor te laten beheersen. Het idee dat iemand als Trump angst zou kunnen elimineren door de grenzen te sluiten en een muur te bouwen of bepaalde dingen tegen te houden, is onzin. Je kunt angst niet uitbannen. Wijze mensen beheren hun angsten. Angst maakt ons menselijk, en het omarmen ervan maakt ons nog menselijker.'
Waarom groeit psychotherapie en neemt angst in de moderne samenleving toe?
'In steden als New York en L.A. lijkt het bijna een vereiste om een therapeut te hebben. Angst lijkt misschien een modeverschijnsel, maar ik zou het geen trend noemen. Het is eerder een angst-epidemie, gezien alles waar we nu mee te maken hebben. Eco-angst is daar een voorbeeld van. Door de huidige wereldproblematiek, versterkt door sociale media, groeit het gevoel van onzekerheid en stress. Veel van die problemen zijn echt.'
Toch, zegt Blumstein, zijn wij mensen notoir slecht in het correct inschatten van risico's. We zijn stukken banger om opgegeten te worden door een haai dan dat we bang zijn voor een kokosnoot die op ons hoofd valt. Toch gebeurt dat laatste vele malen vaker. Voor veel diersoorten is de mens een 'superpredator', maar hoe zit het met de menselijke angst voor dieren? Vooral voor dat ene dier dat bijna tien jaar geleden terugkeerde naar Nederland en bij elke verschijning een vloedgolf aan commentaren, essays en documentaires oproept: de wolf.
'Onze angst voor wolven is buitenproportioneel', zegt Blumstein. In Colorado werd gestemd over de herintroductie van wolven, met een nipte uitslag: 50,6 procent stemde voor, 49,4 procent tegen. Stadsbewoners waren voorstander, terwijl plattelandsboeren, die met de wolven te maken zouden krijgen, tegen waren. Dit zette Blumstein aan het denken over wie betrokken is bij natuurbehoud.
'Het komt voort uit een misverstand over hun rol in het ecosysteem', legt hij uit. 'Het verdwijnen of afschieten van roofdieren verstoort de balans in de natuur. Er sterven wereldwijd veel meer mensen door auto-ongelukken of keukentrapincidenten dan door aanvallen van wilde carnivoren. Waarom accepteren we het risico van auto's wel, maar vinden we samenleven met grote roofdieren zo moeilijk? Het is ironisch: eerst roeiden we de inheemse Amerikanen uit, daarna de wolven, en nu verzetten boeren - die hier nog maar enkele generaties zijn - zich tegen hun terugkeer. Het is een ingewikkelde situatie.'
In Frankrijk, waar Blumstein onlangs was, zijn wolven ook teruggekeerd. Boeren beschermen hun vee daar met grote honden, wat weer leidt tot andere problemen: 'Die honden jagen nu op mensen.'
Blumstein benadrukt dat 'toppredatoren' zoals wolven en oehoes essentieel zijn voor het behoud van gezonde ecosystemen. 'In Duitsland en Zwitserland, waar deze dieren zich herstellen, hebben ze een duidelijk positief eﬀect op de natuur. Maar er zijn voldoende aantallen nodig om dat eﬀect zichtbaar te maken. In Nederland hangt het af van waar de wolven zich vestigen. Ze kunnen dicht bij mensen leven, maar wij zullen ons moeten aanpassen - geen kleine huisdieren laten loslopen of dierenvoer buiten laten liggen, bijvoorbeeld.'
Op het hoogtepunt van zijn carrière,grapt Blumstein, voelde hij zich trots wanneer hij stukken scherper was dan de marmotten die hij bestudeerde. Liggend in de bosjes, zag hij de coyotes of vossen al aan komen sluipen. Tegenwoordig zijn de dieren weer alerter. Blumsteins leeftijd speelt op, hij 'valt een beetje uit elkaar', brengt minder tijd door in het veld en richt zich meer op het trainen van anderen. Dat vindt hij prima - 'het is op zijn eigen manier bevredigend'.
Hoe liep het af met de gravende goﬀers rond zijn tuin? Zou Blumstein hebben ingegrepen? 'De goﬀers zijn vertrokken, omdat we de vegetatie op onze helling moesten kappen voor brandpreventie, een andere angst van ons. Ze zijn ergens anders heen gegaan, op zoek naar voedsel, maar ik denk dat ze terug zullen komen. Angst kan ook weer verdwijnen.'
Robin Utrecht / ANP | Bordercollie beschermt een schaapskudde op de Veluwe tegen mogelijke aanvallen door wolven