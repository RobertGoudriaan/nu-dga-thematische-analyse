Zeven keer sterven

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
10 november 2022
OPERA 7 Deaths of Maria Callas
De enorme zaal van theater Carré in Amsterdam was zelden zo afgeladen vol. Na de staande ovatie voor de première van7 Deaths of Maria Callasnam Marina Abramovic ontroerd het woord om het Nederlandse publiek te bedanken voor de steun die zij altijd heeft gekregen. Toen zij 47 jaar geleden uit (toen nog) Joegoslavië naar Amsterdam kwam voelde zij zich hier als performancekunstenares heel warm ontvangen.
Abramovic is nu 75 jaar, een statige vrouw die zich bezighoudt met haar nalatenschap, zij heeft in Amerika een instituut opgericht dat gewijd is aan haar werk en metNo Intermission, ook in Carré, inspireerde zij een groot aantal jonge performancekunstenaars.
Zij is van jongs af aan gefascineerd door operadiva Maria Callas en de relatie tussen leven en kunst. Dat werd nog sterker toen zij, net als Callas, door haar geliefde werd verlaten. Daarop is de 'opera ervaring'7 Deaths of Maria Callasgebaseerd, een wonderlijk, sentimenteel, maar indrukwekkend schouwspel, begeleid door het enorme Ludwig Orkest onder dirigent Yoel Gamzou. De Servische componist Marko Nikodijvic schreef aanvullende muziek en sterke geluidseffecten. Er zijn hemelse wolkenluchten en helse geluiden.
Het grootste deel van de voorstelling ligt Abramovic in bed, we zien alleen haar speciaal uitgelichte gezicht met gesloten ogen. Zij is Callas die op haar sterfbed haar grootste successen voorbij ziet komen: zeven negentiende-eeuwse opera's waarin de heldin onveranderlijk sterft, meestal aan een gebroken hart. Heel mooi zingen zeven jonge sopranen aria's uitLa Traviata, Tosca, Otello, Madame Butterfly, Carmen, Lucia di LammermoorenNorma. Ze zijn uniform gekleed en functioneren ook als de kamermeisjes.
Belangrijker nog zijn levensgrote filmbeelden waarin Abramovic, samen met acteur Willem Dafoe, zevenmaal sterft. Heftige scènes met levensechte slangen, veel bloed en een spiegel die kapot wordt geslagen. Net als Tosca springt zij van een hoog gebouw, een New Yorkse wolkenkrabber, zij lijkt een eeuwigheid te vliegen en te zweven op de muziek van Puccini's beroemde ariaVissi d'arte, vissi d'amore('Ik leefde voor de kunst, ik leefde voor de liefde').
Deze vrouwen zijn niet altijd slachtoffers van mannen. Vaak nemen zij het heft in handen, soms worden zij gek. En één keer draait zij de rollen om: op weg naar de brandstapel is Willem Dafoe gekleed als Norma (of liever: Callas) in een gouden gewaad, zijzelf is dan een elegante man.
Het eindigt met de dood van Callas in Parijs, maar niet die van Abramovic, zij komt nog één keer naar voren als de diva in de gouden jurk, terwijl we een oude plaat horen waarop Callas als Norma een van haar successen zingt:Casta diva('Kuise godin'). De kunst leeft langer dan een mens, en zo ziet Abramovic dat ook, hoezeer zij ook met de performancekunst voor de allervergankelijkste vorm van kunst heeft gekozen.
Max Arian
7 Deaths of Maria Callasis niet meer in Nederland te zien, maar is op tournee en bijvoorbeeld in maart in het Gran Teatre del Liceu in Barcelona
W.Hösl | 7 Deaths of Maria Callas