Iraniërs overwegen om toch te stemmen In de wereld

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
4 juli 2024
Teheran -'Veel mensen die vrijdag zijn thuisgebleven, overwegen nu om toch maar te gaan stemmen', zegt Salome, een 45-jarige lerares Engels in Teheran. Het is daags na de eerste ronde van de presidentsverkiezingen in Iran, die plaatsvonden op 28 juni. De hervormingsgezinde kandidaat Masoud Pezeshkian scoorde het best, hij kreeg ruim 42 procent van de stemmen. Dat was een verrassing. Waarnemers waren ervan uitgegaan dat het almachtige regime een van de conservatieve kandidaten op het oog had als nieuwe president, zoals de hardliner Saeed Jalili. Hij werd echter tweede, met 38 procent. Pezeshkian en Jalili nemen het nu tegen elkaar op in de tweede ronde, vrijdag 5 juli.
Salome twijfelt zelf ook. In de eerste ronde ging ze niet stemmen. Ze moet niets hebben van de mensen die de macht hebben in Iran rond de hoogste leider Ali Khamenei. Die zijn corrupt, vindt ze. Ze hebben niets gedaan om de economie te verbeteren, integendeel. Bovendien heeft het regime nietsontziend opgetreden tegen de jongeren die twee jaar geleden de straat op gingen voor meer vrijheid en tegen de vernederende plicht voor vrouwen hun haar te bedekken. Salome had sympathie voor de beweging met de leus 'Vrouw, Leven, Vrijheid'. Op bescheiden wijze deed ze eraan mee.
Dus nee, ze wilde niet als stemvee deelnemen aan verkiezingen die de indruk moesten wekken dat Iran een echte democratie is. Maar nu, met een tweestrijd in het verschiet tussen de starre, humorloze havik Jalili en de zachtmoedige hartchirurg Pezeshkian? Nu weet ze het niet meer. Een hemelbestormer is Pezeshkian niet, hij heeft gezegd 'binnen de kaders' te zullen opereren die zijn bepaald door de hoogste leider. Maar hij heeft goede ideeën, vindt Salome. Hij vindt dat vrouwen zelf moeten weten of ze een hoofddoek dragen en hij wil toenadering zoeken tot het Westen. Van de corrupte zakenwereld heeft hij zich altijd verre gehouden.
Dus toch maar gaan stemmen, vrijdag? 'Het is hetzelfde verhaal als in 2009 en 2013', zegt ze. Ook toen waren er hervormingsgezinde kandidaten. Ook toen vroegen veel Iraniërs zich af of het überhaupt zin had, naar de stembus gaan. En kijk eens wat ervan terechtkwam, zegt Salome: bitter weinig. Maar ja, je weet maar nooit. En minder slecht (Pezeshkian) is nog altijd beter dan heel slecht (Jalili). Vrijdagmorgen, zegt ze, neemt ze haar beslissing.