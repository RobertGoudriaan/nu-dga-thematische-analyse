Tussen de steenkool zoeken naar een toekomst Het rurale Amerika spreekt

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
31 oktober 2024
Opiaten, zwarte longen en armoe. De kolenregio in de Amerikaanse Appalachen heeft tal van problemen, die maar niet lijken te verdwijnen. Jacob Hannah, vijfde generatie West Virginian, hoopt een oplossing te bieden.
Hij voelt zich nog altijd ongemakkelijkbij recepties met kledingvoorschriften. In een zaal van het Witte Huis hebben de meeste aanwezigen zich netjes aan dedresscodegehouden. Op een podium tussen twee Amerikaanse vlaggen zitten opgedirkte sprekers die zich in hun beste vorm willen presenteren. Het is immers een levenslange droom voor veel Amerikanen om ooit uitgenodigd te worden bij de president thuis. Jacob Hannah, een 32-jarige ondernemer uit het Appalachen-gebergte, is hier om het duurzame geluid uit West Virginia te representeren. Hij weet dat mensen uit Washington D.C. geneigd zijn om hem in een hokje te plaatsen. Maar Hannah blijft trouw aan zichzelf en zijn thuisbasis op krap zes uur rijden van de hoofdstad: zijn baard laat hij staan, zijn fedorahoed blijft op, zijn beige legerjasje houdt hij aan. Hoewel hij thuis in de bergen nauwelijks opvalt door zijn voorkomen, springt hij er tussen de intelligentsia van de oostkust uit.
Hannah is allesbehalve een visuele troefuit het achterland die in het schnabbelcircuit wordt uitgenodigd voor een ruraal perspectief. Hij was in mei 2024 in de hoofdstad om over de duurzame ontwikkelingen in de Appalachen te praten. Als voorzitter van de organisatie Coalfield Development, gezeteld in Huntington, West Virginia, ontvangt hij subsidie van de regering-Biden om de lokale gemeenschap op te leiden voor de groeiende duurzame sector. Het Witte Huis nodigde Hannah uit om als panellid te spreken over Bidens subsidies aan zogeheten 'energy communities', steden die altijd draaiden om de productie van steenkool. Die gemeenschappen waren jarenlang de belangrijkste energieleveranciers van de Verenigde Staten en strekken zich uit over de dertien staten in het oosten en zuiden.
Voor de tranen excuseert hij zich. Hannah vertelt het publiek over de problematiek in West Virginia: werkloosheid, armoede en drugsgebruik. Het teisterde zijn jeugd. In plaats van te dromen over wat hij wilde worden als hij groot was, richtte hij zich op alles wat hij vooral niet wilde worden. Hij vertelde zichzelf: later word ik géén drugsverslaafde, ik ga niet in de mijnen werken en blijf niet in de stad wonen.
Tal van deze problemen zijn terug te herleiden naar het verval van de kolenindustrie en de kans die de grote farmaceutische bedrijven zagen in de arme gemeenschap die zich vormde in West Virginia, zegt Hannah. De geschiedenis van deze stad is doordrenkt met uitbuiting, vertelt hij. Opgroeien in de bergsteden Williamson en Huntingon in de jaren negentig betekent dan ook voor velen slechte vooruitzichten, geldnood en opiaten. Als hij nadenkt over wat zijn schoolvrienden nu doen, beseft hij dat een deel verslaafd is aan oxycodone of fentanyl, een ander deel al onder de grond ligt, en de rest gevlucht is naar steden zoals New York om een beter leven te vinden.
Hannah vluchtte ook. Tijdens zijn studie in de staat Maryland, waartoe hij werd toegelaten via het staatsexamen, genoot hij van het onafhankelijke leven. Toch wilde hij niet een van de vele jongens zijn die hun hersenen niet gebruiken om hun eigen stad te dienen. Daarom reed hij zijn verhuisdozen in 2018 terug naar Huntington, om met alles wat hij daarbuiten had geleerd het dorp vooruit te helpen. Hij had op de universiteit geleerd over duurzaamheid, het belang van onderwijs en het creëren van lokale banen. Misschien zou duurzame energie wel de manier zijn om zijn regio weer tot leven te wekken. Bij Coalfield Development, een lokale start-up gericht op ontwikkeling van lokale banen, klopte Hannah in 2018 aan met het idee om omscholingstrajecten te geven aan de werkloze bevolking voor de duurzame energiesector.
Hannah wil het beste voor zijn regio, en weet dat duurzame energie een langetermijnoplossing is. Hij weet dat duurzaamheid ook geen heilige industrie is. Alleen, het verschil tussen de kolenindustrie en zonnepanelen, zegt Hannah, is dat hij de panelen niet verbrandt, maar hergebruikt.
Zolang de kolenmijnen draaiden,was er werk voor iedereen en was iedereen gelukkig. Met dat idee groeide Hannah op, en zijn vader, en zijn grootvader, en zijn overgrootvader. Maar sinds de jaren zeventig van de vorige eeuw begon die zekerheid te wankelen. Olie uit het MiddenOosten was de toekomst, wind- en zonne-energie werden populair en door de Clean Air Act van president Nixon werden de meest vervuilende
mijnen al gedwongen hun poorten te sluiten. Het was aftellen tot de mijn waar Hannahs vader al sinds zijn tienerjaren werkte ermee moest stoppen. Hannah was erbij toen hij zijn laatste loonstrookje ontving aan het begin van het millennium. Ook al was Hannah toen nog een kind, hij wist dat dit om veel meer ging dan alleen het verliezen van een baan. Zijn vader verloor behalve zijn identiteit de absolute zekerheid waarmee hij was opgegroeid.
In armoede leefde de familie Hannah verder. Naar school gaan zat er niet in voor Hannah en zijn zeven broers en zussen. Ze woonden in een boerderij op de top van de berg, een rommelig bestaan waar Hannah meer tijd spendeerde met de koeien, paarden, kippen en geiten dan met leeftijdgenoten. Alle acht kinderen werden onderwezen door hun moeder in de boerderij. Het lesmateriaal bestond uit zes oude encyclopedieën. Hoe geïsoleerd de familie ook leefde, de problemen van de Appalachen bleven hen achtervolgen. Alle boeken werden verwoest in een brand, aangestoken door een aan opiaten verslaafde brandstichter. Er bleef niks over van de boerderij en het vee.
Het was rond die tijd dat de familie Hannah een uitnodiging ontving van de talkshow-koningin van Amerika, Oprah Winfrey. Ze had gehoord dat de familie samen zong, om de hoop erin te houden. Dat wilde ze wel van dichtbij zien, zo'n zingende mijnwerkersfamilie. De kleine Hannah had zijn mooiste lakschoentjes aangetrokken voor het interview en droeg een niet-passend driedelig pak dat zijn ouders voor hem hadden gevonden bij de kringloop. Hij voelde als jongetje dat hij zijn volk aan het vertegenwoordigen was op de belangrijkste show van de Amerikaanse televisie en was apetrots toen Oprah hem complimenteerde met zijn glimmende schoenen. Ondanks het gebrek aan geld, arriveerde de familie op haar paasbest
De Oprah-redactie had andere ideeën voor de aflevering. Er ontvouwde zich in de show een voorbeeld van wat Hannah inmiddels'poverty porn'noemt, televisie die kickt op armoede. In Chicago waren scripts klaargelegd voor de jonge Hannah, die zou moeten vertellen dat hij volgens de statistieken op zijn zestiende verslaafd zal zijn aan opiaten en dat hij op die leeftijd zijn eerste overval zal hebben gepleegd. Maar geen enkele talkshowredactie krijgt het trotse karakter uit de West Virginians. De familie vertrok stante pede terug naar Huntington.
Door dit soort ervaringen leerde Hannah in wat voor omgeving hij opgroeide. Hij merkte de invloed van de kolenindustrie wanneer hij met zijn familie over opgeblazen kolenmijnen reed en wanneer hij drinkwater moest halen bij een bron in een verlaten kolenmijn. Tijdens ritjes naar het buurdorp Williamson reed hij langs het pikzwarte gebouw waar de Kamer van Koophandel gezeteld was, dat gemaakt was van steenkool.
In Hannahs vroege puberjaren hadden hij en zijn vader James een ritueeltje op vrije dagen: samen stapten ze op de truck om een rondje te rijden in de stad. Voor James was het belangrijk dat zijn zoon begreep waar hij vandaan kwam. Hij wees naar de verwaarloosde, spookachtige geraamtes die ooit een levendige hoofdstraat maakten. De plek waar hij Hannahs moeder ontmoette en de plek waar hij zijn eerste milkshake haalde. Met zijn jonge ogen probeerde Hannah elk gebouw in zich op te nemen voordat ze verder reden. Het maakte hem boos op het systeem dat zijn stad zo achter had gelaten. Waarom was hij op de wereld gekomen in zo'n verarmde periode, terwijl zijn vader weemoedig vertelde over alle winkels en supermarkten die hier ooit stonden? Het voelde alsof hij de boot had gemist.
Hannahs overgrootvader behoordetot de eerste generaties mijnwerkers. Hij streek neer in Mingo County, ook wel'the billion dollar coalfield'genoemd. De kolenmijnen in dit soort gemeenten waren sinds de negentiende eeuw de meest cruciale energiebron voor de Verenigde Staten. Er was in die tijd veel werk te vinden in de mijnen en in de steden eromheen. Magnaten als Cornelius Vanderbilt en Andrew Carnegie begonnen aan de bouw van een immens spoorwegnetwerk dwars door de VS en de treinen die daarop reden deden dat op steenkool. Wat er ontstond was een enorme energie-industrie die volledig draaide op kolen. Steenkool was de standaard: de industrie bracht een stabiele middenklasse die generaties lang gegarandeerd was van werk.
De eigenaren van de kolenmijnen hadden het voor het zeggen in de zogenaamde'company towns'. Niet alleen beheersten ze de kolenmijnen, maar ook de steden rondom de industrie vielen onder hun bewind. Ze hadden de touwtjes in handen in de lokale infrastructuur, de ziekenhuizen en de winkels, en er kon in het dorp alleen betaald worden met'scrip',het betaalmiddel ingevoerd door de werkgever. Zo hielden ze de dorpen afhankelijk.
De omstandigheden in de mijnen waren miserabel. Hannah noemt het de'extraction economy':de regio werd alleen gebruikt voor de steenkolen, er was geen aandacht voor de arbeiders. Het geld lekte weg uit de regio, in de zakken van de mijneigenaren. De overheid in Washington stond het toe dat wij werden uitgebuit, vertelt Hannah. Al meer dan honderd jaar is hun economie gestoeld op extractie en niet op zorg voor de lokale mensen. Dat heeft ervoor gezorgd dat wantrouwen naar niet alleen 'Big Government', maar naar alle buitenstaanders deel is geworden van het dna van deAppalachians. Die kritiek op de overheid en macht uitte zich in 2016 in een grote spreekwoordelijke middelvinger op het stembiljet: West Virginia had de grootste concentratie Donald Trump-stemmers van het hele land.
Het verbaasde Hannah niks. Voor Hannah representeerde Hillary Clinton precies het type politica dat niks begrijpt van de problemen waar zijn familie mee te maken heeft. Op een rally in de staat Ohio, ook een grote kolenregio, verkondigde ze dat haar kabinet 'een hoop kolenbedrijven failliet zal laten gaan'. Trump vertegenwoordigde een president die in ieder geval de status quo overeind kon houden. Hij beloofde een Amerika zoals Hannahs grootvader het nog kende: de jaren zestig, de kolenmijnen draaien weer op volle toeren, de banen die verloren zijn gegaan door globalisering komen gewoon terug naar West Virginia.
Hordes journalisten uit de grote Amerikaanse steden reisden sinds 2016 af naar de Appalachen-streek om de verleiding van het trumpisme te verklaren met kennis uit een regio die doorThe New York Timesals 'Trump Country' werd bestempeld. De Republikein overwon Appalachen-staten als West Virginia, Kentucky en Ohio namelijk vrijwel ongehinderd. Hannah was daar niet blij mee. Het kwam opnieuw over als een vorm van uitbuiting: eerst voor steenkool, nu als karikatuur voor de media, vindt hij.
Ook Hannah stemde in 2016 op Trump. Hij legt uit dat hij moest kiezen tussen een zinkend schip of een reddingsboot. Hij wist toen ook al heel goed dat er geen toekomst in de kolenindustrie zit, maar Hillary Clinton kwam niet met een overtuigend alternatief voor de sector die zijn regio 150 jaar lang overeind had gehouden. Dan viel zijn keuze toch op de man die zei het zinkende schip te gaan redden. Dat Trump geen daadwerkelijke plannen had voor de kolenstreek was duidelijk, zegt Hannah. Maar hij leek er in ieder geval niet op uit om de laatste mijnbedrijven failliet ten onder te laten gaan.
Trump wist maar al te goed hoe hij dat wantrouwen naar de overheid in zijn voordeel kon gebruiken. Hannahs gemeenschap voelde zich voor het eerst gehoord in Washington, de stad die Trump omschreef als een moeras dat hij wel even zou droogleggen.Sinds Trumps ambtstermijn ziet Hannah dat zijn vrienden en familie hun ontevredenheid nog actiever uitspreken. Op Facebook speelt hij geregeld factchecker, wanneer zijn vrienden AI-gegenereerde video's delen waarin Trump mensen helpt tijdens orkaan Milton. Hij reageert op de filmpjes met de boodschap dat je gewoon op de vingers moet letten, omdat kunstmatige intelligentie die nog niet zo goed kan namaken. Dat weten ze best, zegt Hannah. Maar dat doet er niet toe: de steun aan Trump blijft onveranderd.
In die vier Trump-jaren voeldeHannah zich alsof het weefsel van de democratie aan het ontbinden was. Mensen hoopten dat ze met hun stem voor Trump op eenreset-knop hadden gedrukt. De realiteit lag daar ver vanaf: het waren vooral teleurstellende jaren, zegt hij. Toen de coronacrisis uitbrak werd die teleurstelling alleen nog maar groter. Hannah verloor familieleden aan het virus, al geloofde een deel van zijn omgeving niet dat corona bestond. Dat ging alle logica voorbij, vindt Hannah. Kritiek op Trumps regering en haar omgang met de pandemie bleef uit.
Hoe graag Hannah en zijn familie ook in Trumps droom wilden geloven, hij heeft de kolenindustrie niet teruggebracht. Hannah begon het te dagen dat niemand hem kwam redden: opnieuw was er een president die zijn belofte niet nakwam. Er kwam geen steenkool, en ook geen alternatief. Hannah genas van de Trumpillusie. Gelukkig diende zich in 2020 een kandidaat aan die wél een idee had voor de Appalachen, vertelt Hannah. Voormalig vice-president Joe Biden zou van de kolengemeenschappen weer een echte 'energy communitiy' maken, maar wel voor de productie van schone energie. Biden is in zijn ogen de eerste president die begrijpt dat je moet investeren in de lokale mensen van West Virginia. Met zijn ingrijpende klimaatwet van 2021 en investeringsprojecten in ruraal Amerika trad Biden in de voetsporen van Franklin Delano Roosevelt en Lyndon B. Johnson, en net zoals bij zijn voorgangers trekt de kolenregio wederom de aandacht van Washington.
Op het moment dat er weer zo'n investering vanuit de federale overheid wordt aangekondigd, leidt dat in Hannahs omgeving al snel tot scepsis. Aan de ene kant weet men dat Washington de realiteit van het leven in de Appalachen niet begrijpt. Aan de andere kant zijn er dringend nieuwe banen nodig en is alle hulp welkom. Traditioneel bestaan er in de regio namelijk maar drie opties voor werk: de kolenmijnen, het leger, of een van de ontwikkelingsprogramma's die Washington aanbiedt via subsidies. Dan is de laatste optie het toch waard om te proberen.
Deze keer is het anders, weet Hannah, die met zijn organisatie Coalfield Development gouden jaren ervaart door de regering-Biden. De ene na de andere duurzaamheidssubsidie wordt doorgevoerd, er stromen duizenden dollars naar West Virginia. Subsidies zoals de Inflation Reduction Act en de Build Back Better Act zijn niet bedoeld om enkel armoede te bestrijden, zoals Lyndon B. JohnsonsWar on Povertybeoogde, maar zijn er om carrièrekansen voor de lokale bevolking te bieden die toekomstbestendig zijn, zoals schone energie.
Door al deze financiële steun uit Washington kon Hannah nog meer leerlingen opleiden, en nog meer ruimte kopen waar nog meer zonnepanelen gebouwd konden worden. Afgelopen maand opende Hannah door dit soort subsidies met zijn bedrijf een enorm zonnepanelenveld, gebouwd boven op een afgegraven kolenmijn. Door Coalfield Development werd ook het grootste zonnepanelenveld in de staat West Virginia gebouwd. Dit soort grote doorbraken zijn mogelijk door de ambitie van lokale West Virginians, Hannahs studenten. De levens van de studenten op Coalfield Development hebben meestal een moeizame start gehad. Sommigen hebben in de gevangenis gezeten. Anderen zijn net afgekickt van de opiaten. Het initiatief heeft nu al meer dan drieduizend Appalachians omgeschoold om in nieuwe sectoren te werken, zoals de landbouw, upcycling, duurzame energie en zelfs natuurherstel rondom de voormalige kolenmijnen.
Toch blijft de diepe geschiedenis Hannah achtervolgen, want steenkool blijft een object van nostalgisch verlangen in West Virginia. Zijn duurzame initiatieven worden niet altijd even goed ontvangen in zijn omgeving. Familieleden zagen zijn organisatie als een grap. Ze dachten dat het een complot was, dat Hannah propaganda uitdroeg. Een professor uit West Virginia sprak over een'fake'duurzame industrie, die 'fake' technologie gebruikt.
In Huntington voelt hij ook de onuitgesproken aanname dat elk zonnepaneel leidt tot het verlies van een mijnwerkersbaan. Zijn respons is helder.'I ain't pitting coal miners against solar installers'.Maar hij begrijpt het vooroordeel. Toen Hannah puber was, haatte hij óók alles wat met duurzaamheid te maken had. Hij was gefrustreerd over alles wat zijn familie was overkomen: de werkloosheid van zijn vader, de opiatencrisis, niet gezien worden door beleidsmakers. Zíj produceerden de kolen waar op internationale schaal een gigantische vraag naar was. Tegelijkertijd waren zij de boeman, die de aarde verwoestten met hun steenkool. Hannah zag de hypocrisie. Hij noemt zichzelf dan ook een recente bekeerling tot de duurzaamheid. Missiewerk is er nog voldoende te doen. West Virginia zelf is namelijk qua energie nog voor 86 procent afhankelijk van kolen.
De oud-president dievoor steenkool pleitte, staat dit jaar voor de derde keer op het stembiljet. De acht jaar tussen 2016 en 2024 noemt Hannah de vreemdste acht jaren in de Amerikaanse politiek. De emoties die zijn omgeving heeft over de komende verkiezingen zijn vreemder dan ooit, en Hannah vermijdt de discussie dan ook zo veel als hij kan. Ook al is er na acht jaar zoveel meer bekend over Donald Trump als president en als persoon, nog steeds vertrouwen de West Virginians in Hannahs stad erop dat hij beter beleid zal doorvoeren dan zijn tegenkandidaat Kamala Harris.
Jacob Hannah ziet dat de Democraten de afgelopen vier jaar daadwerkelijk met wetten kwamen die banen opleveren in Huntington. Na bijna vier jaar Biden heeft hij de 'andere kant' gezien, en dat bevalt hem. President Biden beloofde ontwikkeling in de Appalachen en heeft woord gehouden. Toch begrijpt hij dat de retorische sympathie die Trump heeft voor de kolenindustrie nog steeds een gevoelige snaar raakt bij de mensen in zijn omgeving. In de afgelopen maanden is hij hard bezig met het voeren van gesprekken in zijn gemeenschap over de vooruitgang sinds de regering-Biden in vergelijking met de Trump-jaren. Dat doet hij door middel van apolitieke bijeenkomsten, waar de hele gemeenschap in Huntington een uitnodiging voor ontvangt.
Hannah neemt de mensen mee naar de grote loodsen van Coalfield Development en geeft een rondleiding door de oude kledingfabriek waar nu les wordt gegeven. De genodigden zien voor het eerst wat de duurzame subsidies en het werk van zijn bedrijf teweeg hebben gebracht: in de ene ruimte worden Tiny Homes gebouwd voor daklozen, die volledig werken op zonne-energie. In de andere ruim verlichte zaal worden T-shirts gemaakt van gerecycled plastic. Een student geeft een toespraak waarin hij vertelt over de baankansen die hij heeft gekregen door voor de duurzame sector te kiezen. Hannah ziet dat dit soort middagen werken tegen de polarisatie en politieke desinformatie in zijn omgeving. Je moet altijd het gesprek blijven voeren met de gemeenschap, vindt hij.Zijn voorkomen roept herkenning op bij het publiek. Zijn rossige baard, het dikke rurale accent en zijn buitenkleding verraden een echte West Virginian.Daar willen de mensen toch graag naar luisteren, ook al pleit dit herkenbare type voor zonne-energie, windenergie en kledingproductie uit gerecycled materiaal. Hij geniet van dat soort momenten, als hij het kwartje ziet vallen bij zijn stadsgenoten.
President Joe Biden krijgt lang niet genoeg waardering voor alle banen die hij naar West Virginia heeft gebracht, vindt Hannah. Voor de aankomende verkiezingen hoopt hij dit verhaal te delen en zielen te winnen voor verandering. Want het een hoeft het ander niet uit te sluiten, daar is Hannah van overtuigd. Je kunt de geschiedenis van steenkool koesteren én een duurzame toekomst bouwen. Toen Hannah dit begon te begrijpen, was het alsof er een lichtje ging branden. Hij kon zijn familiegeschiedenis eren en een bijdrage aan een nieuwe toekomst leveren.
Voor Hannah is steenkool uiteindelijk een historisch referentiepunt geworden. Ook al speelt de grondstof geen fysieke rol in Hannahs organisatie, in zijn toespraken geeft het contrast tussen de zwarte kolen en zijn groene organisatie een kleurrijk beeld. Tijdens de lezing in het Witte Huis vertelt hij het publiek dat steenkool in feite zonlicht is dat miljarden jaren in de aarde heeft vastgezeten. Hij hoopt die miljarden jaren te omzeilen door direct zonne-energie op te wekken.
Bronnen: gesprekken met Jacob Hannah, the American Presidency Project, the Anne and Harry M. Caudill Collection, Caudill, H. M. 'Night Comes to the Cumberlands' (1963), the Association of Centers for the Study of Congress,The Atlantic, The LA Times, The Lextington Herald Leader, The New York Times, PBS, Sulzberger, C.L,'Sit Down with John L. Lewis' (1938),The University of Kentucky, The Washington Post