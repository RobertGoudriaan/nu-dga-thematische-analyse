Misverstand

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
16 november 2023
TONEEL Superposition
Er wordt een wiskundige formule op de achterwand gekrijt. Het is de trotse uitkomst van drie jaar berekeningen en statistisch onderzoek door een (fictief) wetenschappelijk topteam. Voor toeschouwers die op school geen beta's waren, kan de opgetekende x- en y-stelling inSuperpositionprima doorgaan voor quasi-wiskundig gegoochel. Maar het schijnt dat tekstschrijver en regisseur Vanja Rukavina écht een formule heeft uitgedacht die de hoeveelheid misverstanden voorspelt tussen een A- en een B-persoon uit twee verschillende culturen. En dat universitaire wiskundigen zijn denkwerk konden waarderen.
In zijn tweede eigen voorstelling, uitgebracht bij Toneelschuur Producties/De Coproducers, brengt Rukavina ingenieus zijn liefde samen voor wiskunde én voor Japan. Van de vier acteurs die de wiskundigen spelen, is de ene helft Nederlands en de andere afkomstig uit Japan. Als personages gebruiken ze de culturele misverstanden die opduiken bij dit internationale samenwerkingsproject tussen de universiteiten van Leiden en Fukuoka als onderzoeksmateriaal.
Met een klik op de telapparaatjes om hun hals, registreren ze elke verwarring of verbazing over een uitspraak of gedraging van de 'ander'. Door het wederzijdse onbegrip in de dialogen uit te vergroten, benadrukken de toneelfiguren het verschil tussen Nederlanders en Japanners én overbruggen dit in hun gezamenlijke analyse ervan. Uit deze slimme opzet spreekt het idealisme van de in Bosnië opgegroeide Rukavina, die als oorlogsvluchteling naar Nederland kwam en als acteur/theatermaker zijn achtergrond meeneemt.Superpositionis inhoudelijk scherpzinnig. De voortsnellende tekst zit vol overdenkingen. Zo moeten we ons niet bezighouden met hoe anders iemand kan zijn, maar met hoe het voor diegene ís om die 'ander' te zijn.
Conflicten verdelen het vierkoppige team in wisselende botsende tweetallen waarbij uiteenlopende wiskundige visies of het onderscheid tussen leidinggevenden en junioren bepalender is dan de culturele tegenstellingen. Duizelingwekkend wordt de seminarpresentatie van de uitgedokterde formule als de onderzoekers de wiskundig berekende interculturele beïnvloeding demonstreren door elkáár te spelen in een overname van kostuum en karakter. Er is in de (drie) talige, statische enscenering weinig lichaamstaal die een extra laag geeft aan de woorden. De iets vlakke, vrouwelijke personages van Rino Dajdoji en Keja Klaasje Kwestro hebben ooit een liefdesaffaire gehad die nu door de Japanse wordt weggewoven - onduidelijk blijft of dat cultureel ingegeven schaamte is - maar dat zie je niet terug in hun fysieke expressie.
Met de figuren van Bram Suijker en Mizuki Kondo kun je emotioneler meeleven, ook door hun opbloeiende romance die leidt tot aandoenlijke verlegenheid. Als Kondo in de huid kruipt van de collega die zij liefheeft, geven Suijker en zij een verdubbelde vertolking van de nerdy wiskundige Finn. De extreme inleving van een Japanse vrouw in een Nederlandse man is een absurdistische uitwerking van het gelijktrekken van alle mathematische eenheden waar zij van droomt. Tegelijk verbeeldt de verdubbeling hoe zij - zoals elementaire deeltjes bij natuurkundige superpositie op twee plekken tegelijk verschijnen - in haar weifelende liefde twee dingen kan zijn. Wel én niet met hem samen.
Marijn van der Jagt
Sanne Peper | Mizuki Kondo, Bram Suijker, Keja Klaasje Kwestro en Rino Daidoji in Superposition