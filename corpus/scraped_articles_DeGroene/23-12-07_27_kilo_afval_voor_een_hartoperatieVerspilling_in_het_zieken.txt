27 kilo afval voor een hartoperatie Verspilling in het ziekenhuis

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
7 december 2023
De zorg is er om mensen beter te maken, maar is ook een enorme bron van vervuiling. Scharen, tangen en plastic verpakkingsdoeken verdwijnen na één keer gebruik in de verbrandingsoven. Hoe is deze wegwerpcultuur ontstaan en hoe komen we ervan af?
'Zoek je nog een pincetof een nagelschaartje? Neem maar mee hoor!' Bart van Straten staat naast een bak ter grootte van een jacuzzi die tot de rand gevuld is met scharen, klemmen, pincetten en tangen in allerlei vormen en maten. Dit is nog maar een bescheiden voorraad, zegt hij. 'Morgen kunnen er zomaar tien van zulke bakken bij staan.' De metalen instrumenten zien eruit alsof ze net uit de verpakking komen. 'Dat kan kloppen', vertelt Van Straten. 'Veel van deze schaartjes worden in Pakistan gefabriceerd, per schip vervoerd naar Nederland, waar ze helemaal netjes en steriel in de operatiekamer aankomen. Vervolgens wordt er één knip mee gezet en daarna gaat het de prullenbak in.'
Met zijn start-up GreenCycl, gevestigd op een industrieterrein aan de rand van Utrecht, weet Van Straten een klein deel van die schaartjes te behoeden voor de verbrandingsoven. De wegwerpinstrumenten die hij in deze loods heeft verzameld worden omgesmolten tot metalen bakjes en chirurgische 'netten' waarin straks nieuwe instrumenten opgeborgen kunnen worden. Van Straten was al langer actief in de medische sector, met een familiebedrijf dat sinds 1975 hulpmiddelen levert aan ziekenhuizen, maar nooit had hij echt stilgestaan bij de schadelijke kanten van de industrie. Het was een ontmoeting met astronaut André Kuipers die hem deed inzien hoe kwetsbaar het leven op onze planeet is. Hij begon zich te verdiepen in de afvalstromen binnen de zorg en schrok zich rot. Zoveel spullen belanden achteloos en onnodig in de container. 'Dat is het resultaat van onze verwenmaatschappij', zegt Van Straten. 'De afgelopen dertig jaar zijn veel instrumenten die herbruikbaar waren vervangen door wegwerpspul.'
De zorgsector is verantwoordelijk voor maar liefst zeven procent van de totale CO2-uitstoot in Nederland, blijkt uit cijfers van het rivm. Dat is ongeveer evenveel als de luchtvaart. Van het totale grondstofverbruik in Nederland neemt de zorg zelfs dertien procent voor zijn rekening. Ieder jaar produceert de sector 328 miljoen kilo afval, genoeg om dagelijks tachtig vuilniswagens mee te vullen. De milieuimpact van de zorg is een meerkoppig monster. Het gaat over het energieverbruik in verzorgingshuizen, over medicijnresten in het afvalwater en over het broeikaseffect van narcosegassen en astmamedicatie. Maar misschien wel het schrijnendst is de wegwerpcultuur, waardoor handschoenen, operatiejassen, schaartjes, verpakkingsmateriaal, maar ook dure chirurgische instrumenten na één keer gebruik op de schroothoop belanden.
Lange tijd was het een blinde vlek, zegt Evelyn Brakema. De huisarts in opleiding is voorzitter van de Groene Zorg Alliantie, een snelgroeiend netwerk van dokters en verpleegkundigen die de zorgsector van binnenuit proberen te vergroenen. Aanvankelijk werd hun initiatief een beetje meewarig ontvangen, vertelt ze. 'De zorg geldt toch als een heilig huisje. Alles is gericht op het beter maken van mensen.' Maar de wrange paradox is dat de manier waarop er wordt gezorgd voor de patiënten van vandaag, de patiënten van morgen creëert. 'De zorg draagt bij aan milieuvervuiling en de klimaatcrisis en dat schaadt de volksgezondheid, maar die link leggen veel mensen niet, ook artsen niet.'
Brakema, die haar promotieonderzoek deed naar luchtvervuiling en longgezondheid, ziet de gevolgen op haar spreekuur. Bij een hittegolf verschijnen daar veel kwetsbare bejaarden. En door de stijgende temperaturen hebben hooikoortspatiënten last van een langer pollenseizoen. Op plekken met vervuilde lucht zijn er meer vroeggeboortes. 'Klimaatverandering heeft niet alleen gevolgen voor de ijsbeer ver weg, maar ook voor de gezondheid hier en nu', zegt ze. 'We doen zo hard ons best om mensen beter te maken, maar tegelijkertijd maken we mensen indirect ziek. Dat voelt tegenstrijdig en dan vraag je je af: kan dat niet anders?'
In rap tempo wandeltFrank Willem Jansen over de operatieafdeling van het Leids Universitair Medisch Centrum (lumc). Langs de kamers waar de instrumentennetten in kasten liggen ('allemaal keurig geordend per type ingreep'), langs de wasbakken met een bak vol wegwerpborsteltjes ('die dingen heb je helemaal niet meer nodig om je handen goed te wassen') en langs de operatiekamers, waar hij af en toe door een raampje naar binnen gluurt ('kijk, hier is de neurochirurg bezig via het oor te opereren'). Op de deur van zijn 'eigen' operatiekamer zit een groene sticker met grote witte letters: 'SUSTAINABLE OR'.
Meer dan menige collega maakt de hoogleraar gynaecologie zich namelijk druk over duurzaamheid. Jansen is voorzitter van de Groene OK, een landelijk netwerk van snijdende specialisten die zich inspannen om de milieu-impact van de operatiekamer te verkleinen. Dat is hoognodig, want als het gaat om afval en grondstofverbruik is de OK de vervuilendste afdeling in het ziekenhuis. Een enkele hartoperatie levert al 27 kilo afval op, zo bleek uit een studie van het Radboudumc in Nijmegen.
Overal in de zorg zijn er Green Teams ontstaan van professionals die snappen dat het zo niet langer kan. Mede door hun inspanningen ondertekenden ziekenhuizen, zorgverzekeraars, brancheorganisaties, verpleeginstellingen en overheden vorig jaar de Green Deal Duurzame Zorg 3.0. Dat groene zorgakkoord staat vol met ambitieuze doelstellingen. Zo is het streven dat de CO2-uitstoot in 2030 met 55 procent is teruggedrongen en het grondstofverbruik gehalveerd. In 2050 moet de zorg klimaatneutraal én 'maximaal circulair' zijn. 'We vinden allemaal dat er wat moet gebeuren', zegt Jansen. 'Nu moet het nog in de praktijk worden gebracht.'
Jansen, die al dertig jaar op de operatiekamer werkt, heeft de wegwerpcultuur zien ontstaan. Vroeger opereerde hij in een jas van katoen. Na een operatie werd die gewassen, gesteriliseerd en opnieuw gebruikt. 'Maar op een gegeven moment zijn we overgestapt op papieren modelletjes', vertelt hij. 'Die zijn allemaal geïmpregneerd, steriel en zitten soepel. En na één operatie gaan ze de afvalemmer in. Het argument was: het is veiliger, want dan blijven de bacteriën er niet in hangen. Het zou ook nog eens goedkoper zijn, omdat je zou besparen op waskosten. Dat is het verhaal dat ons werd verkocht door de industrie.'
Er is alleen een probleem met dat verhaal: het is misleidend. Dat wegwerpartikelen veiliger zijn dan herbruikbare klinkt logisch, maar of het daadwerkelijk helpt om infecties te voorkomen is in veel gevallen niet bewezen. Over de gevolgen van het milieu ging het helemaal niet. 'Wij hebben eenlife cycle analysisgedaan', zegt Jansen. 'En dan blijkt bijvoorbeeld dat de wasbare operatiejassen veel milieuvriendelijker zijn.' Vanuit de Groene OK klinkt dan ook de roep om weer terug te keren naar de 'ouderwetse' operatiejassen van katoen, maar dat vergt een forse investering. En dat geld hebben ziekenhuizen niet zomaar op de plank liggen. 'Het is een typisch voorbeeld vanpenny wise, pound foolish',zegt Jansen.
Het is een van de vele voorbeelden. Vroeger werden roestvrijstalen scharen of laryngoscoopbladen waarmee patiënten geïntubeerd worden bijna nooit na één keer weggegooid. Het was ondenkbaar dat er verkwistend werd omgesprongen met dure instrumenten. 'Inmiddels is de wegwerpcultuur in ziekenhuizen alomtegenwoordig', zegt Jansen. Naast zijn werk als gynaecoloog doet hij onderzoek naar de implementatie van nieuwe technieken in het chirurgische domein. Innovatie heeft ervoor gezorgd dat chirurgen steeds beter en preciezer kunnen opereren, maar de impact op het milieu wordt vaak niet meegewogen.
Waar chirurgen vroeger de darmnaad handmatig wisten dicht te naaien met naald en draad, zijn er nustaplers,geavanceerde apparaten in de vorm van een musket, waarmee ze eenvoudig een darm aan elkaar kunnen nieten. Na een operatie verdwijnt dat dure instrument in de vuilnisbak. 'Doodzonde', vindt Jansen. 'Zo'n stapler moet anders ontworpen worden, zodat het deel dat tijdens de operatie in de patiënt heeft gezeten de prullenbak in gaat, maar je het stuk met de mooie technologie erin opnieuw kunt gebruiken. Duurzaamheid moet in de ontwerpfase worden meegenomen. Technisch is dat prima mogelijk, maar de wil bij de industrie lijkt te ontbreken.'
Een klein deel van deze staplersbelandt in grote kartonnen dozen bij GreenCycl. Meer dan vierduizend exemplaren heeft Bart van Straten in de loods verzameld. 'Hier ligt een vermogen', zegt hij. 'Een nieuwe stapler kost zo'n zes-tot zevenhonderd euro, dus reken maar uit. En dan klagen we over de stijgende zorgkosten.'
Samen met producent Johnson & Johnson is GreenCycl een pilot gestart om te onderzoeken of onderdelen van deze staplers gerecycled kunnen worden. In de aanpalende werkplaats worden ze handmatig uit elkaar geschroefd en wordt het recyclebare materiaal gesorteerd. Het metaal kan worden omgesmolten, de printplaten bevatten waardevolle grondstoffen en als de handvatten nog in goede staat zijn kunnen ze opnieuw worden gebruikt. Zo niet, dan worden ze vermalen tot granulaat.
Het zijn stapjes in de richting van circulariteit, maar op deze manier schiet de verduurzaming van de zorg niet op, begrijpt Van Straten. Eigenlijk is het te gek voor woorden dat zulke geavanceerde en dure instrumenten na eenmalig gebruik op de schroothoop belanden. Hij spreekt zijn samenwerkingspartner, Johnson & Johnson, daar ook op aan, zegt hij. 'Ze willen op zich wel, maar voordat ze een herbruikbare stapler op de markt hebben gebracht en het hele proces van toelatingsprocedures en certificering hebben doorlopen ben je weer een paar jaar verder. En ze zijn natuurlijk bang dat de rest niet volgt. Zo houden producenten elkaar in de houdgreep.'
'De industrie knikt braaf mee', zegt Frank Willem Jansen. 'Ze vinden duurzaamheid héél belangrijk, zeggen ze. Maar op de werkvloer zie je dat nog niet terug. Het hoofdkantoor van veel van die firma's zit in de Verenigde Staten. Daar draait het gewoon om de commerciële belangen. De industrie is afhankelijk van wegwerpinstrumenten, want elke keer een nieuw instrument verkopen levert geld op. Ze zitten vast in een lineair economisch model, terwijl we toe moeten naar een circulair gedachtegoed.'
Op hun websites en in de jaarverslagen beloven de meeste leveranciers zich in te spannen voor verduurzaming, maar op interviewverzoeken reageren de grote spelers niet of afwijzend. Dat heeft alles te maken met de angst om beschuldigd te worden van greenwashing, vermoedt Jacqueline Hart. 'Hun duurzaamheidsplannen bevinden zich waarschijnlijk nog in een vroege fase, of ze hebben hun wereldwijde doelen nog niet uitgewerkt in nationaal beleid, dan vinden ze het te risicovol om daar nu al mee naar buiten te treden.'
Hart kent de sector van binnenuit. Ruim twintig jaar werkte ze voor verschillende grote producenten van medische hulpmiddelen, aanvankelijk in de sales en marketing, de laatste jaren als duurzaamheidsadviseur. Sinds een paar jaar is ze onafhankelijk consultant en een van de oprichters van De Groene Sneeuwbal, een informeel netwerk van duurzaamheidsmanagers binnen de sector, die de milieu-inspanningen in een stroomversnelling proberen te krijgen. Dat doen ze door kennis en ervaringen te delen, wat makkelijker gezegd is dan gedaan, want door de strenge concurrentiecultuur kunnen de werknemers niet vrijuit praten. 'Veel van onze leden hebben natuurlijk allemaal geheimhoudingsovereenkomsten getekend, dat bemoeilijkt het gesprek.'
Het is illustratief voor de houding van de industrie. Veel producenten van medische hulpmiddelen die leveren aan Nederlandse ziekenhuizen zijn internationale ondernemingen. Daar werken heus mensen die proberen het tij te keren, zegt Hart, maar duurzaamheid blijft binnen deze multinationals een ondergeschoven kindje. Zaken als innovatie en robottechnologie krijgen meer aandacht. En aan de top draait het toch vooral om de groeicijfers op de korte termijn. 'Dat is ook frustrerend voor onze leden. Dan werken ze bijvoorbeeld aan een groen pilotproject, waar het bedrijf mooie sier mee maakt, maar vervolgens wordt het niet opgeschaald. Het geeft hun bijna het gevoel dat ze medeplichtig zijn aan greenwashing.'
Zelfs bedrijven die echt willen verduurzamen lopen tegen obstakels aan, zegt Hart. 'De wetgeving voor medische instrumenten is heel streng. Als je iets verandert aan een product moet je vrijwel altijd een nieuw certificaat aanvragen en dat kost veel tijd en papierwerk. Dat maakt het ingewikkeld. Producenten vinden het toch veiliger om geld te verdienen met bestaande producten dan dat ze investeren in nieuwe, duurzamere instrumenten. Uiteindelijk worden ceo's afgerekend op de waarde die ze creëren voor de aandeelhouders. Zo blijft de status quo in stand.'
Om een kijkje te nemenop de Centrale Sterilisatieafdeling (csa) van een ziekenhuis moet de bezoeker zich eerst in een blauwe overall hijsen. De sieraden moeten af, het haar moet verstopt onder een netje en de schoenen moeten verruild voor plastic klompen. Op deze afdeling staat hygiëne voorop. Netten met chirurgische instrumenten worden in een soort vaatwassers geschoven. Stuk voor stuk worden de schaartjes uit elkaar gehaald en de tangen opengezet, zodat ook alle scharnieren en randen goed schoon worden. Als de eerste reinigingsbeurt klaar is, controleren medewerkers handmatig of de schaartjes, pincetten en buisjes inderdaad goed gewassen zijn. Is dat het geval dan worden de netten omwikkeld met blauwe verpakkingsdoeken van plastic(blue wrap)en gaan ze de autoclaaf in, waar stoom met een temperatuur tot 135 graden Celsius alle bacteriën doodt. Na iedere sterilisatieronde rolt er automatisch een verslag inclusief grafieken uit de printer, om te kunnen controleren of er geen onregelmatigheden waren.
Het is een proces dat secuur wordt gemonitord. Met reden, want dit gaat over mensenlevens. Als instrumenten niet goed schoongemaakt en gesteriliseerd zijn lopen patiënten het risico om infecties op te lopen. Dat wil een arts koste wat het kost voorkomen. Maar de nadruk op infectiepreventie is doorgeschoten, zegt vrijwel iedere arts die zich druk maakt over duurzaamheid. 'We waren heel druk bezig met het uitroeien van die 0,0001 procent kans op infectie, dus stapten we over op wegwerpartikelen, zelfs al was het niet helemaal duidelijk of dat nou echt veiliger was', zegt Evelyn Brakema van de Groene Zorg Alliantie. 'Het idee was: baat het niet dan schaadt het niet. Maar het schaadt natuurlijk wel. Bij de milieu-impact werd niet stilgestaan.'
Dat doorgeslagen hygiënedenken is terug te zien in de wet- en regelgeving. Medische hulpmiddelen moeten voldoen aan strenge veiligheidsvoorschriften en een instrument dat een certificaat heeft gekregen voor eenmalig gebruik mag simpelweg niet hergebruikt worden. 'Als ik denk: deze wegwerpschaar kan ik prima nog een keer gebruiken, dan wil ik die inschatting kunnen maken', zegt Frank Willem Jansen. Maar als hij dat zou doen is hij in overtreding en dus persoonlijk aansprakelijk mocht er iets misgaan. 'We moeten dit soort onzinnige regels schrappen. Dat hoeft echt niet ten koste te gaan van de kwaliteit van de zorg.'
Jansen was betrokken bij het vorig jaar verschenen advies van de Gezondheidsraad. Tot nu toe laat de overheid 'de verduurzaming van hulpmiddelen nog grotendeels over aan de markt', schreef de raad. De politiek zou veel meer kunnen doen om circulariteit af te dwingen, bijvoorbeeld door 'wettelijke eisen te stellen op het gebied van duurzaamheid'. Op die manier zouden producenten worden aangespoord om minder wegwerpartikelen aan te bieden.
Het staat op de agenda van de politiek, zegt demissionair minister Ernst Kuipers in de hal van het ministerie van Volksgezondheid, Welzijn en Sport. 'Wij onderzoeken waar we de regels kunnen versoepelen zonder in te boeten op de kwaliteit van de zorg, maar daar heb ik mijn Europese collega's voor nodig.' Veel van de wetgeving en kwaliteitseisen komen namelijk uit Brussel. Toch hoeven Nederlandse zorginstellingen niet te wachten tot de Europese Unie zover is, vindt Kuipers. 'Het probleem ligt niet altijd bij wetgeving. Vaak is er al veel meer mogelijk. Het gaat ook over richtlijnen en protocollen die brancheverenigingen of beroepsorganisaties zelf opstellen. Daarin kan veel meer aandacht zijn voor duurzaamheid en hergebruik.'
Terwijl op de achtergrondde wasmachines draaien zijn de medewerkers op de csa alweer druk bezig met de inspectie van een nieuwe lading instrumenten. Breken met de wegwerpcultuur zou een flinke opschaling van deze afdeling betekenen. Elk herbruikbaar instrument moet immers nauwgezet worden gereinigd. Dat vergt een financiële investering én het levert direct een nieuwe duurzaamheidsuitdaging op. Bij de huidige manier van steriliseren komt namelijk een enorme berg afval vrij. De blauwe verpakkingsdoeken die de instrumenten bedekken voordat ze de autoclaaf ingaan zijn gemaakt van de plasticsoort polypropyleen. Ieder jaar wordt er in de Nederlandse ziekenhuizen meer dan een miljoen kilo van dit blue wrap weggegooid. Dat belandt allemaal in de verbrandingsoven, tenzij het door bedrijven als GreenCycl een nieuw leven wordt gegund.
In de loods op het Utrechtse industrieterrein reikt de berg met blue wrap bijna tot het plafond. Langs de muren staan nog meer pallets met samengeperste verpakkingsdoeken. Voor Van Straten is dit geen troep, maar een hoogwaardige grondstof. Hij schept een bakje met blauwe korrels uit een enorme zak. 'Voel maar', zegt hij,
terwijl hij met zijn vingers door het bakje roert. 'Dit is kwalitatief goed plastic dat je kunt gebruiken om iPhone-hoesjes of een autobumper van te maken.' GreenCycl heeft er een andere, wat bescheidenere toepassing voor gevonden. Hij pakt een klein blauw pinnetje met een kruisje. 'Het lijkt een beetje op een molentje, vind je niet? Dit is eengo-jack,een soort krikje om de instrumenten tijdens het sterilisatieproces open te houden, zodat ze goed gereinigd worden.'
Op deze manier vindt het afval van de sterilisatieafdeling in gerecyclede vorm zijn weg terug naar het ziekenhuis. Maar zijn initiatief is natuurlijk een druppel op een gloeiende plaat, zegt Van Straten. 'We hebben berekend dat als wij een jaar lang alle blue wrap van Nederlandse ziekenhuizen zouden verzamelen, we dan genoeg plastic hebben om alle ziekenhuizen ter wereld voor meer dan honderd jaar te voorzien van deze go-jacks.' GreenCycl heeft kortom veel meer afval dan ze als grondstof kan benutten.
Terwijl: er bestaat een alternatief. Met een sterilisatiecontainer van metaal hoeft er helemaal geen blue wrap meer gebruikt te worden in het sterilisatieproces. De milieuwinst is enorm, weet Frank Willem Jansen. Samen met onderzoekers van het LUMC en de TU Delft maakte hij een vergelijking tussen de sterilisatiemethode met blue wrap en met de metalen containers. Hun conclusie was helder: volgens de meest voorzichtige berekening leveren de sterilisatiecontainers na 228 keer gebruik milieuwinst op. 'En zo'n ding gaat vijfduizend keer mee', zegt Jansen. 'Dus vanuit milieuoogpunt is het onbegrijpelijk dat we nog steeds zoveel blue wrap gebruiken.'
Hoe anders is dat in Duitsland. Daar worden dit soort sterilisatiecontainers in meer dan driekwart van de ziekenhuizen gebruikt. Dat heeft niet eens zozeer te maken met duurzaamheid, als wel met de kostenbesparing. Op de lange termijn is het gebruik van metalen containers namelijk ook nog eens een stuk goedkoper. Ondanks deze aantoonbare voordelen blijft het overgrote merendeel van de Nederlandse ziekenhuizen voorlopig vasthouden aan blue wrap. Deels heeft dat te maken met logistiek. De nieuwe containers moeten ergens opgeslagen en gewassen kunnen worden. Niet iedere sterilisatieafdeling heeft daar direct capaciteit voor. De aluminium deksels zijn bovendien een stuk zwaarder dan de blauwe verpakkingsdoeken, wat onhandig is voor de medewerkers die elke dag talloze containers moeten versjouwen.
Deze praktische euvels zijn nog relatief eenvoudig te verhelpen. Het is misschien een kwestie van aanpassen en wennen, maar als een ziekenhuis eenmaal is overgeschakeld, bevalt het prima, zo leert de ervaring in het Universitair Medisch Centrum Groningen, een van de weinige ziekenhuizen in Nederland waar al wel gebruik wordt gemaakt van dit systeem. Het voornaamste obstakel is, zoals zo vaak, geld. Op de lange termijn mogen de containers dan goedkoper uitvallen, voor de omschakeling is wel een ﬂinke eenmalige investering nodig. Zeker de ziekenhuizen die al moeite hebben om de rode cijfers te vermijden, hebben andere prioriteiten dan het verduurzamen van hun sterilisatieafdeling.
'Dat we van die blue wrap af moeten wil ik zonder voorbehouden of omwegen steunen', zegt Ad Melkert, voorzitter van de Nederlandse Vereniging van Ziekenhuizen (NVZ). 'Dat zal ik ook met onze leden bespreken.' Maar we mogen de ﬁnanciële druk op ziekenhuizen niet onderschatten, vindt hij. Voor de aanschaf van sterilisatiecontainers is er 'linksom of rechtsom' extra geld nodig. 'Misschien is dat iets wat we bij verzekeraars moeten aankaarten. Kan er niet wat meer voorgeﬁnancierd worden? Zodat je in elk geval een versnelling krijgt om te doen wat mogelijk en uiteindelijk ook nodig is.'
Over het algemeen is het niet zo dat verduurzaming de zorg duurder zou maken, benadrukken de leden van de Green Teams. Sterker nog, het terugdringen van verspilling zorgt juist voor kostenbesparingen. Het Radboudumc in Nijmegen bespaart 150.000 euro per jaar sinds ze zijn overgestapt op herbruikbare bloeddrukbanden. Ook schaartjes, thermometers en laryngoscoopbladen zijn in wegwerpvorm niet alleen vervuilender, maar ook duurder. Een studie uit 2017 becijferde dat een Australisch ziekenhuis met zes operatiekamers de kosten jaarlijks met meer dan 22.000 euro kan drukken door over te stappen op herbruikbare instrumenten.
Soms is het dus gewoon een kwestie van doen, maar in andere gevallen, zoals bij het herinvoeren van wasbare operatiejassen of het energieneutraal maken van vastgoed, is er wel degelijk extra geld nodig, zegt NVZ-voorzitter Melkert. 'Er moeten ook stappen gezet worden waar geen opbrengst tegenover staat, behalve dat het goed is voor het klimaat. Dat is de onrendabele top. Ziekenhuizen hebben niet de ruimte om die onrendabele investeringen vandaag op te pakken. Daarover voeren we een stevig gesprek met de politiek. Er zit nog meer dan vijf miljard euro in het klimaatfonds dat nog niet gealloceerd is. Maak dat geld beschikbaar, dan kan niemand zich meer verschuilen.'
Ondertussen blijven de palletsmet blue wrap en de kratten vol staplers maar binnenkomen bij GreenCycl. Nog even en Van Straten heeft geen idee waar hij ze kwijt kan. Er is een nieuwe oven besteld om het blauwe verpakkingsmateriaal sneller te kunnen omsmelten. 'Elke kilo die we hier recyclen, hoeven we niet meer als olie uit de grond te halen, want polypropyleen is een olieproduct', zegt hij. Maar zolang de afvalstroom niet slinkt, blijft het roeien tegen de stroom in.
Klimaatneutraliteit en circulariteit in de zorg lijken nog ver uit zicht, maar demissionair minister Kuipers ziet het positief in. 'Duurzaamheid leeft enorm in de sector en er wordt ook naar gehandeld. Dat is de reden dat we een Green Deal hebben ondertekend.' Ook Ad Melkert van de Nederlandse Vereniging van Ziekenhuizen ziet dat het langzaamaan de goede kant uitgaat. 'Vergeet niet dat de hele Green Deal-beweging pas heel recent is.'
De duurzaamheidspleitbezorgers op de werkvloer delen dat optimisme vooralsnog niet. Het klopt dat het onderwerp eindelijk op de agenda staat, zegt gynaecoloog Frank Willem Jansen. 'Maar dat komt vooral door alle initiatieven van onderaf. Bij veel besturen van zorginstellingen mis ik de urgentie nog.'
Huisarts Evelyn Brakema ziet dat er vooral onder de jonge generatie artsen en verpleegkundigen een groene golf op gang is gekomen: 'Maar het gaat nog lang niet snel genoeg. Zo'n Green Deal is een mooie intentieverklaring en het zet vast dingen in beweging, maar het blijft vrijwillig om deel te nemen en vrijblijvend of je de doelen haalt. Dat vind ik jammer. Het tegengaan van klimaatverandering is zo belangrijk voor de volksgezondheid. De zorgsector zou daarbij voorop moeten lopen.'