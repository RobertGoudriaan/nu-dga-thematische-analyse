Zoekboek Rebekka de Wit

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
28 maart 2024
Als je lang genoeg met een huilend kind op je arm door het huis rondhobbelt, op het dolende af, kom je erachter dat het kind vrijwel onmiddellijk rustig wordt als het naar buiten kan kijken.
Buiten is het groen, er is een dijk en daarachter de gevels van onbetaalbare Zaanse huisjes, ook groen. De huisjes grenzen aan een Natura2000gebied, waar vorig jaar 27 paar grutto's hebben gebroed, waarvan 13 succesvol. Er is ook één boom op de dijk, waarvan degene die hem heeft geplant onophoudelijk een volmaakte boom probeert te snoeien. Dat wil zeggen, hij probeert een boom te snoeien zoals we die van tekeningen kennen, een stam met een bolletje erop. Een bomenverzorger vertelde me dat bomenverzorgers onzin zijn. Bomenverzorgers zijn er niet voor bomen, ze zijn er om bomen zo te snoeien dat wij met ze kunnen samenleven. Ze worden te groot anders, hebben vanaf de grond takken die opzij groeien.
Hij had een T-shirt aan van het bedrijf waar hij voor werkte, waar precies zo'n boom op stond als uit een prentenboek. Een gedomesticeerde boom.
Wij kijken uit op de mooiste huizen van de dijk, maar de mensen die erin wonen kijken uit op die van ons, mossig, verwaarloosd. Doordat onze overburen in hun rijkdom wonen, kijken ze er niet op uit.
Wat de kinderen zien weet ik niet. Waarom ze stoppen met huilen weet ik evenmin. Het tafereel buiten lijkt op een prent uit een boek van Charlotte Dematons. Dat kan natuurlijk niet de reden zijn dat het kind stopt met huilen, alhoewel ik dat ook niet zeker weet. We lezen de boeken vaak genoeg. Bij het raam kijkt het precies zoals naar de zoekboeken. Ongericht en geconcentreerd.
'You pull out happiness from me',zegt Michael Puett als hij in een lezing op Harvard probeert uit te leggen dat Chinese filosofen niet geloofden dat er een kern was vanbinnen die we moesten gaan zoeken. Ze geloofden dat we een'big bunch of messy stuff waren',en dat die in botsing komen met andere big bunches of messy stuff, die vervolgens emoties aan je onttrekken. Boosheid bijvoorbeeld, en die boosheid die zich manifesteert vormt een soort spoor in die blubber die je bent. Het laatste wat je wil doen zijn die sporen tot karakter verheffen, zegt hij, verwijzend naar wat westerlingen de hele dag zitten te doen.
Ik zie het bij ze, hoe ze boosheid aan elkaar onttrekken, of de slappe lach, en hoe makkelijk het omslaat, als een instabiel klimaat. Nog heel even zijn ze spoorloos. Alles gebeurt, maar het is nauwelijks te volgen. Ik ben degene die naar sporen zoekt. Die wil weten wie ze werkelijk zijn en voortdurend hun temperament, hetgeen wat aan hen onttrokken lijkt te worden, toch tot karakter wil verheffen.
Niet omdat ik wil dat ze een karakter hebben, maar omdat ik een antwoord wil straks, als ze plotseling een gevoel hebben niet meer te weten wie ze zijn.
Wilde bomen bestaan overigens wel in Nederland. In bermen vaak, hangend over sloten.
Je herkent ze niet als bomen, eerder als een veelheid aan takken, ongericht. Alsof het licht heel hun leven steeds van alle kanten is gekomen en ze zich niet hebben ingehouden.