De Britten willen prins Alamayou niet kwijt In de wereld

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
8 juni 2023
Londen −Nigeria wil bronzen beelden uit Benin terug, India aast op de Kohinoor-diamant en de Grieken vragen al decennia om de Parthenonfriezen, beter bekend als de Elgin Marbles. Zo heeft elk land dat onderdeel is geweest of te maken heeft gehad met het Britse wereldrijk een verlanglijstje voor de Britse musea, landhuizen of paleizen. Maar Ethiopië heeft een heel bijzondere eis: het wil het stoffelijk overschot van een prins terug.
Het gaat om de prins Alamayou, die tussen leden van de Britse koninklijke familie − en aanverwanten − begraven ligt in de catacomben van St. George's Chapel, de kerk bij Windsor Castle. Hoe kwam hij daar? Zijn vader, keizer Theodorus van Ethiopië, had in 1868 zelfmoord gepleegd tijdens een strafexpeditie van het Britse leger in wat toen nog Abessinië heette. Zijn weduwe en zoon, enig kind, werden door de Britten meegenomen, maar de keizerin overleed tijdens de reis.
De zeven jaar oude prins stond onder de hoede van de Britse avonturier en legerkapitein Tristram Speedy. Eenmaal op Engelse bodem werd de wees op het eiland Wight voorgesteld aan koningin Victoria, die een grote interesse in hem toonde. Nadat hij een tijdje met Speedy in Brits-Indië had vertoefd, werd Alamayou naar de kostschool van Cheltenham gestuurd. Daarna belandde hij op Rugby, de kostschool waar de gelijknamige sport is uitgevonden. Als een van de weinige eilandbewoners met een zwarte huidskleur was hij voortdurend een bezienswaardigheid.
Na de kostschool werd de prins naar Sandhurst gestuurd, de bekende officiersopleiding. Maar officier zou hij nooit worden. Op zijn achttiende overleed hij aan de pleuris, een einde aan een kort en, volgens de dagboeken van Victoria, ongelukkig leven.'I was a stranger and ye took me in',zo luidt de tekst op een gedenksteen in de grafkelder. Aan het begin van deze eeuw kwam het keizerskind opnieuw in de belangstelling te staan dankzij het toneelstukAbyssiniavan de Brits-Afrikaanse toneelgroep Tiata Fahodzi. In de jaren erna volgden er boeken en documentaires over Alamayou.
In 2007 vroeg de Ethiopische regering officieel om teruggave van de prins, een verzoek dat de Britten afwezen. Ditmaal zijn het de nazaten van Alamayou die in Windsor hebben aangeklopt, maar wederom zonder succes. Volgens het paleis zou het grafschennis zijn, omdat 'het uiterst onwaarschijnlijk is dat de overblijfselen kunnen worden opgegraven zonder de rustplaats van de omliggenden te verstoren'.