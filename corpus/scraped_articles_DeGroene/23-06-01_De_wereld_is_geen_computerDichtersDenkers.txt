De wereld is geen computer Dichters&Denkers

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
1 juni 2023
Soms leunt beleid grotendeels op cijfers en data, zie de coronapandemie en de klimaatcrisis. Hoe verhoudt dit zich tot recht en democratie? vraagt Maxim Februari zich af in zijn essayDoe zelf normaal.
Op woensdag 14 augustus 1912verscheen in de wetenschapsrubriek van een Nieuw-Zeelandse krant een zorgwekkend bericht over klimaatverandering. 'De ovens van de wereld verbranden nu ongeveer twee miljard ton aan steenkool per jaar.' Het gevolg hiervan is dat jaarlijks zo'n zeven miljard ton kooldioxide toegevoegd wordt aan de atmosfeer, waardoor na verloop van tijd de temperatuur op aarde flink zou kunnen stijgen en het klimaat wordt aangetast, aldus het bericht in de krant.
'Veel haast heeft de mensheid niet met haar reactie op zulke waarschuwingen', merkt Maxim Februari fijntjes op. Pas meer dan een eeuw later dringt de urgentie van het klimaatvraagstuk tot ons door en is er haast geboden. De haast van een noodtoestand, waarin beslissingen moeten worden genomen, onafhankelijk van de vraag of deze democratisch zijn gedragen en rechtsstatelijk zijn ingebed. Tegelijkertijd nemen technologische ontwikkelingen een hoge vlucht, de technologie van zelflerende machines en algoritmen die wij in toenemende mate beslissingen laten nemen. Zo zitten we ingeklemd tussen twee systemen: de natuur aan de ene kant en de technologie aan de andere. Twee systemen die bovendien onverschillig staan tegenover ons mensen, maar ondertussen wel dwingend invloed op ons uitoefenen. Het klimaat omdat het nu actie van ons eist, de technologie omdat het steeds vaker geautomatiseerde beslissingen over ons neemt.
Dat kan ook samengaan, zoals wanneer het Wereld Economisch Forum suggereert om technologie in te zetten om klimaatverandering tegen te gaan. 'Bossen, oceanen, landbouwgebieden, het klimaat en milieusystemen worden volgens de plannenmakers perfect leesbaar, kenbaar, en daarmee ook perfect modelleerbaar, regeerbaar en bestuurbaar.' Meer informatie en meer kennis leiden tot meer controle en beheersing, zo is de typisch modernistische gedachte.
Hoe verhouden deze twee ontwikkelingen zich nu tot recht en democratie, dat is de vraag die Februari stelt in zijn essayDoe zelf normaal.
Kennelijk is het niet Februari's bedoeling diepe inzichten daarover voor te schotelen. Hij schrijft: 'Dit boek is een essay, eenVersuch,zouden de oude filosofen zeggen, een kapstok om jassen aan op te hangen. Of, in modernere termen, een opensourcetekst, een programma waaraan je zelf kunt meeschrijven door het ene argument eruit te halen, en het andere argument ervoor in de plaats te zetten.' Zo'n uitgangspunt vind ik een wel erg gemakkelijke opdracht voor een auteur, maar misschien is het bedoeld als een eerste vingerwijzing naar een van de centrale thema's van het boek, die van het gemeenschappelijke publieke gesprek. Want dat is de zorg van Februari, dat de twee genoemde ontwikkelingen beide als gevolg hebben dat we niet langer zelf beslissen over de regels, op basis van een belichaamd gesprek.
Zie daar de titel van het essay, die Februari ontleent aan de beruchte uitwisseling tussen Mark Rutte en Geert Wilders. 'Doe normaal', zei Wilders, 'doe zelf normaal', zei de minister-president. De meest fascinerende dialoog uit de geschiedenis van de westerse filosofie, noemt Februari dit. Hij legt het uit: normaliteit is een negentiende-eeuws concept, woorden als normaal, gemiddeld, abnormaal doken pas vrij laat op in de Europese talen. Deze begrippen zijn het gevolg van de opkomst van de statistiek, die was begonnen als een manier om data te verzamelen en te bewerken, zodat de overheid haar beleid kon onderbouwen. Maar al gauw werd duidelijk dat data niet neutraal zijn ten opzichte van regels, maar regels de neiging hebben om de cijfers en gegevens te volgen. Het gemiddelde wordt het normale, en het normale wordt opeens de norm waaraan iedereen vervolgens afzonderlijk moet voldoen.
Nu we in de 21ste eeuw eindeloze hoeveelheden data verzamelen, is er iets fundamenteels aan het verschuiven in de betekenis en werking van regels. Een voor de hand liggend voorbeeld betreft de regels die tijdens de coronapandemie volgden uit eindeloze cijfers en gegevens over de besmettelijkheid en de mortaliteit van het virus. Vlug werd op basis van statistieken het gemiddelde omgezet naar een norm, en vervolgens naar afdwingbare rechtsregels.
Punt is nu dat bij zo'n rechtsregel niet eens zozeer de norm zelf het probleem is, de kwestie is voor Februari dat achter een rechtsregel een rechtsgemeenschap behoort schuil te gaan. 'Laat mensen van vlees en bloed met elkaar over wenselijkheid van gedrag praten in rechtszalen, leesclubs, cafés, praatprogramma's en de praathuizen die we parlementen noemen - dan vorm je niet alleen normen, je vormt tegelijk ook de morele gemeenschap en de rechtsgemeenschap.'
Het is dan ook een rechtsgemeenschap die zichzelf normeert en reguleert en die erover beraadslaagt wat goed en wenselijk is. Het is de gemeenschap die ruzie maakt en regels opstelt om met luidruchtige conflicten om te gaan. Uit de ruzie in de gemeenschap moet dan vervolgens de norm voortkomen, waarna de leden van de gemeenschap tegen zichzelf kunnen zeggen dat ze eens normaal moeten doen door zich aan de opgestelde norm te houden. 'Stellen burgers zichzelf de wet nog en interpreteren ze samen de wet nog - of wordt het handelen bepaald en aangestuurd door rigide regels die als simpele instructie zijn opgenomen in de technologie?' vraagt Februari. Met andere woorden, de aloude politiek filosofische discussie over zelfwetgeving - de gemeenschap die zichzelf als gemeenschap bestuurt - staat onder druk door technologische ontwikkelingen en door het voortdurend gevoede gevoel van urgentie.
Want de crisis betreft niet alleen het klimaat, we bevinden ons in een permanente aaneenschakeling van crises. Dat wist u al wel, de opsomming van probleemdossiers is zo groot dat de burger niet alleen zijn vertrouwen in de democratische instituties verliest, maar zelfs zijn vertrouwen in de toekomst, zo citeert Februari de denktank France Stratégie.De dreigende catastrofes vragen telkens om snel ingrijpen door regeringen, maar juist vanwege de snelheid ook om democratisch draagvlak - en daar ontbreekt het steevast aan.
Neem het klimaatbeleid, de urgentie is daarbij feitelijk gezien zo groot dat ieder ingrijpen laat of zelfs te laat komt. Dat is op zichzelf al een probleem, maar als dan het beleid simpelweg volgt uit cijfertjes, waarbij de cijferexperts het hoogste woord voeren, neemt het vertrouwen van de burger in de overheid verder af. Dit terwijl het diezelfde overheid is die stevige maatregelen zal moeten nemen om de dreigende catastrofes af te wenden. En juist voor dergelijke ingrijpende maatregelen is een groot draagvlak nodig is.
De burger komt zo steeds verder op afstand te staan van de overheid en technologische ontwikkelingen lijken dit proces slechts te versterken. Of het nu om beïnvloeding van verkiezingen via Facebook gaat of de nieuwsfuik waar je in kunt geraken als je op sociale media zit, of überhaupt de afhankelijkheid van private platforms die je van communicatie voorzien, telkens veranderen de technologieën niet alleen het gesprek, maar ook de democratie zelf. Er is sprake van een aantasting van het sociale weefsel doordat kiezers online doorlopend met ongeordende informatie worden bestookt. Bovendien verandert de architectuur van de besluitvorming door de opkomst van internet, veel beslissingen worden niet langer hiërarchisch genomen maar via een netwerk.
Ondertussen zullen sommigen denken dat de oplossing moet worden gezocht in de verdere computerisering van de democratie. Want als er inmiddels zo onthutsend veel data over ons beschikbaar zijn dat algoritmen vrij precies kunnen voorspellen wat we willen kopen, eten, wie we willen liefhebben en hoe we de wereld voor ons zien, waarom dan de democratie niet in haar geheel uitbesteed aanartificial intelligence?We zouden parlement en regering volledig kunnen vervangen door algoritmen, we zorgen ervoor dat de beraadslagingen van de algoritmen transparant zijn en daarmee voldoende legitimiteit hebben. Burgers wordt dan het woord ontnomen door algoritmen, waarbij het belangrijkste probleem is dat bovenmatig veel macht komt te liggen bij de partijen die de data produceren. Maar ook leidt dit ertoe dat burgers niet langer zelf de wet kunnen interpreteren, betwisten, overtreden en bediscussiëren, de wet wordt simpelweg vanaf een afstandje over ze uitgerold.
Wie gelooft in computerisering van de democratie, zo schrijft Februari, gaat ervan uit dat goede besluiten vanzelf te voorschijn komen rollen uit bewerkingen van zo veel mogelijk gedigitaliseerde gegevens. Dat miskent evenwel dat de wereld geen computer is, maar een gemeenschap van mensen, die gezamenlijk een rechtsgemeenschap vormen. De technologische ontwikkelingen moeten daarom opnieuw geconstitutionaliseerd worden, omdat onze gezamenlijke besluiten onderworpen moeten zijn aan een streven naar rechtvaardigheid.
Daarmee betuigt Februari zich geen techniekpessimist, de techniek is er nu eenmaal. De ethiek over de regels die daaruit voortvloeien is er echter nog niet en dat wordt de hoogste tijd. Alleen met een gedeelde gemeenschappelijke norm kunnen we werkelijk bepalen wat normaal is en wie normaal moet doen, en aan welke regels de techniek aldus onderworpen moet worden.
Dat is mooi gezegd, al helpt dat inzicht ons helaas niet uit de vele democratische impasses waarin we ons als rechtsgemeenschap ondertussen steeds verder vastdraaien. Bovendien is het als inzicht wat mager. Het wilde immers in de eeuw die ons scheidt van het bericht in de Nieuw-Zeelandse krant over de gevaren voor klimaatveranderingen ook al niet zo vlotten met het democratische gesprek daarover. En hoewel met het verschijnen van het rapportGrenzen aan de groeivan de Club van Rome in 1972 de urgentie van klimaatdreiging niet langer enkel werd benadrukt in een wetenschapsbijdrage in een krantje kan men zich inmiddels wel gaan afvragen of dat gesprek ooit van de grond komt.
In plaats van zich te voegen in het koor van mensen die klimaatuitspraken van rechters bekritiseren vanwege het democratisch tekort, of vanwege de risico's voor de rechtsstatelijke waarborgen tegen haastige door noodtoestanden ingegeven regels, zou je dezelfde uitspraken ook kunnen zien als een teken van juist het weerbare karakter van de democratische rechtsstaat. Niet alleen omdat de rechterlijke uitspraken veelal verwijzen naar de plicht van de overheid om zich te houden aan nota bene democratisch vastgestelde richtlijnen en normen, maar vooral ook omdat ze nu net laten zien dat tussen de democratie en de rechtsstaat een vruchtbare spanning kan bestaan. De rechtsstatelijke normen bieden de kaders waarbinnen het democratische gesprek tot stand moet komen. Ze geven bodemnormen waaraan het democratisch gesprek over de toekomst moet voldoen, juist om tegenwicht te bieden aan de kortzichtigheid van louter regeren op basis van volksberaadslaging.
Maar überhaupt wreekt het zich dat Maxim Februari zich niet uitlaat over hoe er bestuurd wordt en zich louter richt op democratische representatie. Hoewel hij helder laat zien hoe de mens gemangeld wordt door twee systemen die niets om haar geven - natuur en techniek - en dat beide kwalijke gevolgen hebben voor de democratische rechtsstaat, gaat hij voorbij aan een derde systeem dat net zo weinig met de mens en haar toekomst lijkt op te hebben. Een systeem van economische bestuursrationaliteit, Foucault noemt het gouvernementalisme, dat democratische beraadslaging onmogelijk maakt en principiële en normatieve beslissingen reduceert tot economische afwegingen.
Het punt is daarbij dat het gaat om een manier van besturen die schijnbaar neutrale statistiek en data inzet om beslissingen te nemen die telkens als noodzakelijk worden voorgesteld, terwijl ondertussen stilletjes economische wetten en belangen worden gediend. Het is deze economische manier van besturen die moeilijk los kan worden gezien van de tomeloze groei en het blinde vertrouwen in de techniek.
Bovendien is het deze voortdurend naar groei strevende bedrijvigheid die onmiskenbaar de oorzaak is van klimaatopwarming. Men kan net zo goed betogen dat het dit mensonverschillige systeem is dat leidt tot de uitholling van de democratische rechtsstaat en dat het klimaat- en techniekvraagstuk daar een uitwas van is. Het is vreemd dat het economische aspect van al deze problemen volledig ontbreekt in Februari's analyse. Zijn pleidooi klinkt daarom uiteindelijk wat schel: we moeten zelf nadenken en digitaal ontwaken, maar hoe we dat moeten doen, dat weet ik na het lezen van het essay helaas niet.