De zwaarbeveiligde Tunesische gevangenis is lek

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
9 november 2023
Tunis- Op dinsdag 31 oktober valt vroeg in de ochtend plots een stilte in de wachttoren van de zwaarst beveiligde gevangenis van Tunesië, de Mornaquia-gevangenis ten zuidwesten van de hoofdstad Tunis. Uit een raam bungelt een touw van restjes zwarte stof. Van de dichtstbijzijnde cel zijn tralies doorgezaagd. Ahmed Melki, hoofdrolspeler in de historische moordzaak rond de linkse leider Mohamed Brahmi in 2013, klimt met vier medegevangenen over de witte gevangenismuur. 's Lands gevaarlijkste jihadistische terroristen rennen naa hun vluchtauto, die ze op het kruispunt opwacht.
Tot veler ongerustheid en teleurstelling is dit de meest gangbare versie van wat hier inmiddels 'de grote ontsnapping' wordt genoemd. 'Echt thrillerwaardig zou zijn geweest', vond de Franstalige krantLa Presse,'een ontsnapping per helikoper vanaf de binnenplaats. Zoals die van de Franse gangster Rédoine Faïd in 2018. Die duurde nog geen tien minuten.' Faïd werd begin oktober opnieuw gearresteerd en veroordeeld. Op zo'n scenario hopen de Tunesische autoriteiten nu ook weer. Nog diezelfde dinsdagmiddag publiceerde het ministerie van Binnenlandse Zaken op Facebook een opsporingsbericht met foto's van Melki en zijn kompanen. Gemillimeterde kapsels, jongensachtige gezichten. Allen gestoken in een zwart shirt of sweater. In een volgende scène kregen twee hoge ambtenaren de bons. Daarna belandden de gevangenisdirecteur en vier van zijn medewerkers in voorlopige hechtenis.
Niet dat met deze acties het vertrouwen is hersteld. Zelfs te midden van de chaos van de revolutie van 2011 lukte het niemand om uit de Mornaquia-gevangenis te ontsnappen, weten veel Tunesiërs. Wie 'de draconische veiligheidsmaatregelen daarbinnen kent', concludeerde een nieuwssite, 'snapt dat de Tunesische staat, met inbegrip van gevoelige onderdelen, geïnﬁltreerd is door machtige buitenlandse diensten' (mogelijk een verwijzing naar de Israëlische geheime dienst). President Kais Saied, aanhanger van complottheorieën, denkt dat ook. Volgens hem is sprake van een extern complot. 'Degenen die denken dat ze de staat kunnen destabiliseren door samen te werken met zionistische bewegingen en partijen in het land, moeten weten dat de staat onaantastbaar is.' Voormalig gangster Rédoine Faïd schreef boeken en gaf interviews. Wanneer de nieuwe aﬂevering komt van de Tunesische versie van de seriePrison Breakis nog onzeker.