Timothy West 20 oktober 1934 - 12 november 2024 Het einde

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
21 november 2024
Met zijn statige houding was de Britse acteur Timothy West een geboren King Lear, Churchill ennarrow boatstuurman. Onafscheidelijk was hij van zijn vrouw en actrice Prunella Scales.
Hoe moet het nu met Pru? Deze vraag klonk in Groot-BrittanniÃ« nadat het nieuws kwam dat de acteur Timothy West, vredig in zijn slaap, op negentigjarige leeftijd was overleden. Hij laat daarmee zijn vrouw Prunella Scales achter, van wie hij onafscheidelijk was. De Britse natie was verliefd op het acteurskoppel geworden door hun avonturen op 's lands historische kanalen, vereeuwigd in de serieGreat Canal Journeysdie tussen 2014 en 2021 op televisiezender Channel 4 te zien was.
Decennialang hebben Tim & Pru met hun smalle boot over de kanalen gevaren, over aquaducten, langs verlaten textielfabrieken en halt houdend bij kanaalkroegen. Hij met een tevreden glimlach aan het roer; zij druk met het bedienen van de sluizen en het bereiden van thee. In de serie spatte de eeuwig prille liefde tussen de twee tachtigers van het scherm af. Op tedere en melancholische wijze sprak Tim tijdens het navigeren over de beginnende alzheimer van zijn geliefde.'I'm very proud of Pru.'
Het waterleven, het leven van zes kilometer per uur, diende als onthaasting voor het hectische bestaan van de twee acteurs. Zij was in de jaren zeventig een beroemdheid geworden door het vertolken van de bazige vrouw van Basil Fawlty (John Cleese) in de serieFawlty Towers.Hij kreeg lof voor zijn rollen in de drama's van William Shakespeare, met name als King Lear, en voor de vertolkingen van oorlogspremier Winston Churchill in drie verschillende series.
Timothy Lancaster West werd op 20 oktober 1934 in Bradford geboren, een textielstad in het Noord-Engelse graafschap Yorkshire. Zijn ouders waren de acteurs Lockwood West en Olive Carleton-Crewe. Hij genoot onderwijs op een staatsgymnasium en een technische hogeschool alvorens hij ging werken als verkoper van kantoormeubilair. Zijn eerste stap in de theaterwereld was een betrekking als assistent-toneelmeester in het theater van Wimbledon.
Zijn eerste acteerervaring deed hij op in provinciale theaters, van Newquay tot Northampton. In 1959 maakte de jonge West zijn West End-debuut in de farceCaught Napping.Als lid van de Royal Shakespeare Company liet hij zich onderdompelen in het werk van The Bard. Zijn huwelijk met de actrice Jacqueline Boyer, met wie hij een dochter had gekregen, liep stuk. In 1963 trouwde West met Prunella Scales, die hij had ontmoet op de set vanShe Died Young.Ze werd de liefde van zijn leven.
Net als zijn vrouw beleefde West zijn doorbraak halverwege de jaren zeventig, toen hij koning Edward VII speelde in de gelijknamige televisieserie. Hiermee trad West bijna letterlijk in de voetsporen van zijn vader Lockwood die deze koning enkele jaren eerder had vertolkt in de bekende serieUpstairs, Downstairs.In de jaren tachtig keerde hij terug naar het noorden van zijn jeugd door te spelen in de komische mijnwerkersserieBrass -wat geld betekent in Noord-Engels dialect.
Met zijn statige postuur bleek hij niet alleen een goede King Lear te zijn, en een stuurman op eennarrow boat,maar ook een geboren Churchill. Hij speelde de Conservatieve premier in de televisiedrama'sChurchill and the Generals, The Last BastionenHiroshima.Maar even makkelijk speelde hij de tapijtenverkoper Eric Babbage in de soapCoronation Street,een personage dat in zijn stamkroeg kwam te overlijden. Tevens dook hij op in de rivaliserende soapEastEnders.
De twee behoorden in 1997 tot de groep bekende Britten die de machtsovername van Tony Blairs New Labour toejuichen. Deze supporters - waar ook Stephen Fry en Tony Robinson (Baldrick uitBlackadder)toe behoorden - kwamen bekend te staan als 'Luvvies for Labour'. 'Luvvy' staat voor een ietwat geaffecteerde acteur of actrice. In 2000 hield West een toespraak over de grondlegger van de Britse gezondheidszorg tijdens de viering van Labours honderdjarige jubileum in The Old Vic.
West is nooit een acteur geworden van het niveau Ian McKellen of John Gielgud, maar hij maakte indruk met zijn veelzijdigheid. In zijn autobiografieA Moment Towards the End of the Playontstaat het beeld van een man wiens levenspad wordt gevormd door toevalligheden. En van een man die zich, met zijn vrouw, enthousiast inzette voor een betere wereld. In 1984 werd hij door koningin Elizabeth verheven tot de Most Excellent Order of the British Empire.
Hij toonde een grote interesse in de rijke geschiedenis van de natie, vooral van Victoriaans erfgoed. Zo was hij beschermheer van de National Piers Society, die strijdt voor het behoud van pieren. In Wales zette West zich in voor The Talyllyn Railway, een spoorweg die in de jaren zestig van de negentiende eeuw was aangelegd. Samen met Prunella was hij patroon van meerdere regionale theatergezelschappen. Hij zou nooit vergeten hoe belangrijk die waren in het begin van zijn loopbaan.
Tim & Pru hielpen mee bij het tot leven brengen van het Kennet and Avon-kanaal, dat in de jaren vijftig ten dode was opgeschreven. In 1990 waren ze de eersten die de hele lengte met de boot hadden afgelegd. De kanaalserie kwam aan een voortijdig einde wegens haar gezondheid. Een jaar geleden waren de twee voor het laatst op televisie, bij een ontbijtshow. Daarbij gaf Pru haar man, die sprak over dementie, spontaan een kus, met de woorden 'Dank je dat je zo lang bij me bent gebleven.'
De natie veegde een traan weg.
De eeuwig prille liefde tussen de twee tachtigers spatte van het scherm af
David Rose / Shutterstock / ANP | 2003