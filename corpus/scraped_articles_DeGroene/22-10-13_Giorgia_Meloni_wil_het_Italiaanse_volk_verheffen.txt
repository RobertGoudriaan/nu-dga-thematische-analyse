Giorgia Meloni wil het Italiaanse volk verheffen

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
13 oktober 2022
Rome- Het was voor de Italianen die horen tot het linkse universum onverdraaglijk dat Giorgia Meloni zich het prachtige liedMa il cielo è sempre più blu('Maar de hemel wordt almaar blauwer') had toegeëigend voor haar verkiezingscampagne. Het is het beroemdste lied van de auteur-zanger Rino Gaetano (1950-1981), slechts dertig geworden, een groot talent met een Ramses Shaffy-achtige uitstraling.
Om Giorgia Meloni enthousiast te zien staan meeklappen voor haar fascistische achterban op de hartbrekende rauwe stem van Rino Gaetano is een beetje als wanneerWe zullen doorgaanals herkenningstune van Thierry Baudet uit de luidsprekers zou schallen wanneer hij het podium betreedt.
En hoe durft ze? vraagt de familie van Rino Gaetano zich af, ons is nooit toestemming gevraagd. De tengere Gaetano was een groot poëet, overduidelijk iemand die stond voor de vrijbuiters en de vrijdenkers van de jaren zestig en zeventig, met zijn hoge tovenaarshoed en zijn gestreepte T-shirts.
Wat heeft hij in godsnaam te zoeken op verkiezingsbijeenkomsten van de 'Broeders van Italië', zoals de partij van Meloni heet, naar de eerste regel van het Italiaanse volkslied.
Zo graag wil Meloni haar bedompte, a-culturele volk verheffen tot iets hogers dat ze op een partijcongres in Milaan in april bij de ingang levensgrote kartonnen sjablonen had laten plaatsen van figuren die tot voorbeeld moesten strekken. Men stapte op de legerkistjes naar binnen langs een levensgrote Hanna Arendt, Pier Paolo Pasolini, Johannes Paulus II en Carl Jung. Wie er niet tussen stond als sjabloon was Mussolini, terwijl dat toch het meest voor de hand had gelegen.
Maar dat is nu juist het verschil, probeert Meloni (45) op haar eigen manier duidelijk te maken. We stammen af van dat, maar we gaan naar dáár, en het zou flauw zijn om de gestrekte rechterarm die binnen haar achterban nog maar al te makkelijk de lucht in schiet hiervoor te gebruiken.
Evenwel: wat wil Giorgia Meloni met ónze iconen? vraagt de linkerzijde van het Italiaanse spectrum zich af. Want in links Italië geldt cultuur echt als een paspoort van identiteit. De grote Italiaanse filmmakers, de grote schrijvers, de grote denkers, de muziek, de beeldende kunst, bijna alle grote namen op cultureel gebied zijn van links. En van de vorige eeuw.