Jonge garde Een oom als engel

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
21 november 2024
In hun projectThe Anarchist Citizenshiptonen Somalilanders in de diaspora de zon en de lach van hun getergde thuisland.
'Door het Somalisch-zijn ben ik in een constante staat van rouw', zei conservator Amal Alhaag begin dit jaar in een podcast. 'Als het niet de oorlog is, is het de ecologische ramp. Als het dat niet is, is het het label van terrorisme, de koloniale erfenis, islamofobie. En als drager van de dromen van mijn ouders die niet gerealiseerd zijn.'
Dat is een zware last, maar in de tentoonstelling die Alhaag nu in de Amsterdamse kunstruimte Framer Framed heeft gemaakt, overheersen de zon, de lach en geborgenheid. Met hun langdurige projectThe Anarchist Citizenshiponderzoeken Alhaag en kunstenaar Nadine Stijns sinds 2016 het burgerschap van Somalilanders. Somaliland is een gebied in het noordwesten van Somalië dat sinds 1991 als een zelfverklaarde onafhankelijke staat opereert. Het onderzoek is zichtbaar op verschillende manieren, samen met kunstenaars, architecten en filmmakers van de Somalische diaspora.
In het raam hangt een grote foto van een jongen in een blauw hemd, wellicht een overall, die de voorbijganger vriendelijk, een tikje verleidelijk zelfs, aankijkt. Achter hem, op een tweede foto, is de gevel te zien van een groot woongebouw. De poster van de tentoonstelling heeft alle kleuren van de regenboog. Een vrouw met feestelijke rode kleding en een zonnebril kijkt lachend naar de camera.
Alhaag en Stijns fotograferen vrouwen, jongeren en andere 'anarchistische burgers' van Somaliland in overleg met de geportretteerden. De foto's zijn soms afgedrukt op doek, zodat ze, zoals de foto van de jongen in het raam, van twee kanten zichtbaar zijn. De tentoonstellingsruimte is gevuld met kleine koepels: gemaakt door architect en onderzoeker Rashid Ali. Uit de poster waarop ook de toelichting bij de tentoonstelling staat, blijkt dat hij zich liet inspireren door de vorm van de 'buul'of'Aqal Somali',het traditionele huis dat Somalische vrouwen maken van gras, takken en gerecycled materiaal.
Aan de muren en in deze buuls zijn foto's te zien van hetAnarchist Citizenship-project, afgewisseld met werk van andere kunstenaars. Onder hen Mustafa Saeed, de kunstenaar die de oprichter is van Fankeenna, een kunstplatform voor jongeren in Hargeisa, de hoofdstad van Somaliland. Een van de leden van Fankeenna is Abdullah Barre. Zijn foto's worden getoond in een van de buuls als een ouderwetse diashow. Interieurs van kledingwinkels, een meubelzaak en een supermarkt worden afgewisseld met foto's van de soms moderne architectuur van Hargeisa. Er zijn ook wandkleden te zien uit de collectie van het Somali Museum UK, een initiatief van kunstenaar Kinsi Abdulleh. Het is een virtuele verzamelplaats voor de vele verhalen van Somaliërs in het Verenigd Koninkrijk en daarbuiten.
Een meer expliciet filosofische benadering van het burgerschap van Somaliland is te zien in de korte filmRuunvan de in Eindhoven wonende danser, theater- en filmmaker Salman Dirir -'ruun'betekent 'waarheid' in het Somalisch. Hij toont beelden van het landschap van Somaliland en vraagt zich hardop af wat het betekent om Somalisch te zijn: 'Als achtjarige zocht ik Somalië op in Google, en ik zag als eerste dode lichamen.' Het gewelddadige imago beïnvloedde zijn zelfbeeld. Na beelden van grotschilderingen en een met wandkleden versierde kamer toont Dirir zichzelf, sierlijk bewegend in het landschap.
In de etalage, zichtbaar van buiten, in het andere raam, is een gedicht te lezen. Het is van dichter Sumia Juxun en heetThis Morning I Tripped over the Quiet Part of My Ache.Het gaat over de jeugdherinnering aan het verlaten van het huis waarin het gezin opgroeide, een huilende oom in een auto met de zeven leden van zijn familie. 'I do not yet know what distance will take away from us',schrijft Juxun. De pijn van het gemis blijft, maar misschien, schrijft Juxun, is de oom uit haar herinnering een engel die zijn vleugels spreidt over de landsgrenzen heen. Terwijl die grenzen steeds verder op slot gaan, is alleen het beeld van zo'n engel al een anarchistisch denkbeeld dat meer dan welkom is.
The Anarchist Citizenship: People Made of Storiesis tot 26 januari te zien in Framer Framed in Amsterdam
Een vrouw met feestelijke rode kleding kijkt lachend naar de camera
Maarten Nauw / Framer Framed | Installatie van portretten, 2017-2024, The Anarchist Citizenship bij Framer Framed, Amsterdam