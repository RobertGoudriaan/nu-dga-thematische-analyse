De Bruce Lee van Mostar is gesloopt

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
14 maart 2024
Mostar- Slechts de sokkel is overgebleven en verraadt dat Bruce Lee hier tot een paar dagen terug in zijn kungfu-houding stond. 'Schandalig', zegt een voorbijgangster. Niet dat ze nou zo gehecht was aan het standbeeld, maar wie doet nou zoiets? 'En hoe kan het dat niemand dit heeft zien gebeuren?'
Het bronzen beeld van de filmster werd in 2005 in het Zrinjevac-park in Mostar geplaatst. Een vrij willekeurig icoon, een man die niets met Bosnië te maken heeft. Een held die strijdt tegen onrecht en juist daarom kon Bruce Lee fungeren als neutraal symbool van eenheid en nostalgie in het verdeelde Mostar van na de oorlog. Want zijn films waren in de jaren zeventig in Joegoslavië enorm populair. Die symbolische waarde heeft Bruce in Mostar eigenlijk allang verloren, aangezien de twee initiatiefnemers van het standbeeld nu, jaren later, naar het nationalisme zijn opgeschoven. Nino Raspudic zit in het Kroatische parlement namens Most, wat brug betekent, maar de partij is allesbehalve dat. Veselin
Gatalo sloot zich aan bij de Bosnisch-Servische nationalistische partij snsd.
Toch was het beeld voor veel mensen waardevol, bijna op een sarcastische manier. Misschien vinden mensen juist in hun afkeer van dit standbeeld dan weer een bepaalde vorm van eenheid. Of in het feit dat de politiek nu wel op haar achterste poten staat, terwijl ze in veel urgentere gevallen niet van zich liet horen. Dat Bruce Lee nu verdwenen is houdt de gemoederen in Mostar daarom toch bezig. Dagenlang hangt er een mysterie rond de zaak. Wie zou de dader kunnen zijn? Heeft het stadsbestuur zelf er iets mee te maken? Is het een grap of probeert iemand er geld mee te verdienen?
Ongeveer een week later arresteert de politie een verdachte. De man zou het standbeeld als schroot verkocht hebben. Op de beelden die zijn vrijgegeven is te zien dat Bruce Lee's hoofd en ledematen van de bronzen romp gescheiden zijn. Alleen de rechterhand met de wapenstok heeft de dief intact gelaten. 'Bruce Lee is gevonden en de strijd voor zijn leven gaat door, want hij is in kritieke toestand. Laten we voor hem bidden', schrijft het Instagram-account Mostar Forever. De stad blijft achter met een gemis en de vraag blijft of het symbool van eenheid ooit zal herleven in Mostar.