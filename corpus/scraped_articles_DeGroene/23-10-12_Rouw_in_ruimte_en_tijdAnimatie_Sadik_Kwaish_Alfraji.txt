Rouw in ruimte en tijd Animatie Sadik Kwaish Alfraji

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
12 oktober 2023
Buitelende animaties en relikwieën van zijn ouders verbeelden het verdriet van Sadik Kwaish Alfraji - rouw die in continue beweging is.
Rouw is bij uitstekeen teken van liefde. Een machteloze liefde, met het onderwerp van die liefde niet meer aanwezig, maar wel voelbaar. De complexiteit van dit verdriet kan subliem getroffen worden in een van melancholie doordrenkt beeld of in een verstilde scène die een wereld van tranen samenvat. Sadik Kwaish Alfraji koos bij het verwerken van het verdriet om zijn vader een andere route. Na diens overlijden besloot hij een video-animatie te maken,The House That My Father Built(2010), die de veelomvattendheid van zijn rouw in een caleidoscopische compositie in ruimte en tijd tastbaar maakt.
In de basis bestaat de animatie uit twee nevenstaande ruimtes: een groot rechthoekig staand vlak rechts met een enorme, licht voorover gebogen zwarte gestalte, en daar linksonder een kleiner vierkant blok met de grafische representatie van een herenkostuum en twee oude fotoportretten: van de vader en moeder van de kunstenaar.
Door deze twee 'ruimtes' heen zwerven animaties, die tegelijkertijd en parallel hun eigen dimensie aan de vaste beeldelementen toevoegen. In het vierkanten vlak verschijnen en verdwijnen gestalten en scènes, die met houtskool worden getekend en weer worden uitgegumd om plaats te maken voor nieuwe motieven die op hun beurt weer verschijnen en verdwijnen, op een gestaag ritme van stemmige cello-muziek. Op gezette tijden 'vermenigvuldigt' de zwarte gestalte rechts zich, om verder voorover te buigen en te knielen bij het vierkante vlak. Vanuit linksboven doemt een regen van kleinere gestalten op - geabstraheerde mensenlijven, maar door de oogharen bekeken zouden het ook de representanten van chromosomen kunnen zijn - die zich over het vlak verspreiden. Onderin lopen fragmenten van kindertekeningen door het beeld, als echo's uit de kindertijd van de kunstenaar. Vier animatieelementen, die tegelijkertijd op het projectievlak een complexe choreografie uitvoeren.
Alles is door de naast elkaar staande en over elkaar heen buitelende animaties associatief inThe House That My Father Built. Tegelijkertijd is het heel concreet: de portretten van de ouders als 'tastbare' afwezigen en het pak van de vader, met bij de hals een 'agaal', het zwarte koord waarmee een Arabische hoofddoek op zijn plaats wordt gehouden, als relikwie. Alfraji fotografeerde het kostuum in de kamer van zijn vader, zoals het daar gewassen hing, klaar om nooit meer gedragen te worden. Met het besef dat dit is wat 'over' is van zijn vader, een paar objecten, tezamen met een rijkdom aan verhalen en herinneringen.
In een tekst bij het werk schrijft Alfraji: 'Voor even verlies je de balans, omdat je jezelf realiseert dat je niet meer dan een klein verhaal bent in een wereld van ontelbare en eindeloze verhalen. Totdat je beseft dat jijzelf zowel het verhaal als de verhalenverteller bent.' Om later te vervolgen:'Once upon a timeben ik, zoals ik ben geboren. Zoals ik was als kind. Zoals ik een seconde geleden was en zoals ik altijd zal zijn als ik doodga.'
Om die emotie een plaats te geven, tekent Alfraji in zijn associatieve stroom van beelden alles van zich af. Zoals hij in veel van zijn animaties doet: alles in continue flux, muterend en transformerend van het ene beeldmotief in het andere. Hij vat het vierkante blok linksonder in de projectie op als het 'huis', waarin drie gestalten - hijzelf, zijn vader en zijn moeder - bewegen, als één lange getekende mijmering over het verleden. Het begint met een gezicht dat huilt, figuren die in bed liggen, aan tafel zitten om te eten. Een portret van zijn moeder transformeert naar de vader naar een kind. Een van de gestalten verlaat op een zeker moment de ruimte.
Deze melancholische stapeling van motieven, die in een gestaag ritme in elkaar overvloeien, is typerend voor de werkwijze van Alfraji. In al zijn animaties zit deze meervoudige blik, die intuïtief oogt, maar waar een duidelijk 'plan' aan ten grondslag moet liggen om het zo parallel naast elkaar als een homogene stroom beelden te laten functioneren. Een emotie is geen eenduidig gegeven, maar heeft telkens veranderende facetten van beleving.
Het verdriet om zijn vader is voor de kunstenaar deels gekoppeld aan het 'huis', de plek waar al zijn herinneringen vorm kregen. Ruim tien jaar na het maken vanThe House That My Father Builtstaat dit 'huis' weer centraal in een serie werken die Alfraji maakte binnen een drieluik over de migratiegeschiedenis van zijn familie(Books of Passafe).In het eerste 'luik' stond de verhuizing van zijn grootvader vanuit het zuiden naar Bagdad centraal. In het tweede luik gaat het over de verhuizing van zijn vader binnen Bagdad naar de wijk al-Thawra (tegenwoordig: Sadrstad); naar het huis waar de kunstenaar werd geboren (en dat centraal staat in de animatie uit 2010). Het derde luik zal gaan over zijn eigen migratie naar Nederland.
Zoals de animaties van Alfraji gelaagd zijn, zo is het tweede luik van de migratie-serie,Those Houses Beyond the Army Canal(2022), ook gelaagd. Het totaal bestaat uit animaties, schilderijen, tekeningen, een film en een groep zeefdrukken met fotoportretten van bewoners in al-Thawra. Daartussen het portret van zijn vader en moeder, zoals die ook aan de muur hangen inThe House That My Father Built.Zij zijn de ankers van zijn verleden. Het maken van één animatie in 2010 is voor de kunstenaar niet voldoende om de diepte van zijn weemoed vorm te geven. Hij voegt er nieuwe lagen aan toe, in een poëtische raamvertelling die steeds andere hoeken van het gevoel verkent.
De melancholische stapeling van motieven is typerend voor de werkwijze van Alfraji
Courtesy Studio Sadik Kwaish Alfraji | Sadik Kwaish Alfraji, The House That My Father Built, 2010. Still uit videoinstallatie