Gambianen dagen de overheid voor de rechter

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
2 november 2023
Banjul- Ebrima Sagnia had zich goed voorbereid. De afgelopen maanden ging hij meermaals in de rechtszaal in Banjul zitten. Bij zaken waar de bankmedewerker zelf verder niets mee te maken had, maar gewoon, om te luisteren. Naar hoe de een zijn argumentaties opbouwde, de ander zich verweerde. Niet dat Sagnia zijn eigen advocaten niet vertrouwt, maar het gaf hem een gevoel van controle terwijl hij die juist volledig was kwijtgeraakt.
Vorige week zat Sagnia, een zachtaardige man met een kaal hoofd en doordringende bruine ogen, weer in de rechtszaal in Gambia's hoofdstad, samen met nog achttien andere ouders, voor zíjn zaak, hun zaak. Tegenover hen, figuurlijk dan, onder meer Gambia's ministerie van Gezondheid en het Medicijn Controle Agentschap dat toeziet op de medicijnen die Gambia binnenkomen.
Want daar ging het mis. Zeker zeventig kinderen - de jongste amper een paar maanden oud, de oudste net vijf - stierven vorig jaar na het innemen van goedkope hoestdranken en siropen uit India. Onderzoek van de Wereldgezondheidsorganisatie zou later uitwijzen dat deze hoge concentraties chemische stoffen bevatten. Niet alleen leidden die tot acuut nierfalen bij de kinderen, ook hun milt, longen en levers werden verwoest.
Sagnia's driejarige zoontje Lamin had koorts gekregen en Sagnia vreesde voor malaria. Het was september, het regenseizoen. Bij de apotheek om de hoek kreeg hij tabletten mee en een siroop om de misselijkheid tegen te gaan. Die siroop werd Lamin fataal. Hij stierf een week later.
'Ik hoor zijn stem nog iedere dag, toen hij daar in het ziekenhuis lag', zegt Sagnia. "Baba, neem me mee naar huis".'
Nu klagen de nabestaanden de overheid, de fabrikant en de importeur aan voor nalatigheid. Want hoe kon het dat deze medicijnen Gambia binnenkwamen?
De toezichthouder beroept zich op overmacht: Gambia heeft geen eigen laboratorium waarin geïmporteerde medicijnen kunnen worden getest. De meegeleverde documenten leken in orde.
De ouders nemen daar geen genoegen mee. 'Het systeem moet op de schop, zodat anderen dit nooit hoeven mee te maken.' Maar in de rechtszaal liet vorige week niemand van de staat zich zien. In plaats daarvan vroegen hun vertegenwoordigers de rechter de zaak nog een keer uit te stellen, wat hij weigerde. 'Het is alsof ze het niet serieus nemen', zegt Sagnia een dag later over de telefoon. 'Toch zijn we weer een stap dichter bij gerechtigheid.'