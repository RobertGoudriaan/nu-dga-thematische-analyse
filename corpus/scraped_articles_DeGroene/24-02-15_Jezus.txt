Jezus

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
15 februari 2024
In de bespreking van de musicalJesus Christ Superstardoor Marijn van der Jagt zijn enkele observaties waar te nemen waarvan het onduidelijk is of ze verwijzen naar de enscenering van Ivo van Hove, maar die wel duidelijk getuigen van pijnlijke fouten in het historisch besef. Hoewel we niet uitgaan vanbad faithstaan de vergissingen niet helemaal op zich. Theatermaker Ivo van Hove had reeds in het stukJudaslaten zien dat hij het verhaal van Jezus geheel loskoppelt van zijn Joodse context en ook in de bespreking vanJesus Christ Superstarzien we die trend doorgezet. Zo noemt Van der Jagt Annas en Kaiaphas twee 'Filistijnse hogepriesters'. Annas en Kaiaphas behoorden echter tot een uit historische en archeologische bronnen bekende, hogepriesterlijke familie die diende in de Tempel. Joods dus. De Filistijnen komen weliswaar voor in de Bijbel, als een van de zeevolkeren die in de dertiende eeuw voor de gangbare jaartelling migreerden vanuit (waarschijnlijk) Griekse contreien, maar ze waren na de vijfde eeuw voor de gewone jaartelling niet meer etnisch herkenbaar - laat staan dat ze priesters hadden in de tijd van Jezus. Of verwijst dit naar Palestijnen? De naam Palestina kwam pas vanaf de tweede eeuw van de gangbare jaartelling in zwang, toen keizer Hadrianus met referentie aan de al lang verdwenen Filistijnen iedere herinnering aan Joods Judea en Joods Jeruzalem wilde uitwissen.
Verderop lezen we over Herodes die onder de Romeinse bezetters over een deel van de 'Westelijke Jordaanoever' heerste. Aan het gebruik van de hoofdletters te zien, is de referentie hier naar het gebied dat nu deels onder Palestijns zelfbestuur is. Maar ook dat is een vreemde verwijzing: Herodes Antipas was tetrarch, een vazalkoning van de Romeinse provincies Galilea en Perea. Als we dat zouden willen situeren in moderne termen, dan is dat het noorden van het huidige Israël en een stukje van Jordanië (de Oostelijke Jordaanoever).
Hoewel de vergissingen details lijken, passen ze in een patroon van recente opiniestukken en essays in Nederlandse media, namelijk een poging het verhaal van Jezus te ontjoodsen. Jezus was Joods, groeide binnen de Joodse traditie op en bleef ook Joods, en zowel zijn volgelingen áls zijn critici waren overwegend Joods. Pas na de dood van Jezus verspreidde zijn leer zich naar de niet-Joodse wereld. Er is geen serieuze theoloog of Bijbelwetenschapper die deze feiten zal ontkennen. Het Christendom is gefundeerd op de Joodse bijbel - terwijl binnen de Islam zowel Christelijke als Joodse invloeden sterk aanwezig zijn. Helaas is deze verbondenheid in de geschiedenis meerdere malen over het hoofd gezien, ontkend, of als irrelevante, dan wel door Christendom of Verlichting achterhaalde werkelijkheid neergezet, niet zelden vanwege religieuze of politieke belangen.
Juist in deze tijd van politieke polarisatie in het Midden-Oosten en de impact daarvan op Nederland is het belangrijk hier oog voor te houden. Ontjoodsing is, zeker in een culturele context, waar verbeeldingskracht waarborg is voor menselijkheid, niet iets om aan mee te werken.
JORAM ROOKMAAKER,rabbijn Liberaal Joodse Gemeente Amsterdam,
ERIC OTTENHEIJM,universitair hoofddocent Joodse studies en Bijbelwetenschappen, Universiteit Utrecht
U kunt uw
ingezonden
brief van maximaal 400 woorden sturen naargroene@groene.nl