Biecht met harde s Marja Pruis

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
27 maart 2025
Ik ben weleens door iemand geïnterviewd die me de tekst ter goedkeuring stuurde en erbij zei dat ze wat dingen had toegevoegd die ik niet had gezegd.
Maar je had het kúnnen zeggen, schreef ze.
Ik weet nog dat ik me er toen erg druk om maakte. Gewoon, om het principe. Maar ook omdat ik het allemaal precies had willen zeggen, en nu leek dat in één klap nergens op te slaan. Om zorgvuldig te willen zijn. Zorgvuldigheid levert niet altijd het opwindendste op. Zeker niet als het over de vraag gaat of Máxima echte liefde voelt voor Willem-Alexander, waar het interview toen over ging.
Maar wat ik in concreto had gezegd, en had kúnnen zeggen? Geen idee meer, en dan toch al die drukte. Zo gaat het steeds. Ik zie ergens héél erg tegen op, ben héél erg boos, héél erg bang, en nu weet ik niet meer wat dat allemaal was. Alleen maar dát ik dat was, en niet meer waarom het ging.
Wat ik vaak denk: dat het maar goed is dat het in Nederland niet voor de hand ligt om wapens in je tasje te hebben.
Ondertussen blijven er andere flarden spoken in mijn hoofd (nu krijgen we het). Flarden spijt, schaamte, verdriet. Soms kan ik ze pakken, meestal niet. Probeer ik tot een gemeenschappelijke kern van die schimmen te komen - waarom zou ik, maar je moet wat, zeker als ze midden in de nacht opdoemen - dan heeft het steeds te maken met iets wat ik níet gedaan heb. Zoveel gedaan, maar nog meer nagelaten.
Dit is geen column maar een biecht, hoor ik opeens mijn Limburgse vriendin in mijn oren.
Dat Limburgse is relevant, want ze heeft een speciale manier om het woord 'biecht' uit te spreken. Ik weet dat, want ze zegt het vaak tegen mij als ik haar iets wat ik heb geschreven voorleg. Dit is geen tekst maar een biecht, zegt ze dan.
Dat níet gedaan moet trouwens gezien worden in de orde van niet goed genoeg opgelet. Ik heb iemand veronachtzaamd. Ben niet aardig genoeg geweest. Heb over iemands lot beschikt, zonder dat ze het wist. Heb iemand laten zitten, wachten. Concreter dan dit wordt het niet. Bijzonderder ook niet.
Ik zie de open armen van m'n ouders. Ben ik er wel enthousiast genoeg in gesprongen?
'A certain graciousness of manner',noteert Helen Garner in haar dagboek dat ik opnieuw aan het lezen ben.'A deep courtesy.'Er staat niks omheen, en dat helpt om er van alles bij te kunnen bedenken.
Later zal iemand als ze niet kan slapen door mijn dagboek bladeren. Staren naar wat ik op 18 april 2025 noteerde: 'Ik vraag me af of ik ooit nog een jurk aan wil.'
Ik ging naar de toneelbewerking van de roman van Marlen Haushofer,De wand,en hoorde Chris Nietvelt de woorden uitspreken die ik ook in mijn boek had onderstreept: 'Ik kan het me permitteren om de waarheid te schrijven; alle mensen ter wille van wie ik mijn leven lang heb gelogen zijn dood.' De vrouw die aan het woord is weet waarover ze het heeft. Ze is de laatst levende persoon op aarde, haar aantekeningen zullen door niemand worden gelezen.
De waarheid schrijven. Het lijkt zo'n billijk streven, misschien wel het enige wat een échte schrijver voor ogen heeft, maar je kunt je afvragen wat dat dan is. Haushofer lijkt dichtbij te komen, maar dat denk ik omdat ze een taboe nadert. Haar protagonist durft te bekennen bij voorkeur terug te denken aan haar kinderen toen ze klein waren. Met hun volwassen gedaante heeft ze nooit uit de voeten gekund. Maar dat beseft ze nu dus pas, nu er niemand meer is om zich voor te schamen. De enige voor wie ze zich schaamt is haar koe Bella die ze niet kan beschermen tegen de paringsdrift van haar stierenzoon.