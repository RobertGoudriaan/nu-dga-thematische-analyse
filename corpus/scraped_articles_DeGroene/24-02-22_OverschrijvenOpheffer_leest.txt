Overschrijven Opheffer leest

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
22 februari 2024
Ooit verkeerde ik onder schrijvers die iets deden wat ik niet kon. Ze streepten, knipten, plakten, legden dossiers aan, verzamelden alles wat met de literatuur had te maken. Ze hadden grote kennis van zaken en debiteerden de mooiste citaten. (Hoewel, niemand overtrof de dichter Jean Pierre Rawie die domweg een fantastisch geheugen had en over wie ik een andere keer te schrijven kom.) Op een dag kwamen zulke schrijvers met een mooie studie, zelden met een roman.
Docent Willem Wilmink ('Jullie moeten heel eenvoudig schrijven, dan bereik je niet alleen de meeste mensen, maar help je ook de democratie') wees me eens op zo'n merkwaardige man: K. ter Laan (1871-1963). Er bestaat geen roman van hem, maar een dertigtal... ja, wat... verzamelbundels. Veel ging over taal. Bijvoorbeeld: eenNieuw Groninger woordenboek(1929), eenEncyclopedisch woordenboek voor Groot-Nederland(1937), eenBeknopte Nederlandse encyclopedie(1941), eenAardrijkskundig woordenboek,en ook de bekende, groteK. ter Laan's Multatuli encyclopedie(postuum uitgegeven in 1995). U heeft een idee.
Voor Wilmink stond Ter Laan ook voor iets anders. De schoonheid van literatuur toegankelijk maken voor 'gewone' mensen en zodoende maatschappelijke betrokkenheid ontwikkelen. Met Multatuli als grote voorbeeld.
Ter Laan had zelf ook die betrokkenheid. Net als Theo Thijssen (1879-1943) was hij lid van de SDAP. Ook hij zat in de Tweede Kamer. Tegelijkertijd was hij burgemeester van Zaandam. Hij was opgeleid als lexicograaf en omdat hij het belangrijk vond, hield hij van kennis overbrengen. (Uiteraard was ook hij onderwijzer geweest.)
Het typerende boekje dat Willem mij aanraadde was:Andermans wijsheiduit 1961. Het is, volgens de uitgever die zijn dag niet had: 'een verzameling van uitspraken van Nederlandse en buitenlandse schrijvers, die telkens weer te denken geven, van schrijvers uit de oude en uit de nieuwe tijd, van denkers en dichters'.
Er was destijds bijna geen sociaaldemocraat die dit boek niet in huis had. Alle uitspraken waren keurig alfabetisch gerangschikt, bijna 240 pagina's lang.
Het liefst zou ik nu enkele, want altijd scherpzinnige of grappige uitspraken citeren. Ik geef er van de duizenden drie. Ze zijn redelijk willekeurig.
Afgunst: In een andermans schotel is 't altijd vet. (Groninger spreekwoord.) Het kwaad: 'D'eene schande geeft,/ aan d'andere schande voedsel,/ Men leert het quaad/ van't quaad. (Vondel).
Zeep: Zeep is de maatstaf voor de welvaart en de beschaving voor een volk. (Justus von Liebig,Chemische Briefe,1844.) Je vraagt je af: waar koos hij op? Waarom nam hij die ene uitspraak van Vondel en niet die andere? Ter Laan wilde het goede in de mens zien. Het aangename moest worden bewonderd en in het slechte wilde hij verhelderend zijn. Van literatuur moest je vooral een, tegenwoordig zou men zeggen 'positief' gevoel krijgen. Tevens wilde hij de rijkdom van vooral de Nederlandse literatuur laten zien, want hij zag ook al dat de oude schrijvers van voor 1900 nauwelijks werden gelezen. Bijna alle Nederlandse schrijvers van de zestiende en zeventiende eeuw laat hij aan bod komen met eenbon mot. Hij hing allerhande kersen in één boom.
Hij was alleen geen monarchist, wat hem ook wel werd kwalijk genomen: 'Tijdens de inhuldigingsfeesten voor koningin Wilhelmina in 1898 verfden twee dokterszoons zijn woning van onder tot boven oranje, terwijl de politie welwillend toekeek. Hij had geweigerd de vlag uit te steken.' Toch liet hij prins Bernhard een lintje opspelden.
Er was een 'maar', zoals P.J. Meertens schreef van het Meertens Instituut, bekend van VoskuilsHet Bureau.
Hij vond dat Ter Laan te veel had geschreven: 'Hij bezat niet die exactheid, die men van een wetenschappelijk werker mag verlangen; daarvoor werkte hij te vlug en te weinig kritisch.'
Dat stak Kornelis. Hij móest lezen, fiches maken, rubriceren. Anderen in het licht zetten. Hij verifieerde inderdaad niks. Zijn schrijverschap bestond uit schrijvers overschrijven, met keurige bronvermelding. 'Maar', vroeg ook Meertens zich terecht af, 'als hij het niet gedaan had, wie had het dan wél geschreven? Deze vraag is het refrein bij alle kritiek, die men ten opzichte van zijn boeken kan uitbrengen.'
Er was bijna geen sociaal-democraat die Andermans wijsheid niet in huis had