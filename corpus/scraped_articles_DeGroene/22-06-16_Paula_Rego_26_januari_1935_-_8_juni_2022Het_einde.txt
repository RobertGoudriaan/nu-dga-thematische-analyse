Paula Rego 26 januari 1935 - 8 juni 2022 Het einde

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
16 juni 2022
Kunstenaar Paula Rego noemde zichzelf, net als veel generatiegenoten, geen feminist. Ze ging haar eigen gang.
Een monsterlijke vrouwenpop verorbert met veel genoegen kleine babypoppen. Er liggen er een paar op haar schoot, sommige missen al een ledemaat, op de grond zitten en liggen meer naakte popjes.Gluttony,oftewel vraatzucht, noemde Paula Rego dit werk uit 2019, het is te zien in een zaal van de hoofdtentoonstelling van de Biënnale van Venetië van dit jaar, waar ze als enige kunstenaar een eigen zaal kreeg. Op 8 juni overleed Rego na een kort ziekbed, ze was 87 jaar oud.
De gretigheid waarmee de kunstwereld het werk van Paula Rego de laatste jaren omarmde na het zo lang nauwelijks een blik te hebben gegund, zou je met een beetje kwade wil kunnen terugzien in de monsterlijke pop. Maar ongemak, schaamte en ingehouden woede zijn een constante in haar werk. Rond de pop hangen in Venetië grote pasteltekeningen en schilderijen: weergaven van bijna theatrale situaties van één of meer mensen, overwegend vrouwen, in ongemakkelijke situaties. In het kabinet ernaast hangt een selectie van de grafiek die Rego maakte als illustraties bij sprookjes en kinderrijmpjes.
Kunstmuseum Den Haag toonde dit voorjaar de eerste grote overzichtstentoonstelling van Rego's werk in Nederland, een afgeslankte versie van een alom bejubelde tentoonstelling in Tate Britain in Londen (die nu nog tot 21 augustus in Málaga is te zien). Het Haagse museum kocht na afloopThe Pillowmanuit 2004. Het is een typische late Rego: aanvankelijk begonnen als verbeelding van een verhaal, in dit geval een gelijknamig toneelstuk van Martin McDonagh. Terwijl ze eraan werkte, merkte ze dat het ook een verbeelding was van vooralsnog onbenoemde situaties uit haar eigen jeugd in Estoril, aan de Portugese kust, tijdens de Tweede Wereldoorlog.
Paula Rego werd in 1932 geboren in Portugal, in hetzelfde jaar dat António de Oliveira Salazar minister-president werd. Haar vader, die net als Rego zelf en haar man Victor later leed aan depressies, was een anti-fascistische, antipauselijke tegenstander van Salazar en diens regime. Bij de tentoonstelling in Londen hing een portret van hem dat ze maakte rond haar 22ste: een wazig beeld van een terneergeslagen man, zijn hoofd leunend in zijn hand.
Haar moeder was een succesvol schilder. 'Ze kon alles schilderen', vertelde Rego later. 'Maar ze moedigde me niet aan. Ik ging soms achter haar zitten en ging ook schilderen. Niet om te schilderen, maar om dicht bij haar te zijn.' Op haar vierde begon Rego met schilderen en tekenen, maar pas vanaf het moment dat haar vader haar ging voorlezen, wilde ze ook kunstenaar worden. Ze kon ontsnappen aan de vervelende wereld waarin ze leefde door te schilderen. En altijd zouden de verhalen haar houvast blijven.
Op haar zestiende stuurde haar vader Paula naar een kostschool in Engeland, daarna ging ze er naar de kunstacademie. Ze kreeg verkering met Victor Willing, een veelbelovend schilder. Met hem trouwde ze uiteindelijk en kreeg ze drie kinderen.
Ter voorbereiding op de Nederlandse tentoonstelling bezocht het Kunstmuseum vorig jaar herfst samen met een paar Nederlandse journalisten het atelier van Rego in Londen. De kunstenaar zelf herstelde op dat moment van een coronabesmetting, zoon Nick Willing ontving het bezoek in de dubbele ruimte in Chelsea. De ene helft was bestemd als opslag voor haar tekeningen, enkele schilderijen en meer dan zevenduizend prenten. Het slaapkamertje dat er was ingericht gebruikte ze nauwelijks, liever ging ze tussendoor even liggen op de bank die ook zo prominent in de seriePossessionis te zien.
Vanwege een allergie voor olieverf was Rego in de jaren negentig overgestapt op acrylverf en specialiseerde ze zich in het werken met zacht pastelkrijt, waarmee ze meesterlijk het velours en kant in de kostuums verbeeldde, en de huid van de modellen een fantastische glans gaf. Centraal in de ruimte lagen tientallen krijtjes in alle kleurschakeringen. Rondom, in allerlei groottes en soorten, stoffen poppen, dieren en snuisterijen, wachtend op een volgende figurantenrol in een werk van Rego.
Ze wilde zich, zoals meer van haar generatiegenoten, geen feminist noemen, ze ging jarenlang haar eigen gang, pendelend tussen Portugal en Engeland, tussen gezin en kunstenaarschap, in de schaduw van mannelijke collega's. Ze maakte zich kwaad over de ondergeschikte rol van vrouwen in Portugal onder Salazar.
In de documentaire die zoon Nick in 2017 over zijn moeder maakte,Paula Rego: Secrets and Stories,sprak ze voor het eerst openlijk over haar jeugd en haar ouders.
Haar moeder omschreef ze als 'slachtoffer van de samenleving waarin ze leefde'. 'Ze moedigden vrouwen aan om helemaal niets te doen. Hoe minder ze deden, hoe meer ze bewonderd werden. Vrouwen van een bepaalde klasse, bedoel ik. Minder rijke vrouwen dedenbloody everything.'
In 1998 mislukte in Portugal een referendum over het legaliseren van abortus vanwege de lage opkomst. Verontwaardigd over dat resultaat maakte Rego tien pasteltekeningen over het onderwerp: beklemmend ongemakkelijke scènes van vrouwen alleen, met hun pijn, een handdoek en een emmer. Dat ze zelf meerdere abortussen had ondergaan, net als alle meisjes van de kunstacademie, bracht ze niet in als argument. Omdat het verhaal dan over haar zou gaan.
Ze was in haar werk altijd op zoek naar nieuwe verhalen, die ze vermengde met haar eigen ervaringen. De film over haar leven werd de meest bezochte documentaire ooit in de Portugese bioscoop.
Altijd zouden de verhalen haar houvast blijven
Phil Fisk / Guardian / Eyevine / ANP | In 2018