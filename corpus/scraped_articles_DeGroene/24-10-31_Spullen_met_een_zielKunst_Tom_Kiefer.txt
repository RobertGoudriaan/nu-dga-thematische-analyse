Spullen met een ziel Kunst Tom Kiefer

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
31 oktober 2024
Als conciërge bij de grenspost tussen Mexico en Amerika verzamelde Tom Kiefer de spullen die werden afgenomen van ongedocumenteerden. Nu vertelt hij als fotograaf het verhaal van hen die een beter leven zochten.
Stukken zeep. Spijkerbroeken.Kluwen schoenveters. Een rugzak met Nijntje erop. Een eindeloze hoeveelheid persoonlijke bezittingen kwam Tom Kiefer tegen in de vuilnisbakken van het douane- en immigratiekantoor vlak bij Ajo, Arizona. De eigenaren van de spullen waren op dat moment meestal al weg, geregistreerd als illegale migrant en per bus vervoerd naar een opvangcentrum in Tucson of Phoenix. Wat deze ongedocumenteerden bij zich droegen, bleef achter op de eerste plek van het Amerikaanse immigratiesysteem waar ze mee in aanraking kwamen, na een lange voettocht door de Sonora-woestijn die zich uitstrekt aan beide kanten van de grens tussen Mexico en Amerika. Op deze reis maken hitte en droogte vaak dodelijke slachtoffers. De rozenkransen, bijbels en bidprentjes die Kiefer aantrof hadden de gelukkigen erdoorheen gesleept. De plastic waterflessen en het ingeblikte voedsel idem.
Met dat eten was het allemaal begonnen. Kiefer had in 2007 een baan aangenomen bij Customs and Border Protection, met zestigduizend man een van 's werelds grootste politieorganisaties. Wie in dienst treedt, onderschrijft een ethos dat ook prominent op de openingspagina van Border Protection prijkt: 'Wij zijn Amerika's frontlinie.' 'Wij stellen het thuisland veilig, binnen en buiten onze grenzen.' Niet dat Kiefer vond dat hij daarmee bezig was. De ietwat gedrongen man, met een dunne ringbaard en een blik die meewarigheid uitstraalt, ruimde vooral op. Hij was conciërge, geen grenswacht die gewapend in uniform op pad gaat.
Zonde, dacht Kiefer telkens als hij weer blikjes tonijn en pakjes instant-noedels in de vuilnisbak kieperde. Zijn leidinggevende vond het prima dat hij ongeopende verpakkingen verzamelde en naar de lokale voedselbank bracht. In de ruim vijftien jaar dat hij in dienst was, vervoerde hij meer dan zestigduizend kilo voedsel. Hij weet het nauwkeurig, omdat de voedselbank alles weegt wat binnenkomt om het vervolgens op te delen in rantsoenen van vijftien kilo.
Tom Kiefer woonde lange tijdin Los Angeles, waar hij werkte als antiekhandelaar en grafisch ontwerper. Hij kwam terecht in Ajo, een voormalig mijndorp met fraaie witgepleisterde gebouwen in Spaanse koloniale stijl, op zoek naar een ander leven: rustig, betaalbaar en met alle gelegenheid om zich te richten op fotografie, de bezigheid die hem eigenlijk het meest interesseerde.
Ajo, met drieduizend zielen, is een smeltkroes van Mexicanen, Amerikanen en leden van de Tonono O'odham Natie, een indianenstam. Een stadsbestuur is er niet. Ajo is'unincorporated',zoals dat heet en heeft geen eigen publieke voorzieningen. Kiefer vond er een betaalbare woning, een studio en kreeg het fraaie lichtspel van de zon op de rotsige woestijn erbij, ideaal om zich verder te bekwamen met de camera. De baan als conciërge nam hij aan om praktische redenen. Het leven in Ajo was goedkoop, maar niet gratis. Met de tien dollar en 42 cent per uur die Border Protection betaalde, konden de rekeningen worden betaald.
Op zijn schoonmaakrondes kwam Kiefer steeds meer tegen wat eigenlijk nog best bruikbaar was. Die stapels dekens die lagen opgeslagen konden naar de kringloop, net als de riemen en schoenen, ook al zaten er geen veters meer in. Maar het vrat aan hem. Elk object, van het polyester zakkammetje tot de strip aspirines die achterbleef in het grenskantoor, had toebehoord aan iemand die zijn hoop had gevestigd op een leven in de Verenigde Staten. Het was meer dan tweedehands goed, vond hij. Kiefer zag er 'symbolen van menselijkheid' in. En zoiets gooi je niet zomaar weg.
Of misschien symboliseerden al die eigendommen juist onmenselijkheid. Alles wat hij aantrof was afgenomen van ingerekende migranten omdat de grensbewaking het gevaarlijk of 'niet essentieel' achtte. Kiefer nam weleens plaats op de publieke tribune in de rechtszaal waar de ongedocumenteerden werden voorgeleid. Het beeld is hem altijd bijgebleven. Veertig man op rij, zonder veters in de schoenen en zonder riem, waardoor ze met een hand hun broek moesten ophouden. De geur van ongewassen lichamen, want zeep en shampoo werden ook geconfisqueerd. Mensonwaardig, vond hij het.
Steeds meer breidde de dagelijkse verzamelronde van Kiefer zich uit. Wat niet naar de voedselbank of kringloop ging, verdween in zijn opslag, en toen die vol was, in de schuren van vrienden. Zakdoeken. Halfvolle tubes tandpasta. Wegwerpscheermesjes. Maar ook persoonlijkere spullen kregen plekjes achter Kiefers voordeur. Een stuk handwerk, dagboeken, kinderspeelgoed. Alles was opgediept uit de containers van de grenspost, in grijze plastic zakken gestopt en vervolgens meegenomen. Kiefer deed het stiekem. Tegen de tijd dat hij ontslag nam bij de grensbewaking, in 2014, had hij meer dan honderdduizend objecten verzameld. Hij is nooit gesnapt.
Dat hij een hoarder is,zal Tom Kiefer grappend toegeven, maar zijn verzamelwoede vond uiteindelijk een doel. Na zes jaar verzamelen begon hij te fotograferen. Soms een individueel stuk, tegen een heldere pastelachtergrond: een rode, met modder besmeurde Mickey Mousesweater of een besmeurde veldfles op een stuk oranjekleurig karton. Soms is het een compositie: honderd nagelknippers, in beslag genomen uit veiligheidsoverwegingen, een rij condooms in verpakking.
Hij gaf zijn fotoproject een naam:El Sueño Americano / The American Dream.De eerste expositie vond plaats in 2016, in een klein kunstencentrum van Avondale University, Arizona. Daarna volgden opstellingen in expositieruimtes in onder andere Kansas, Michigan en Los Angeles. Covid zette de reizende tentoonstelling even stil, maar er staan weer nieuwe openingen gepland. Kunstcritici plaatsen Kiefers werk in de traditie van deobjets trouvés. Er zijn vergelijkingen gemaakt met de kunst van Andy Warhol. DeLos Angeles Timeszag hetzelfde soort kleurgebruik als in pop-art.
Als Kiefer terugblikt op hoe zijn praktische baantje als conciërge de basis legde voor de loopbaan die hij altijd had nagestreefd, een als fotograaf, haalt hij een zinsnede uitStar Warsaan.'Luke, it is your destiny.'Dit was zijn lotsbestemming, weet hij. Vinden wat is afgenomen van hen die zonder permissie de grens met de VS zijn overgestoken, op zoek naar een beter leven. Hij wil de ongedocumenteerde migrant tonen als een individueel mens dat net als iedereen gebruikmaakt van alledaagse consumptiegoederen, betekenis vindt in ogenschijnlijk onbeduidende spullen en een pasfoto van dierbaren in de portemonnee draagt. Als voormalig antiekhandelaar weet Kiefer dat objecten een ziel kunnen hebben. Voor alles wat hij opdiepte uit de vuilnisbakken is het niet anders.
Een vondst trof Kiefer in het bijzonder: een roze tasje met een verzameling cd's. Thuis deed hij ze in de stereo. Hij hoorde Motown, The Supremes en nog meer muziek waar hij zelf mee was opgegroeid. 'Mijn god', dacht hij bij zichzelf. 'Het is allemaal Amerikaanse popmuziek.' Het illustreert Kiefers overtuiging dat de opdeling tussen wij en zij kunstmatig is. Met instemming las hij een artikel inThe New York Timesvan april 2021, dat uitlegde dat ongedocumenteerden op de vlucht zijn voor omstandigheden die mede door toedoen van Amerikaans buitenlands beleid zijn ontstaan.
In Ajo staat Kiefer niet alleenin zijn opvattingen. Het aangename klimaat en het schappelijke prijsniveau hebben de afgelopen jaren behoorlijk wat nieuwkomers getrokken, meestal van boven de pensioenleeftijd. Ze komen net als Tom Kiefer vaak uit grote steden elders in de VS, en ze brengen hun progressieve politieke signatuur met zich met mee. Die toonde zich in het voorjaar van 2021, toen het tot dan toe onbeduidende plaatsje brandpunt werd van een nationaal migratiedebat.
In maart van dat jaar kreeg de Sonoran Desert Alliance, een lokale ontwikkelingsorganisatie, een telefoontje van de grenswacht. Binnen een aantal uren zou er een grote groep ongedocumenteerden worden vrijgelaten op het centrale plein van Ajo. Het stadje kwam direct in actie. In een oude danszaal waar vroeger de last van het zware werk in de kopermijn werd weggefeest, werden nu water, voedsel en kleding klaargezet. En er werden covidtesten afgenomen en transporten gepland, naar opvangplekken in nabijgelegen steden die beter toegerust waren.
De eerste dag kwamen er 21 migranten die waren opgepakt nadat ze zonder papieren de grens overstaken. Zo ging het weken door. Tweemaal per dag werden migranten afgezet, om tien uur in de ochtend en om vijf uur in de middag. Ze kwamen veelal uit Venezuela, maar ook uit Chili en Cuba. In Ajo waren sommigen ervan overtuigd dat het vrijlaten van migranten een manier van de grenswacht was - die veel Trump-stemmers in de gelederen heeft - om wraak te nemen voor de verloren verkiezingen. Jullie stemden tegen de president die een muur wilde bouwen, zoek het dan ook maar uit, zou het sentiment zijn. Anderen zagen een overbelast immigratiesysteem, dat zuchtte onder de afbraak gedurende de Trump-jaren.
De verwevenheid van Ajo met het migratievraagstuk zette druk op de lokale gemeenschap. Ajo blijft een politiek gemengde plek waar door de jaren heen op zowel Republikeinse als Democratische presidenten is gestemd. Maar het relatieve gemak waarmee verschillende opvattingen naast elkaar konden bestaan, lijkt zoek in Ajo. Politieke gesprekken worden inmiddels liever vermeden, merkt Kiefer. Het valt hem op dat veel mensen in Ajo niet langer vanzelfsprekend vanaf de veranda zwaaien naar hun buren. Hijzelf is terughoudender geworden met het vertellen over zijn project. Hij is nog weleens iemand van de grensbewakingsdienst tegengekomen die hem vertelde dat sommige van zijn oud-collega's woedend waren omdat Kiefer in werktijd spullen had ontvreemd om die vervolgens voor privédoeleinden te gebruiken.
Dit alles maakt voor Kiefer duidelijk hoezeer migratie Amerika's pijnpunt is geworden. Veel van Joe Bidens nieuwe immigratieplannen bestonden uit het uitwissen van de stempel van zijn voorganger. 'Biden draait niet alleen Trumps beleid terug, maar ook dat van andere voorgaande presidenten', concludeerde denktank Brookings in februari 2021, kort na het aantreden van Biden als president. Op dag één legde hij de aanleg van Trumps omstreden grensmuur stil en kondigde hij een moratorium van honderd dagen aan op deportaties door de immigratiediensten. Het Congres ontving een wetsvoorstel waarmee statusloze migranten binnen acht jaar Amerikaans staatsburgerschap konden verwerven, Amerika meer officiële vluchtelingen zou opnemen en de technologische grensbewaking zou worden opgeschroefd.
Dat was althans het beleid waarvan Kiefer hoopte dat het verandering zou betekenen aan de Amerikaanse zuidgrens. Die veranderingen kwamen, maar de eindbalans pakte anders uit dan Kiefer verwachtte. Het aantal illegale grenspassages is rap gedaald van een hoogtepunt van 240.000 halverwege dit jaar naar iets meer dan 54.000. Hier tonen zich de gevolgen van de draai die Biden maakte in het staartje van zijn presidentschap. Er kwamen drastische inperkingen van mogelijkheden om asiel aan te vragen. De meeste ongedocumenteerden worden nu teruggestuurd naar Mexico, beleid dat voortbouwt op dat van Donald Trump. Het was een manier om de Republikeinse kritiek op de 'open grenzen' te sussen. Bidens maatregelen werden aangekondigd als tijdelijk, maar Harris heeft aangegeven ermee door te zullen gaan. Het wetsvoorstel, dat een mix van aanscherping aan de grens en verbetering in asielrecht behelsde, is door toedoen van Trump nooit door het Congres gekomen. Hij riep Republikeinen op tegen dit compromis te stemmen. Een Amerika dat overspoeld zou worden door levensgevaarlijke illegalen is namelijk een van Trumps voornaamste campagnepunten.
Tom Kiefer fotografeertondertussen door. Hij kan er krap van leven, maar een bijbaan wil hij niet meer. Die neemt te veel tijd in beslag. Hij bezit meer spullen dan hij ooit zal vastleggen, ook al staat hij meestal op rond drie, vier uur 's ochtends om naar zijn studio te gaan. Hij is constant aan het herschikken en ordenen. Hij komt spullen tegen waarvan hij was vergeten dat hij ze ooit in de zwarte vuilniszak had gestopt.
Het proces is telkens hetzelfde. Kiefer kiest een achtergrond en rangschikt de voorwerpen. Dan fotografeert hij van bovenaf, zijn voeten op twee ladders aan weerszijden van het karton. Een duidelijke methode om te selecteren heeft hij niet. Het gaat op gevoel. Soms ontdekt hij patronen in kleur en materiaal in zijn verzameling. Soms dringt de politiek van het moment zich op.
Zoals laatst, toen de Democraten vriendschapsbandjes uitdeelden met de namen van Kamala Harris en Tim Walz erop. Het was afgekeken van de fanschare van Taylor Swift. Het popicoon had een steunbetuiging aan Harris uitgesproken. Die bandjes waren een manier om door te gaan op de Swift-vibe. Nadat Kiefer hierover las, begon het hem op te vallen dat hij tientallen vriendschapsbandjes had liggen die ooit aan de pols van een migrant hadden gezeten. Hij maakte er een foto van en zette die op zijn Instagram. Toen de kokosnoot een kortstondig symbool van de Harris-campagne werd -'You think you just fell out of a coconut tree? You exist in the context of all in which you live and what came before you',had Harris ooit gezegd - bleek Kiefer een kokosnoot in zijn opslag te hebben liggen die blijkbaar mee de grens was overgekomen. Ook die fotografeerde hij.
Zelf blijft Kiefer liever buiten beeld. Maar laatst maakte hij een uitzondering. Op zijn Instagram verscheen een foto van hemzelf met bokshandschoenen aan. Hij heeft parkinson en de bokslessen zijn een vorm van bewegingstherapie. Het helpt, zegt hij, en die boodschap wil hij doorgeven aan anderen die wellicht met deze ziekte kampen. De verkiezingen houden hem dagelijks bezig. Hij vindt het een marteling, die nek-aan-nekrace. Hij spreekt over Trump in de algemene derde persoon. 'Als "hij" terugkeert, god bewaar ons.'
Ajo houdt zich op de vlakte. Er staan weinig campagnebordjes in de voortuinen. De gemeenschap is klein. Het kan zomaar ontvlammen.
De rozenkransen, bijbels en bidprentjes die Kiefer aantrof hadden de gelukkigen erdoorheen gesleept