In de traditie van Nederlands nihilisme Essay Twintig jaar na Theo van Gogh

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
28 november 2024
Eerder dan een kind van de jaren zestig en zeventig was Theo van Gogh een erfgenaam van een rechtse, anti-moralistische traditie. Schrijvers als W.F. Hermans en Gerard Reve gingen de provocateur daarin voor.
'De strijd van Theo van Goghlijkt voor niks geweest', schreefNRC-columniste Aylin Bilic. Het vatte de sfeer op de rechtervleugel goed samen. De recente herdenking van de brute moord op Theo van Gogh, inmiddels twintig jaar geleden, kenmerkte zich door een zekere weemoed. Een nostalgisch terugverlangen naar een verloren gewaande tijd waarin alles nog gezegd kon worden.
Youri Albrecht, vriend van Theo van Gogh en directeur van het Amsterdamse debatcentrum De Balie, stelde dat de Nederlandse samenleving intens is vertrut. 'Theo was het laatste kleinkind van de rauwe jaren zestig, hij had wel raad geweten met dit aangeharkte Amsterdam, deze vertrutte samenleving.' De Balie-directeur zag een terugkeer naar de puriteinse mores van het Victoriaanse tijdperk. Links zou 'iedere kunstenaar die zich weigert te conformeren aan de strenge regels van de scherpslijpers' het liefst de mond snoeren.
BijWNLvroeg eenTelegraaf-journalist zich af of Theo anno 2024 wel overeind zou kunnen blijven. Of hij zich in zijn graf zou omdraaien 'als hij zou kijken naar deze tijd waarin alles gevoelig ligt en tenen langer zijn dan ooit?' Ook Ongehoord Nederland, een radicaal-rechtse complotzender die in het publieke bestel van twintig jaar geleden nog ondenkbaar zou zijn, had een uitzending gewijd aan Van Gogh. De verrassende conclusie luidde dat we twintig jaar later 'helemaal niets zijn opgeschoten'.
Dit pessimisme op rechts is opvallend. Wie de politieke ontwikkelingen een beetje bijhoudt, zou zomaar kunnen denken dat vandaag de dag zo'n beetje alles gezegd kan worden - van expliciet neonazisme tot wilde samenzweringstheorieën. Een tijd waarin het invloedrijke platform X, met techbaron Elon Musk aan het roer, de moderne verwezenlijking lijkt te zijn van Theo van Goghs beleden ideaal van absolute vrijheid van meningsuiting en constante treiterij. Een tijd waarin radicaal-rechtse regeringen de dienst uitmaken en kwetsende opmerkingen over gehele bevolkingsgroepen inmiddels tot in de ministerraad te horen zijn. We leven, zou je zeggen, in een tijd waarin een beroepsprovocateur als Van Gogh het vast en zeker naar zijn zin zou hebben gehad.
Opvallend ook, is dat er zo weinig moeite is gedaan om de figuur Theo van Gogh eens in wat breder perspectief te plaatsen. Zelfs de lijvige en soepel geschreven biografie die dit jaar is uitgekomen -De bolle Goghvan Jaap Cohen - heeft opvallend weinig te zeggen over de inspiraties en nalatenschap van Theo van Gogh. Na zeshonderd pagina's minutieus gedocumenteerde mediarelletjes, persoonlijke vetes, alcoholische uitspattingen en seksuele affaires weet de lezer nog steeds niet waar Van Gogh nu precies voor staat.
Zeker, Theo bevond zich duidelijk aan de rechterkant van het spectrum. Hij was een zelfverklaard fan van VVD-leider Frits Bolkestein en stond politiek op één lijn met Pim Fortuyn. Van Gogh blijkt zelfs politiek adviseur van 'de Goddelijk Kale' te zijn geweest. Hij was mede-inspirator van Fortuyns verwerping van artikel 1 van de grondwet. Van Gogh was daarmee een belangrijk boegbeeld in de rechtse strijd tegen politieke correctheid. Hij keerde zich tegen de 'vrome pastorie van links' en ageerde tegen het taboe op racisme dat voortkwam uit de herdenkingscultuur van de Tweede Wereldoorlog. De belangrijkste doelwitten van zijn zuigende en treiterige columns waren eerst joodse opiniemakers en later weldenkende progressieven en de moslimgemeenschap, die hij sarrend als de 'vijfde colonne van geitenneukers' aanduidde.
In een essay van zijn handin deNRCuit 2001 komt zijn wereldbeeld kernachtig naar voren: 'De grootste leugen die ons goedwillende kiezers de afgelopen dertig jaar verkocht is, heet "de multiculturele samenleving". Sinds roverhoofdman Den Uyl het land leegzoog, wordt ons verteld dat wij, doorgaans tolerante Nederlanders, ons moeten aanpassen aan duistere middeleeuwers, wier haat jegens de burgerlijke vrijheden die het Vrije Westen tot lichtend baken van de hele wereld maken, steeds openlijker wordt geventileerd. 't Is alsof je een gast op bezoek hebt die langzaam je huis overneemt.'
De islam als bedreiging van westerse vrijheden en linkse politici als uitzuigers en landverraders; het is het bekende wereldbeeld van het rechtspopulisme dat na Fortuyn door Wilders zou worden uitgedragen. Theo van Gogh maakte daarbij naam met zijn excessieve stijl, zijn spottende en half-ironische beledigingen en zijn eeuwige zoektocht naar vetes en aandacht. Door zijn website De Gezonde Roker was hij de eerste die met het nieuwbakken internet een groot publiek wist te bereiken.
Het maakte hem tot voorloper van een rechtse online tegencultuur die met speelse provocatie en ironische memes weldenkend Nederland te lijf zou gaan, met voorop het weblog GeenStijl. Theo van Gogh was kortom de eerste en meteen ook meest iconische internettrol die ons land gekend heeft. En net als de verhitte anonieme toetsenbordkrijger die privé zowaar een aangenaam persoon blijkt te zijn, kon Theo van Gogh op persoonlijk vlak opvallend beminnelijk en charmant zijn.
Het beeld is daarmee echter niet compleet. Want Theo van Gogh stond ook bekend als een kind van de rebelse tegencultuur van de jaren zestig en zeventig. Dat is althans hoe hij de geschiedenis is ingegaan. In zijn gezaghebbende boek over de moord schrijft de Yale-socioloog Ron Eyerman: 'Van Gogh was in zijn tienerjaren perfecte gepositioneerd om de antiburgerlijke, antiklerikale revolutionaire sfeer in grote delen van de Nederlandse samenleving te absorberen.' Antropoloog Peter van der Veer beschrijft Van Gogh in vergelijkbare termen: 'Hij was dik, bewust slonzig, anti-autoritair, satirisch en mateloos in zijn taalgebruik - kortom, een verpersoonlijking van het Nederlandse culturele ethos sinds de jaren zeventig.'
Dit blijft een wat onbevredigende analyse: een kind van de tegencultuur van de jaren zestig en zeventig die Joop den Uyl aanklaagt als 'roverhoofdman'. Als we wat preciezer gaan kijken, zien we iets anders. Van Gogh bouwde voort op een rechtse intellectuele onderstroom, een veel oudere traditie van polemische pennenstrijd tegen progressief moralisme.
Het is geen geheim dat Van Goghin de lasterlijke traditie staat van de schrijvers Willem Frederik Hermans en Gerard Reve. Hermans werd in 1951 aangeklaagd voor het beledigen van het katholieke volksdeel, en tegen Gerard Reve werd in 1966 een proces aangespannen wegens godslastering. Theo van Gogh plaatste zichzelf expliciet in deze traditie toen hij zelf in 1984 werd aangeklaagd vanwege zijn beledigende teksten over de holocaust. In een langlopende vete had hij Leon de Winter ervan beschuldigd de holocaust uit te melken voor financieel gewin. Het ging gepaard met een vrachtlading foute holocaustgrappen en gezochte beledigingen aan het adres van joodse Nederlanders.
Leon de Winter bedreef het 'Treblinka-liefdesspel' met een 'met prikkeldraad omgeven snikkel', Sonja Barend liet hij in een kampbarak zeggen: 'En morgen gezond weer op.' De joodse historica Evelien Gans zou in 'vochtige dromen vaak een beurt krijgen van doktor Mengele'. Weer een andere foute grap ging over Anne Frank die de Gestapo belde, omdat ze haar dagboek af had.
Van Gogh zag zijn proces, dat zich vele jaren voortsleepte, als een voortzetting van het werk van Hermans en Reve. Hij schreef enthousiast dat hij werd vervolgd voor het beledigen van 'het joodse volksdeel', grapte sarcastisch over het beledigen van het 'epileptische volksdeel'. En toen Van Gogh later van doelwit veranderde door moslims te beledigen als geitenneukers, vergaten velen te vermelden dat het Gerard Reve was die de term als eerste had gemunt.
Nu zijn Hermans en Reve door historici vaak beschreven als onderdeel van de progressieve tegencultuur van de jaren zestig en zeventig. Ze gingen voorop in de naoorlogse strijd voor meer artistieke autonomie ten opzichte van religeuze elites. Een strijd die gelijk opging met de grotere persoonlijke autonomie die de protestgeneratie opeiste van de verzuilde autoriteiten.
Dit verband tussen de artistieke voorhoede en de bredere linkse tegencultuur van de jaren zestig en zeventig is vaker gelegd. InThe Cultural Contradictions of Capitalismstelde socioloog Daniel Bell dat de Amerikaansecounter cultureeen product was van de verbreiding van de antiburgerlijke, taboedoorbrekende mentaliteit van de artistieke avant-gardes onder steeds grotere delen van de hoogopgeleide middenklasse. Hans Righart maakt een vergelijkbaar punt in zijn boekDe eindeloze jaren zestig. De Hollandse tegencultuur van de jaren zestig en zeventig nam artistieke thema's over: de student poseerde als radicale bohemien, het individu werd begrepen als kunstenaar die streeft naar maximale zelfexpressie en er was de centrale rol van experiment en het gebruik van shocktactieken om taboes en ethische barrières te doorbreken.
Maar Hermans en Reve en de protestgeneratie stonden politiek gezien zeker niet altijd aan dezelfde kant. Op belangrijke onderwerpen als de jeugdbewegingen van de jaren zestig, democratisering, immigratie, de Koude Oorlog, Vietnam, dekolonisatie, de Derde Wereld en Zuid-Afrika stonden ze zelfs lijnrecht tegenover elkaar.
Hermans verdedigde apartheid op beruchte wijze als 'de enige oplossing (...) voor de Zuid-Afrikaanse problematiek op voorwaarde dat deze menselijk wordt toegepast'. Reve verklaarde dat hij wat Vietnam betreft 'achter Johnson, achter Amerika' stond. Hij sprak zich uit tegen de geest van 1968 en positioneerde zich stevig op de rechterflank: 'Wat de politiek betreft: ik stem op de Vereniging voor Vrijheid en Democratie (VVD), omdat het de enige niet-confessionele partij is, die haar stem durft te verheffen tegen de groeiende terreur van het gepeupel, en tegen de aanbidding van het imbeciele jeugd-gangsterdom.' Hermans en Reve zagen de progressieve politiek als nieuwe religie, die vurig bestreden moest worden.
Het gespleten nationale zelfbeeld van de verzuiling - protestanten, katholieken, liberalen, socialisten - begon in de jaren zestig te wijken voor een nieuwe, eenduidige nationale identiteit, gebouwd op de morele lessen van de Tweede Wereldoorlog. Het nationale zelfbeeld werd in deze jaren opnieuw vormgegeven, met op de achtergrond als negatief afzetpunt de Duitse bezetting, fascisme en nationaal-socialisme.
Op grond van dit cruciale ijkpunt ontwikkelde zich een progressief moralisme in de jaren zestig en zeventig dat door velen gezien werd als een seculiere voortzetting van de christelijke moraal. Zoals de Italianen het katho-communisme hadden, zo ontwikkelden de Nederlanders een protestants-progressivisme. Het is de belangrijkste stelling van de Zwitserse socioloog Ernest Zahn: in Nederland veranderde de secularisatie het christelijke gedachtepatroon an sich niet; het werd enkel gekanaliseerd in een seculiere, progressieve richting.
Dit idee was een belangrijk referentiepunt voor rechtse intellectuelen, lang voor Theo van Gogh over 'de pastorie van links' schreef en Fortuyn de term 'linkse kerk' muntte. Gerard Reve was 'ervan overtuigd dat de bewust verworpen mythe van de oerzonde (...) onbewust voortleeft in de mythe van "westerse schuld" tegenover de arme voormalig koloniale volkeren', terwijl in werkelijkheid de 'laksheid' van die volkeren de oorzaak was van hun 'achterlijkheid'.
Frits Bolkestein beschreef de linkse politiek van de jaren zeventig als een 'theologische wereldbeschouwing', een 'geseculariseerd messianisme', een 'sociaal evangelie' dat 'consensus, sociale rechtvaardigheid en een tevreden bestaan voor iedereen' predikt. Karel van het Reve, de broer van Gerard Reve, persifleerde de linkse politiek in 1983 als de Algemene Vooruitstrevende Levensbeschouwing (avl): 'Die avl zegt het volgende: de maatschappij waarin wij leven is zondig, want het is een consumptiemaatschappij, een milieuvervuilende maatschappij, een maatschappij met miljoenen werklozen, een op winst beluste, kapitalistische maatschappij, een door joden - pardon - ik bedoel natuurlijk door multinationals beheerste maatschappij, een maatschappij die druk bezig is de hele wereld naar de ondergang te voeren.'
Het nihilisme vormde de belangrijkste oppositietegenover de progressieve moraal. Hermans ontwikkelde zich in Nederland tot belangrijkste vertolker van het nihilistische gedachtegoed, een wereldbeeld dat hij populariseerde in romans alsIk heb altijd gelijk(1952) enDe donkere kamer van Damocles(1958). InMandarijnen op zwavelzuur(1964) polemiseerde hij op felle en spottende toon tegen progressieve intellectuelen die moraliseerden over de erfenis van de Tweede Wereldoorlog.
Een eerste doelwit was J.B. Charles, een pseudoniem van Tom Nagels. InVolg het spoor terug(1953) probeerde Charles te onrafelen wat de bronnen van het fascisme waren en hoe nationalisme en discriminatie bestreden konden worden na de oorlog. W.F. Hermans bespotte hem om zijn kaalhoofdigheid: 'Er worden geen geheimen verraden, wanneer ik er aan herinner dat J.B. Charles kaalhoofdig is.' En: 'Kaalhoofdigen vormen, evenals stotteraars en roodharigen, een psychologische categorie apart.'
In een later twistgesprek met Harry Mulisch noemde Hermans het zijn 'roeping' en levenslange 'missie' om de status quo te verdedigen en de strijd aan te binden met idealistische wereldverbeteraars: 'Misschien heb ook ik wel een soort missie. Ik bedoel, de toestand is niet alleen gruwelijk, maar die toestand is volgens mij gruwelijk omdat de menselijke psyche niet zo is als alle wereldverbeteraars zich dat voorstellen. Ik wil dus in mijn boeken eigenlijk wijzen op de beperkte mogelijkheden die een mens psychisch heeft. Ik ben ervan overtuigd dat een mens niet in de wieg is gelegd om van andere mensen te houden, en dat daardoor de toestand dus zo moet blijven als-ie is.'
Met zijn afkeer van literair engagement, zijn op de man gespeelde polemieken en zijn gitzwarte visie op mens en samenleving nam Willem Frederik Hermans aanvankelijk een uitzonderlijke positie in. Langzamerhand groeide het nihilisme echter uit tot een bepalende filosofie van de Nederlandse literaire wereld, zoals het existentialisme dat was voor het naoorlogse Frankrijk. Kenmerkende thema's van dit cynische wereldbeeld zijn de hypocrisie van elke vorm van idealisme of gepraktiseerde moraal; de onmogelijkheid van intermenselijk contact en empathie; het menselijk onvermogen om de werkelijkheid te begrijpen of om begrepen te worden, en de dominantie van primaire driften als seks, macht en ego.
De vraag waarom nihilisme zo'n belangrijk intellectueel thema werd in Nederland is moeilijk eenduidig te beantwoorden. Van belang is dat het nihilistische denken voet aan de grond kreeg in reactie op de verzuiling. De dominante christelijke zuilen vormden het hart van een strikte morele orde, die onder toezicht stond van priesters en dominees en bijeengehouden werd door verstikkende vormen van sociale controle. Voor daaropvolgende generaties Nederlandse kunstenaars, en literaire auteurs in het bijzonder, bood het nihilisme een ontsnappingsroute. Bij afwezigheid van een dominante bourgeois elite manifesteerde het streven naar artistieke autonomie zich niet in de vorm vanépater les bourgeois,zoals dat in Frankrijk gebeurde.
De belangrijkste manier om de bourgeoisie de choqueren, zo schreef Pierre Bourdieu in zijn klassiekerDistinction,was door 'esthetische status toe te kennen' aan objecten en onderwerpen die buiten het gevestigde repertoire vielen, en door 'steeds radicaler de ethische censuur' rond seks, racisme, heiligschennis of geweld te doorbreken. Het opeisen van autonomie door de kunstenaar, en het bevorderen van het esthetische boven gangbare normen en waarden, impliceerde 'moreel agnosticisme'. We zijn hier nog maar een kleine stap verwijderd van nihilisme. Het belangrijkste verschil met Frankrijk is dat artistieke autonomie in Nederland in de eerste plaats moest worden bevochten door de confrontatie aan te gaan met religieuze elites, eerder dan de bourgeoisie.
De eerste Nederlandse literaire avant-garde uit de late negentiende eeuw viel de bourgeoisie nog op klassieke wijze aan. In zijn beroemdeMax Havelaarvereeuwigde Multatuli de conservatieve schijnheiligheid van de Nederlandse koopmanselite in de figuur van Droogstoppel. De onnavolgbare Lodewijk van Deyssel bekritiseerde de deftig-burgerlijke heren en dames als 'bewegende lijken vol elektriciteit', 'inconsciente groeisels' die grijnzend loeren 'op hem, die leeft'.
De opkomst van het christelijke machtsblok in de vroege twintigste eeuw veranderde die dynamiek. De gesegmenteerde klassenstructuur van de verzuiling en de dominantie van religie in het publieke en intellectuele leven betekenden dat niet de bourgeoisie, maar eerder de katholieke en protestantse zuilen met hun kleinburgerlijke achterban het voornaamste mikpunt werden voor iedereen die de grenzen van de artistieke autonomie probeerde te overschrijden en uit te breiden. Friedrich Nietzsche's weergaloze kritiek op de christelijke moraal, die hij gelijkstelde aan het socialistische egalitarisme, vond misschien wel zoveel weerklank in Nederland door de uitzonderlijke emancipatoire rol die de christelijke stromingen hebben vervuld op sociaal-economisch gebied.
Waar Hermans zich toelegde op het nihilisme, daar stortte Gerard Reve zich op de romantische ironie. Hij voerde geen onpersoonlijke filosofische systemen op in zijn romans, zoals Hermans. In plaats daarvan koos hij ervoor om vragen rond zijn eigen publieke persona en schrijverschap te verkennen. Zijn openlijke homoseksualiteit, zijn ironische bekering tot de katholieke kerk, zijn spel met literaire conventies, zijn racistische uitspraken en zijn flirt met commercie, massamedia en populaire cultuur maakten hem tot een beroemdheid; een provocateur, ceremoniemeester en hofnar ineen. Ook hij polemiseerde met Mulisch, die hem in de jaren zeventig ervan beschuldigde racisme te verhullen met ironie. Het ging er niet zachtzinnig aan toe.
In zijn verdediging tijdens het 'Ezelproces' had Reve Mulisch een 'gemotoriseerde relletjesvoyeur' genoemd en in interviews opperde hij dat schrijvers als Mulisch doodgeslagen moesten worden, of in een communistisch strafkamp gegooid. InDe taal der liefdeschreef Reve dat Mulisch, zoon van een Oostenrijks-Hongaarse vader en een Duits-joodse moeder, het (artistiek) onvruchtbare product was van rassenvermenging.
Hij tartte Mulisch door te stellen dat diens beschuldiging van racisme hem commercieel succes had opgeleverd: 'Zoals je weet, is door de beschuldiging van "racisme", enkele jaren geleden aan mijn adres geuit, de verkoop van mijn boeken verveelvoudigd. Ik ben niet enkelvoudig genoeg van geest, en ook veel te intelligent, om een racist te zijn, maar die beschuldiging, en het lucratieve effect ervan, hebben mij aan het denken gezet. Ik behoef maar een of andere persoon sprekend in te voeren, die zich laatdunkend over allerlei inferieure kokosnotenplukkers uitlaat en voor de eer van "onze meisjes en jonge vrouwen" opkomt en het Geld stroomt mij toe. Het zwarte goud.'
Eerder dan een kind van de jaren zestig en zeventigwas Van Gogh een erfgenaam van deze anti-moralistische traditie. In navolging van Hermans introduceerde Van Gogh zich als 'predikant van de Nihilistische Gemeente en dan vooral van de reactionaire vleugel'. Tijdens het proces over zijn vermeende antisemitisme zei Van Gogh dat hij veel te intelligent was om een racist te zijn.
Als we zijn boezemvriend en geestverwant Theodor Holman volgen in dat de herinnering aan de Tweede Wereldoorlog Van Goghs gehele artistieke oeuvre bepaalde, dan is het belangrijk om erbij te vermelden dat dit in de nihilistische en reactionaire geest was van Hermans en Reve. Van Gogh voerde een onvermoeibare kruistocht tegen wat hij 'de terroristen van de 4-mei-industrie' noemde. Hij doelde op het netwerk van herdenkingscomités en racisme-organisaties dat verheven principes uitdroeg, maar er in zijn ogen enkel op uit was de vrijheid van meningsuiting in te snoeren.
Twee weken na de brute moord op Van Gogh publiceerde literair criticus Arnold Heumakers een belangrijk essay in deNRC. De beledigende, grofgebekte schrijfstijl van Theo van Gogh, zo stelde Heumakers, kwam voort uit de polemische traditie van de literaire wereld en maakte gebruik van de privileges die daarbij hoorden. De stijl van Van Gogh, 'vilein, boertig, grof, grappig, overdreven, altijd ergens tegen en altijd direct op de man spelend', was het product van een romantische literaire traditie. Daarbij gaat het niet om redelijke argumenten als wel om 'stijl, agressie en overdrijving, de polemiek waarin spel en ernst soms moeilijk te onderscheiden zijn'. En als 'de grond te heet onder de voeten wordt of als het slachtoffer te zeer gewond is geraakt', is er altijd een uitweg: 'zo kwaad was het niet bedoeld, je moet het ook als een spel kunnen zien, kwetsen kan een kunst zijn, zo zijn de regels van het genre'.
Alhoewel de ironie van Reve eveneens een eervolle vermelding krijgt, stelt Heumakers dat W.F. Hermans gezien mag worden als grondlegger van die stijl. Het was Hermans tenslotte, met zijn polemieken inMandarijnen op zwavelzuur,die stelde dat esthetiek belangrijker was dan inhoudelijke argumenten. Die zouden toch verouderen en vergeten worden. Stijl was echter voor de eeuwigheid. Een polemiek moest vermaken, en bij voorkeur een kwaadaardig soort genoegen scheppen in het retorisch aan flarden scheuren van het slachtoffer.
Voor Heumakers stond Theo van Gogh symbool voor de ontsporing van de literaire polemiek. Terwijl Hermans en Reve de vrijheid opeisten om te choqueren en te beledigen in een grotendeels literaire context, verbreidde die polemische stijl zich steeds meer buiten het artistieke domein. Anders dan Hermans en Reve had Theo van Gogh geen literaire achtergrond en schreef hij niet in een literaire context. Hij was columnist. Door televisie en internet werden Van Goghs interventies door zijn toehoorders niet langer begrepen als spel; ze werden serieus genomen. En toen Van Gogh zich tegen moslims en de islam keerde, werd hij ook zélf steeds oprechter in zijn aanvallen.
Tegelijkertijd was er sinds Hermans en Reve een kwalitatieve verandering opgetreden in het doelwit van de provocaties. Terwijl de katholieke en protestantse kerk in de jaren vijftig en zestig nog doorgingen voor dominante instituten, en literaire autonomie een underdogfenomeen was, veranderde dit door snelle secularisatie. De polemieken van Van Gogh en zijn tijdgenoten waren gericht tegen minderheden, in naam van een dominante seculiere orde die de autonomie van kunstenaars en columnisten volledig omarmde.
Theo van Gogh, zo leek het soms, wilde tegelijkertijd wel en niet dat minderheden integreerden. Hij vond dat Marokkaanse en Turkse Nederlanders meer moesten integreren en de taal leren. Hij was echter ook woedend over het feit dat zijn zoontje op zijn witte school in een overvolle klas moest zitten, terwijl zwarte scholen met veel migrantenkinderen extra subsidie kregen. Hij adviseerde Fortuyn dit soort 'racisme' in zijn programma op te nemen en het af te schaffen.
Eenzelfde ambivalentie kenmerkt de rechtse heimwee naar de tijd van Theo van Gogh. We zouden twintig jaar later niets zijn opgeschoten. Het is echter juist omdat we iets zijn opgeschoten - omdat minderheden een opmars maken bij overheid, bedrijfsleven en media - dat niet meer zomaar alles gezegd kan worden. Zelfs niet door een radicaal-rechts kabinet.
Theo van Gogh was de eerste en meteen ook meest iconische internettrol die ons land gekend heeft