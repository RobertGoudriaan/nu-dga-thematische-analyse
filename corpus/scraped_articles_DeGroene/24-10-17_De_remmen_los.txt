De remmen los

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
17 oktober 2024
TELEVISIE De hunkering
In het filmoeuvre van Theo van Gogh zitten veel rolstoelen. Zie de reeks die David de Jongh over hem maakte, vanwege de slachtpartij, twintig jaar geleden - eeuwigheid en nog pas gisteren. De term 'nationaal trauma' valt.De hunkeringbevat legio stukjes van een gigantische puzzel. Kortdurende beeldfragmenten en getuigenissen die elkaar bevestigen of juist tegenspreken - een meesterproef in montage.
Die hang naar rolstoel en afwijking, verwant aan de sick jokes van Frits van Egters, lijkt extreem-puberale provocatie (al zijn er die vinden dat Van Gogh een boze kleuter bleef). Maar zo'n makkelijke constatering blijkt te eendimensionaal. We zien herhaaldelijk Mieke van den Berg, die als schoolmeisje diepe indruk maakte op de twaalfjarige Theo. Ze was toen al, nu nog sterker, rolstoelgebonden. Op zijn 47ste schrijft hij haar respectvolle brieven waarin hij een blik in zijn gekwelde ziel biedt en waarin hij om verdere correspondentie vraagt. Zij verbaasd, maar ook geraakt. Maandagavond schreef ze bereid te zijn. Dinsdagochtend werd hij vermoord. Bizar.
Maar het toont een kant van Theo die, op intimi na, weinigen kenden. Voor Emile Fallaux kon Theo nooit stuk door de zorgzaamheid waarmee hij zijn dochtertje Tara omgaf, dat meisje-met-beugel speelde inEen dagje naar het strand. Aandacht die eindeloos voortduurde na de opnames. Later volgt liefdevol vaderschap van Lieuwe.
Lieve Theo dus. Jennende Theo. Beschadigende Theo. Beschadigde Theo. Maar beschadigd waardoor? Geboren met alle denkbare vinkjes en begenadigd met een gelukkige jeugd. Waarna het van binnen nooit meer echt goed kwam. Die gigantische hoeveelheid alcohol, drugs! De eindeloze reeks vrouwen.Waarom ik niets meer voelheet aflevering 1.Een universum van pijn en leegteaflevering 3.
School het in de relatie met moeder, waarover hij opvallende beweringen deed? Met vader? In hun bijzondere huwelijk? In genen (Vincent)? Alles komt voorbij in andermans en eigen bewoordingen. Veel spreekt elkaar tegen. Oprecht gelukkig was hij tijdens filmopnames. Met cast en crew als happy family onder hem als zorgende vader.
Maar draaien duurt kort. Daar tussendoor is er verveling. Daarin gaat hij schrijven. Columns. De remmen los. Alle echte of vermeende hypocrisie dient te vuur en te zwaard, steevast kwetsend, bestreden te worden. Christendom. Volgen akelige 'grappen' die antisemitisme doen vermoeden, de meest stuitende richting Evelien Gans. (Maar 'ik zou bij hem onderduiken' zegt Hanneke Groenteman overtuigd.) Dan verlegt de kritiek zich naar de islam. Met gelijkblijvende methode. Tegenover religieus fundamentalisme het fundamentalisme van het vrije woord - het recht om te beledigen. Hij werd gewaarschuwd, maar veinsde onkwetsbaarheid, al betaalde hij kogelvrij glas voor de buren. We kennen het einde. Morbide, zoals vaak zijn fantasie en spel. Theo was ooit engelachtig mooi en maakte zich soms stuitend lelijk. Van binnen kon hij het allebei zijn, maar daar school toch een lief, kwetsbaar joch, zegt vriend en soms zelfs tegenstander. Tallozen weigerden medewerking aan de reeks.
Walter van der Kooi
David de Jongh met medewerking van Jaap Cohen,Theo van Gogh: De hunkering,BNNVARA, vier delen vanaf maandag 14 oktober, NPO 2, 22.20 uur
Pieter van Huystee Film | Theo van Gogh in Artis