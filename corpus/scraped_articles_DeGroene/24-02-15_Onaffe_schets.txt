Onaffe schets

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
15 februari 2024
Een vrouw heeft zich afgezonderdop een eiland. Ze is alleen, een recente tragedie heeft haar naar het eiland gedreven. Mijmerend loopt ze langs het strand, gedachten toelatend over de onbepaaldheid van ons leven. Voor elke weg die je inslaat, zijn er talloze die je links laat liggen. Hoe kun je ooit vrede hebben met dat afschuwelijke besef? Misschien is dat wat haar tot eilanden aantrekt: beperkte mogelijkheden.
De verteller inDezelfde maanvan Dorien Dijkhuis is een cerebraal wezen. De grote tragedie in haar leven is het kind dat ze eerst-niettoen-wel wilde en uiteindelijk niet kreeg. Maar zij leeft dat leven niet in deze roman. Hier is ze al verder, op het eiland gedachten aaneen aan het rijgen, over filosofie, over zeedieren, over Virginia Woolf. Heel af en toe duikt er een herinnering op aan de liefdesrelatie die ze achter zich heeft gelaten, de ontmoeting in de kroeg, de overslaande stem bij de relatietherapeut. Liefde, zelfs de grootste liefde ter wereld, leidt niet noodzakelijkerwijs tot een gelukkig leven, daar is ze achter gekomen.
De Vraag der Vragen stelt de verteller zichzelf: hoe te leven? 'Leven is een schets maken. Helaas blijft het slechts bij schetsen. Die eerste krabbels zijn meteen het eindproduct.' Dit is de fundamentele frustratie van de verteller. Nooit biedt het leven een kans om iets uit te proberen, terug te krabbelen, desnoods iets over te doen. De willekeur van het bestaan is genoeg om iedereen tot waanzin te drijven ('Misschien moest ik gaan mediteren, dacht ik'), maar al helemaal geldt dit voor iemand die zo lang heeft getwijfeld over die andere fundamentele vraag: moeder worden of niet?
Een mozaïekroman, staat er achter op het boek. Het woord mozaïek wordt gemakkelijk ingezet om een type literatuur te beschrijven dat bestaat uit korte observaties, gedachteflarden. Achter elkaar gelezen zouden ze een grotere afbeelding vormen, en wel van de binnenkant van het hoofd van de schrijver. Misschien is 'mozaïekroman' inmiddels een modewoord in recensies en flapteksten (zoals, is mij verteld, vroeger iedereen sprak van 'een verpletterend fresco'), maar het zet wel aan het denken over wat een gefragmenteerde vertelling precies zou kunnen en moeten bereiken.
Een mozaïek is een kunstwerk dat uit kleine steentjes bestaat. Zo'n los steentje betekent in zijn eentje niets, maar alle steentjes samen vormen een afbeelding. Zo krijgt elk individueel steentje alsnog een betekenis, een onmisbare rol in het grote geheel. In het beste geval kan zo'n mozaïek grote hoogten bereiken, de vorm laat kronkels toe die een traditionele roman niet toelaat, plaatst ideeën naast elkaar zonder het verband ertussen te duiden, en bevat een verhaal dat in louter aanwijzingen wordt gepresenteerd. Een slimme puzzel voor de lezer. Het resultaat is groter dan de som der delen, zoals dat geldt voorBluetsvan Maggie Nelson ofDept. of Speculationvan Jenny Offill, invloeden waarnaar Dijkhuis in deze roman verwijst.
De kunst van de mozaïekroman is dat de verschillende steentjes zich uiteindelijk kunnen verenigen in een groter beeld. De vertelstem vermomt zich als een zoekende verteller, maar weet ondertussen waar ze op uit is. InDezelfde maanlijkt Dijkhuis zich tevreden te stellen met het zoeken, zonder iets te willen vinden.
'Vertel me eens iets wat ik nog niet weet', zeiden de verteller en haar geliefde vroeger tegen elkaar, en deze zin herhaalt zich steeds in de roman. Dan komt er een feitje. In de baarmoeder al hebben meisjesbaby's alle eicellen in zich die ze ooit zullen hebben. Zeepokken zijn hermafrodiet. Toen de Chinezen op zoek waren naar een elixer voor onsterfelijkheid vonden ze het buskruit uit. Cicaden kunnen zeventien jaar worden. Er volgt een uitleg van Schrödingers kat, van het weefgetouw van Penelope. Een fragment uitHebban olla vogala. Een bespiegeling over het moederschap. Over het concept wachten. Over eenzaamheid. Lijstjes met woorden die alleen in het Nederlands bestaan (tegenwind, kinderwens).
Het proza is doorspekt met onvaste formuleringen als 'op een vreemde manier'. Soms is er expliciete onzekerheid, wanneer Dijkhuis de lezer betrekt bij het schrijfproces: 'Ik weet niet of dit schrijven helpt. Ik weet ook niet of de toon juist is.' Vaak volgen synoniemen elkaar op in de zoektocht naar het juiste woord: 'gelijkspel is een patstelling. Een impasse.' Het schrijven is voor de verteller een uitweg uit het grote twijfelen, blijkt richting het einde van het boek: 'Ik ijsbeer niet. Ik schrijf. Om de chaos te bezweren, om het kloppend te krijgen, om iets te begrijpen.'
Dijkhuis spreidt in haar debuut eerder verlangen dan ambitie ten toon. Dit is schrijven, niet om iets te maken, maar als therapeutische bezigheid. De steentjes uitstrooien, in je hand houden, ermee spelen tot je je beter voelt. Ja, het leven is inderdaad een onaffe schets waarbij de eerste krabbels het eindproduct zijn, daar is niets aan te doen. Maar door te schrijven hebben we een kans om dat jammerlijke besef te ontstijgen.
De verteller stelt de Vraag der Vragen: hoe te leven?
Annaleen Louwes | Voor Dorien Dijkhuis is het schrijven een uitweg uit het grote twijfelen  DORIEN DIJKHUIS Dezelfde maan Van Oorschot, 124 blz.