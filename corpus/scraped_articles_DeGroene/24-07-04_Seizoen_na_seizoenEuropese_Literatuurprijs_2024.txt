Seizoen na seizoen Europese Literatuurprijs 2024

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
4 juli 2024
InWeken maanden jarenbeschrijft Sara Baume hoe Sigh en Bell, een 'sekte met twee leden', opgaan in de natuur. Verder lijkt er niets te gebeuren. Tot ze de berg beklimmen.
Ze kennen elkaar nog maareen paar maanden, maar ze besluiten het te doen: ze zeggen de huur van hun twee studiootjes op, verlaten de stad en trekken naar het zuidwesten van Ierland. Daar gaan Sigh en Bell wonen naast een grote berg, in een huis waarvoor ze nog veel te weinig spullen hebben. Andere mensen zijn er nauwelijks in deze buurt, vrienden krijgen hun adres niet, voortaan knippen ze hun haar zelf en leven ze van een uitkering. 'Een gedeeld kluizenaarsbestaan, een sekte met twee leden; dat was hun experiment.'
De romanWeken maanden jarenheeft ook iets weg van een experiment. De Ierse Sara Baume (1984) vertelt een wonderlijk, in zekere zin plotloos verhaal - of nou ja, de plot heeft in elk geval niets te maken met een geijkte spanningsboog of centraal conﬂict. Sigh en Bell koesteren geen geheimen voor elkaar, ze worden niet overvallen door spijt of heimwee, ze groeien in die zelfverkozen privé-sekte alleen maar meer naar elkaar toe. En, cruciaal: naar de natuur die hen omringt.
Uitgebreid, vanuit een alwetend perspectief, beschrijft Baume wat ze allemaal aantreffen. De muis die in de cv-kast woont, het spoor dat een vos achterlaat, de waslijn in de tuin, het naamplaatje dat ze voor hun huis ophangen; hun twee honden die tussen de bomen door rennen, de een schuchter, de ander onbevreesd, waar snuﬀelen ze, komen de brandnetels in de tuin al tot leven? Meermaals staat Baume stil bij de bloemen die in maart opbloeien, en bij de aardappelplant iets verderop, en hoe die precies groeit, met welke kleur groen, en hoe smaken de aardappels eigenlijk? Tijdens de spaarzame bezoekjes van Sigh en Bell aan de nabijgelegen kringloop worden niet de andere mensen beschreven, maar de spullen die ze meenemen, terug naar hun kluizenaarsbestaan. Meermaals noemt Baume de vele teken die ze na wandelingen op hun lichaam vinden en waarvan ze de lijfjes vervolgens bewaren in plastic potjes, en waar die potjes dan vandaan komen en hoe ze op elkaar gestapeld staan, tot er een toren van teken ontstaat.
Het is gedetailleerd, soms vermoeiend precies proza. Bij diverse passages - over hoe Sigh en Bell hun gebitten reinigen, over hoe ze slapen en wat ze daarover 's ochtends tegen elkaar zeggen - dacht ik: wanneer begint het verhaal nou?
Baume's eerste twee romans draaiden ook om de relatie tussen mens en natuur. Zo trekt de hoofdpersoon inZevenduizend eiken(2017) zich terug in een bos en gaat dode dieren fotograferen, maar in die verstilde verhalen zat een opbouw die nu ontbreekt. Wat daarbij niet helpt, is dat Baume regelmatig typograﬁsche trucjes uithaalt en extra spaties inlast of woorden raar laat inspringen, als ware de tekst een lang, ietwat pretentieus gedicht - dat overigens kundig vertaald is door Lette Vos. Op andere momenten heeftWeken maanden jarenmeer weg van een logboek, van toegankelijk beschreven maar ruw materiaal waar nog een plot omheen bedacht moet worden. Enkele passages lijken bijna intentioneel saai, compleet leunend op sfeer, niet op scènes. Er is meer aandacht voor de compostbak dan voor de gevoelens van de twee hoofdpersonen.
Maar hoe verder ik inWeken maanden jarenkwam, hoe meer ik doorkreeg dat Sara Baume precies dat beoogt. Zo'n minutieuze passage over etensresten is onderdeel van het uiteindelijk toch intrigerende experiment dat deze roman is: hoeveel vermeldingen over afval en groente en spinnen en roodborstjes en de wind door de kieren passen binnen één verhaal? En: lukt het je als lezer om de verwachtingen los te laten van wat een roman moet zijn en hoe een verhaal zich hoort te ontwikkelen?
Het punt is: uiteindelijk onthult die uitgebreide aandacht voor de compostbak natuurlijk ook veel over de psychologie van de hoofdpersonen. Dit is het verhaal van twee mensen die woorden en dus waarde toekennen aan heel veel zaken waar de meesten achteloos voorbij kijken, waar ze zelf aanvankelijk ook amper bij stilstonden. Juist in het gebrek aan intriges of voortstuwende spanning zit een deel van de charme.Weken maanden jarenis een ode aan het observeren, aan met alle zintuigen de omgeving proberen te vatten, seizoen na seizoen, zeven jaar in totaal.
Op de beste momenten heeft de roman juist door dat repetitieve een bezwerende kracht, diezelfde haast meditatieve ondertoon waar Sigh en Bell zo in opgaan. 'Ze beschreven kleine veranderingen ten opzichte van hun vorige wandeling een hele dag geleden', staat er na vijftig pagina's, en natuurlijk kun je je dan afvragen hoelang dat boeiend blijft, steeds dezelfde gesprekken, dezelfde soort alinea's en alledaagse overpeinzingen. Anderzijds heeft een dergelijk bestaan ook iets heel aanlokkelijks; het zinnetje onthult waar het Sara Baume in deze gewaagde roman om te doen is: goed blijven kijken, naar alle onveranderlijke en tegelijk toch verschuivende details, naar deze twee mensen die niet meedoen aan de samenleving en hun eigen wereld scheppen, naar alle minuscule variaties en vergankelijkheid op de vierkante millimeter, naar dat wat dichter Menno Wigman ooit omschreef als 'het wonder dat geen dag zich ooit herhaalt'.
En al die tijd is er die berg vlak bij hun zelfverkozen sekte. Als een refrein komt in het boek één mededeling steeds terug: alweer is er een seizoen voorbij, en nog altijd hebben Sigh en Bell die berg niet beklommen. Steeds meer spullen in huis sneuvelen intussen, zelden worden ze vervangen. En de hoofdpersonen raken steeds eensgezinder, zo los van de buitenwereld. 'Ze zuchtten simultaan. Ze neurieden dezelfde onzindeuntjes terwijl ze de klusjes deden waar ze de kortste bundeltjes tijd van de dag mee vulden.' En uiteindelijk gaan ze toch die berg op. Alsof ze dan helemaal onderdeel worden van de afzondering die ze zo verlangen. Ze geven zich definitief over aan iets wat veel groter is dan henzelf.
Er is meer aandacht voor de compostbak dan voor emoties
Alice Zoo | Sara Baume brengt een ode aan het observeren SARA BAUME Weken maanden jaren Vertaald door Lette Vos. Uitgeverij Koppernik & uitgeverij Oevers, 256 blz. ...