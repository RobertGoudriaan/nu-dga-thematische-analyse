Schande Buitenland

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
6 oktober 2022
Pijpleidingen, een kleine schandaalgeschiedenis. In 2005 startte de aanleg van Nord Stream, een leiding door de Oostzee, direct van Rusland naar Duitsland (doorvoerland Oekraïne verloor zo aan betekenis). Een jaar eerder had bondskanselier Gerhard Schröder gezegd dat hij Poetin beschouwde als een 'loepzuivere democraat'. In datzelfde jaar verscheen het boekPoetins Ruslandvan de Russische Anna Politkovskaja. Daaruit bleek iets anders.
Een paar maanden voor Schröders uitspraak leidde een gijzeling in een school in Beslan (Noord-Ossetië) tot een bloedbad en een doofpot. Nederland was toen EU-voorzitter. Minister Bot vroeg om opheldering over de gruwelijkheden. Poetin reageerde woedend en riep de Nederlandse ambassadeur op het matje. Schröder hield zijn mond. Een effectieve manier om elke EU-reactie van betekenis te ontdoen. Daarop deed ook Nederland er het zwijgen toe.
In de langgerekte regio langs de Russische westgrens, van het Balticum en Oekraïne tot aan Georgië, zweeg men niet. Daar kreeg men de zenuwen van de glorieuzeMännerfreundschafttussen Schröder en Poetin. Men voorvoelde wat hiervan kon komen. De geschiedenis van de landen in deze regio leert immers: hoe inniger de Duits-Russische band, hoe bloediger hun lot. In West-Europa luisterde niemand naar de geluidsflarden uit dit achterstandsgebied.
Hier was men gefascineerd door grotere zaken: gaspijpleidingen. Tegen de achtergrond van Nord Stream (waarin de Gasunie aandelen heeft) sprak de Nederlandse regering in 2005 de ambitie uit om 'de gasrotonde van Noordwest-Europa' te worden. Die doelstelling werd jarenlang ruim gefourneerd met publieke middelen. In 2006 werd Politkovskaja vermoord. Ook waren er gewelddadigheden aan de GeorgischRussische grens: het voorspel van de Russische annexatie van Abchazië en Noord-Ossetië in 2008.
Maar op dat moment was al duidelijk dat de Russische agressie in Georgië iets met pijpleidingen van doen had. De Bakoe-Tbilisi-Ceyhanoliepijpleiding werd gesaboteerd. Deze leiding verbindt de hoofdstad van Azerbeidzjan (aan de Kaspische Zee) met de Turkse kuststad Ceyhan (aan de Middellandse Zee) - buiten Rusland om dus - en werd de blauwdruk voor het megaproject 'Nabucco', een gaspijpleiding die het Kaspische Zee-bekken direct op de EU zou aansluiten en voluit gesteund werd door de VS.
In 2009 ging Nabucco van start. Toen de bouw in 2013 moest beginnen werd het project stilgelegd. Het Duitse energiebedrijf RWE stapte uit het project. Reden: in de context van het door Rusland gelanceerde plan voor South Stream (een vergelijkbare pijpleiding via de Zwarte Zee) waren er twijfels gerezen over de financiële haalbaarheid. VVD'er Jozias van Aartsen, die in 2007 door de EU was aangesteld als Nabucco-coördinator, hoefde het licht overigens niet uit te doen. Hij was in 2009 al vertrokken, zonder het licht ooit aan te doen.
In berichten aan Den Haag uitten Amerikaanse diplomaten hierover hun ongenoegen. Daarbij lieten zij opnieuw weten bepaald ongelukkig te zijn met Nord Stream. Bij het Nederlandse ministerie van Economische Zaken wees men deze 'lesjes' uit Washington echter zelfverzekerd van de hand. Later in 2013 werd Nabucco officieel geannuleerd.
Begin 2014 annexeerde Poetin de Krim en startte hij een oorlog in de Donbas. Die zomer werd vlucht MH17 uit de lucht geschoten. Na de West-Europese gewenning aan deze nieuwe realiteiten begon in 2018 de aanleg van Nord Stream 2. Van Europese kant kwam het enthousiasme opnieuw van Duitsland en Nederland. Korte tijd later werd de stemming toch minder, in Duitsland althans. In 2020 werd de Russische oppositieleider Alexei Navalny vergiftigd met novitsjok en in kritieke toestand opgenomen in een Duits ziekenhuis. Diezelfde zomer werden in Belarus burgerprotesten, die uitgebroken waren na frauduleuze herverkiezing van Aleksandr Loekasjenko, nietsontziend neergeslagen met Russische steun. Bondskanselier Angela Merkel raakte hiervan uit evenwicht. Dat was wat atypisch en daarom ook vrij gemakkelijk te negeren en te vergeten. Aldus geschiedde.
Maar in dat atypische ogenblik had Merkel iets gesuggereerd wat ondenkbaar was: dat Nord Stream misschien ook onderdeel moest worden van de EU-sancties tegen Rusland. Die suggestie bleef een flard, die intussen is opgelost in de mistige geschiedenis die hangt boven de vorige week gesaboteerde pijpleiding en zich vanuit de Oostzee uitstrekt tot diep in Duitsland en Nederland; en deze landen zachtjes bekleedt met een Europese schande.
Een 'loepzuivere democraat', aldus Schröder over Poetin