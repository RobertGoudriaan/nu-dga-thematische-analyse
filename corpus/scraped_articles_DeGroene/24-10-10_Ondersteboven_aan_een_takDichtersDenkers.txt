Ondersteboven aan een tak Dichters&Denkers

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
10 oktober 2024
Hoe creëer je een band met dieren en planten die (bijna) zijn uitgestorven? Anne Broeksma wil het schubdier leren kennen, Charlotte Van den Broeck de Tasmaanse tijger.
Het kleine vogeltje uit Kauai,een van de eilanden van Hawaii, ligt op zijn rug, vroom opgebaard, als in een mortuarium, een naametiket om zijn pootje gebonden. Forensisch onderzoek is niet nodig. We weten immers allemaal wie de dader is. Nooit meer zullen we het gezang van de o'o horen, de ronde klanken van zowel zijn lied als zijn naam.
De roep van de o'o: Natuur onder drukis de naam van een nieuwe tentoonstelling in het Allard Pierson Museum, een poging om aan de hand van de natuurhistorische collecties van het museum het massale uitsterven van soorten, door toedoen van de (westerse) mens, in beeld te brengen. Na de Middeleeuwen bracht natuurwetenschappelijk onderzoek belangrijke, nieuwe inzichten, maar het westerse ontdekken, classificeren en categoriseren van de natuur liet tevens een spoor van koloniale, exploitatieve vernieling na.
Kunstenaars en schrijvers proberen in hun werk ruimte te maken voor rouw om al die uitgestorven dieren en planten. Neem de voorstelling van regisseur Gienke Deuten van theatergezelschap Gouden Haas,Herinner ons,waarin Deuten rouw om verloren soorten thematiseert. 'Hoe is jouw band met de trompetterzeenaald? De kleine wrattenbijter? Of het bleekgeel blaasjeskruid? Zomaar wat namen van de rode lijst. Dieren en planten die op het punt staan voorgoed te verdwijnen. Moeten we daar niet iets mee? Mis jij ze als ze er niet meer zijn?'
Nee, ik mis ze niet. En dat is precies het probleem. Hoe creëer je een emotionele band met dieren die zijn uitgestorven? Met planten en landschappen die je nooit hebt gekend? Hoe leg je contact met een leegte?
Niet alleen wordt natuur op grote schaal vernield, elke minuut van de dag elf voetbalvelden aan tropisch regenwoud, ook de wetenschappelijke classificaties van natuur in nette categorieën hebben de westerse mens op rationele afstand geplaatst van de natuur. Zonder emotionele relatie blijft afnemende biodiversiteit een leeg begrip.
Ook schrijvers houden zich steeds meer bezig met 'het verhaal van de natuur' en dat lijkt de ultieme paradox. Is het immers niet het meest arrogante wat een schrijver kan doen? Juist woorden plaatsen de schrijver immers op afstand. Menselijke woorden zullen nooit de woorden zijn van de trompetterzeenaald of van de kleine wrattenbijter. En toch, en toch, en toch... Woorden zijn nu eenmaal wat schrijvers tot hun beschikking hebben. En juist woorden kunnen ook leiden tot inlevingsvermogen en empathie. Charlotte Van den Broeck en Anne Broeksma waagden zich allebei aan intrigerende, genre-overstijgende studies naar een dier dat hen mateloos fascineert. Via de verhalen over 'hun dier' zoeken ze beiden naar een nieuwe verbinding met natuur.
Broeksma hallucineert in een ayahuasca-trip over kleine boomdraakjes en komt er al snel achter dat deze dieren niet alleen in haar fantasie bestaan. Het zijn schubdieren die ze in haar dromen zag en al snel blijkt dat er niet één maar wel acht soorten schubdieren bestaan. Sommige leven in Azië, andere in Afrika, sommige klimmen in bomen, andere blijven op de grond. Maar allemaal eten ze met hun ellenlange tong mieren, termieten en larven. Hun schubben liggen als een soort dakpannen over elkaar, ze slapen in diepe holen onder de grond, bij bedreigingen rollen ze zich op in een cirkel. Voor jagers is het handig: de handzaam opgerolde dieren verzetten zich niet en kunnen gemakkelijk in een rugzak worden vervoerd. Hoewel het schubdier het meest bedreigde zoogdier op aarde is, wordt er nog steeds genadeloos op ze gejaagd. Sommige Chinezen zien het schubdier als een delicatesse en laten zich het dier, soms vlak voor het opdienen nog levend, in luxe restaurants serveren. Maar de belangrijkste reden voor de meedogenloze jacht is de medicinale werking die aan de schubben van het dier wordt toegeschreven.
Na het visioen van de boomdraakjes gaat Broeksma, in perioden verspreid over zes jaar, op zoek naar het schuwe nachtdier. Ze reist naar Cambodja, Singapore, Tanzania, Vietnam en Taiwan, maar brengt ook tijd door in de bibliotheek van Artis. Haar kinderkamer was vroeger al aangekleed als plastic jungle; met het schubdier heeft ze een kapstok gevonden om haar jeugddromen uit te leven. Deels reisverslag, deels journalistieke verslaglegging, deels poëtische mijmering, dit boek is veel en veel tegelijkertijd. Haar eigen disclaimer over de wat rommelige structuur: 'Een boek over een dier dat zich niet in hokjes laat plaatsen durft zich wel wat vrijheid te permitteren.'
Fair enough.Haar zoektocht is gegroepeerd naar functies en betekenissen van het schubdier als 'maandloon', 'ziener' of 'sleutelsoort'. Dat werkt goed, hoewel sommige hoofdstukken wel een erg hoge informatiedichtheid hebben.
Maar uiteraard gaat het Broeksma niet alleen om informatie over haar geliefde dier. Aan de hand van haar zoektocht geeft ze een ontluisterend inkijkje in de complexe wereld van illegale wildhandel, ecotoerisme en natuurbeheer. Ze komt op plekken waar niet veel andere toeristen komen, praat met inheemse groepen die van hun land zijn verdreven voor de aanleg van nationale parken, tekent verhalen op over corrupte douane- en beleidsambtenaren en analyseert de valkuilen van het ecotoerisme. Zo latenrangerszich fotograferen met wild dat ze net 'gered' hebben uit de handen van stropers. Nadat de
foto's op Facebook zijn geplaatst geven ze het geconfisqueerde wild echter weer terug aan de stropers in ruil voor een envelop met inhoud. Ze beschrijft hoe haar eigen 'ecogidsen' zelf 's nachts op wilde dieren jagen. 'Overdag lekker geld verdienen met ecotoerisme en 's nachts het bos leegeten', constateert ze teleurgesteld. Tegelijkertijd brengt ze begrip op voor de armoede die leidt tot stroperij en ziet ze in dat een ommekeer alleen kan worden bereikt door bij de wortel van het probleem te beginnen. Dit is geen simpel verhaal. Door samen te werken met autoriteiten op het gebied van Traditional Chinese Medicine kan vooruitgang worden geboekt, maar vooralsnog lijkt de handel in schubdieren nog niet af te nemen. Dit is ook geen opbeurend verhaal. Zolang de vraag naar schubben blijft bestaan en arme mensen een maandloon kunnen verdienen aan één schubdier, zal de handel niet ophouden.
De meerwaarde van Broeksma's zoektocht zit hem vooral in het feit dat ze op zoek is naar meer dan wetenschappelijke kennis. Ze zoekt ook 'gevoelskennis'. Zo volgt ze een cursus spoorzoeken om andere zintuigen te leren trainen en overleeft ze een paar dagen in haar eentje in het bos; onderdeel van haar eigen 'herwildering'. Sterk is ze wanneer ze zich tijdens een wandeling in het regenwoud probeert in te leven in een schubdier dat een termietennest te lijf gaat. Plotseling is ze geen toeschouwer meer:
'Ondersteboven ga ik aan een tak hangen, sla mijn nagels in de rimpelige bal, de bal geeft mee, is hol als papier-maché. Een explosie van pootjes, gekriebel overal en alle pootjes rennen en rennen maar ze blijven plakken aan mijn oneindige wapen, dat zich roze uitrolt helemaal vanaf mijn heupen. Ik lik en lik, ben een breker van insectenflats, verwoester van mierendynastieën, codekraker van feromonen.' Dit is het moment waarop ze mij aansteekt en ook ik van het schubdier begin te houden.
Charlotte Van den Broeck lijkt het zich nóg moeilijker te hebben gemaakt. Haar dier is al honderd jaar geleden uitgestorven: de Tasmaanse tijger. Deze zoektocht begint in de garage van Van den Broecks oma waar tapijten met verschillende maten, patronen en motieven over elkaar heen liggen. 'Ik denk aan de tapijten en ze worden een methode, een vertelwijze waarin verschillende versies van een veelvormig en ingewikkeld verhaal elkaar slordig overlappen. Een voortdurend toevoegen, weghalen, bedekken, herschikken.'
Dit is de 'methode Van den Broeck'. Want ook het verhaal van de Tasmaanse tijger (die helemaal geen tijger is, maar eerder een wolf met tijgerstrepen op de vacht van zijn rug) is een verhaal dat niet eenvoudig en niet enkelvoudig is: 'Misschien, denk ik terwijl ik een ingewikkeld verlies probeer te plaatsen, laat een verhaal zich slechts vertellen in een weefsel van verhalen en misschien draait het erom iets van dat weefsel zichtbaar te proberen te maken, om ergens in de veelvuldigheid en tegenstrijdigheden die ermee gepaard gaan te luisteren. Het onvertelde blijft onverteld.'
Waar de westerse, koloniale verhalen een spoor van vernieling hebben achtergelaten, hoopt Van den Broeck dat verhalen ook het omgekeerde kunnen bewerkstelligen: via de rouw om wat verloren is gegaan uiteindelijk te helen. Van den Broecks zoektocht leidt haar langs de dierentuin van Antwerpen, waar de laatste Tasmaanse tijger van het Europese vasteland leefde en stierf.
In de archiefkamers van het Museum voor Natuurwetenschappen in Brussel bekijkt ze het stoffelijk overschot van verschillende Tasmaanse tijgers. Hier begint de meervoudigheid van dit verhaal haar te duizelen: 'Een diaspora van soorten, honderden jaren aan verzamelwoede en toe-eigening, een verwording van levende wezens tot collectiestukken, een wetenschapstempel, een massagraf, een schatkamer, een knooppunt in een imperialistisch netwerk, een mausoleum voor verdwijnende biodiversiteit - een veelheid aan betekenissen tolt door mijn hoofd en vermenigvuldigt zich met de duizelingwekkende omvang van het archief.'
In de bibliotheek van het Oxford Museum of Natural History vindt ze belangrijke clues voor haar zoektocht die haar uiteindelijk naar Lutruwita/Tasmanië zelf leiden. Lutruwita is de naam van het land in het Palawa Kani, een samengestelde taal die door oorspronkelijke bewoners is geconstrueerd uit alle inheemse talen die ooit, voor de komst van de Europeanen, op het eiland voorkwamen.
Zodra Van den Broeck naar Tasmanië zelf afreist krijgen de hoofdstukken meer het karakter van een journalistiek reisverslag waarin interviews soms als lange citaten worden weergegeven en zij zelf naar de achtergrond verdwijnt. Elke keer als weer een man (want ja, het zijn bijna allemaal mannen) een verhaal begint met: 'Kijk, Charlotte' of 'Wel, Charlotte', vraag ik me af of ze expres deze mansplaining zo noteert. Niet dat de verhalen oninteressant zijn. Zo praat ze met een wetenschapper die ervan overtuigd is dat hij de Tasmaanse tijger weer tot leven kan wekken met behulp van oud dna, met een amateur-zoöloog die een lijst bijhoudt met overblijfselen van elke Tasmaanse wolf in de wereld, en met een man die om zijn overleden dochter rouwt en ervan overtuigd is dat de Tasmaanse tijger helemaal niet is uitgestorven. Hij heeft verschillende keren een Tasmaanse tijger gezien en pleit voor het serieus nemen van dergelijk 'anekdotisch bewijs' van waarnemingen. Bewijzen dat de Tasmaanse tijger leeft zou volgens hem 'een litteken in het collectieve geheugen helen'.
Toch snak ik ernaar om terug te keren naar Van den Broecks eigen taal en reflecties. Want wat is ze een begenadigd (natuur)schrijver: 'Het verweven gebladerte van de hoogste bomen, boven de reikwijdte van de blik, verhult slapende voskoesoes en zwartroze vliegenvangers - beroepswevers die hun nesten van mos en schors aan elkaar naaien met spinnenwebben, en in alle razendsnelle en eeuwigdurende bewegingen voltrekken zich nieuwe bewegingen, die op hun beurt bewegingen in gang zetten - een oplaaiende vlam die als een schaduw door de struiken schiet en ergens, vanaf een verborgen plek, kijkt een wild oog ongezien naar hun toeschouwer.'
De verborgen plek, het ongeziene, het onvertelde, dat is waar haar poëtische taal het meest tot zijn recht komt. Van den Broeck ziet de paradox van de afstand recht in de ogen.
'Ik wil alles onthouden, in het zien al aandachtig herinneren, en daarom wend ik me tot mijn geliefde bewaardozen: woorden. Ik probeer het landschap te ontleden om haar te conserveren, op te roepen, te verlevendigen, maar de woorden kunnen altijd slechts het beeld ervan bewaren. Het is een vol beeld, overvol, verzadigd van kleuren, texturen en betekenissen, maar omdat het een beeld is, sta ik in de taal onvermijdelijk opnieuw tegenover het landschap, erbuiten en beschouwend, in de beperkte reikwijdte van mijn blik. Wat ik niet herken, blijft bedekt, aan het oog en aan het spreken onttrokken, maar alom aanwezig, rondom.'
Zonder emotionele relatie blijft afnemende biodiversiteit een leeg begrip. Hoe leg je contact met leegte?