Niemand bij Diego

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
25 juli 2024
Diego's zus was er niet bij toen hij uit een flat sprong. Niemand was erbij... Aan Brenda Navarro's proza valt niet te ontsnappen en dat maaktHet geluid van een lichaamzo godvergeten goed.
'Ik begreep Diego',zegt de verteller vanHet geluid van een lichaamhalverwege het boek. 'Sinds we in Spanje waren aangekomen was het alsof ons een ledemaat was afgenomen, maar zonder dat iemand het doorhad. Alsof er iets aan ons ontbrak, maar iedereen dat ontkende.'
Aan het woord is Diego's zus, die na de zelfmoord van haar broertje heen en weer wordt geslingerd tussen woede en verdriet. Ze was er niet bij toen hij uit een flatgebouw in Madrid sprong. Ze was er niet bij - en het moment achtervolgt haar. Het beeld van haar broertje dat in het raamkozijn staat. Naar voren leunt. Valt. Vliegt. In haar gedachten blijft hij even zweven; ze stelt het moment uit. Maar hij valt toch. Telkens weer. Het geluid van zijn lichaam op de stoep. 'Zo: boem. Nee, zo: boeoeoem. Nee, zo: krak. Nee, zo: drak, drakoet. Nee, zo: paaaam, klap, crash, broeoeoem, broooom, groeoeoem, grrr, grooo... En een echo. Nee, het geluid is niet te beschrijven.'
Het geluid van een lichaam, de tweede roman van de Mexicaanse auteur Brenda Navarro, woonachtig in Spanje, is een en al stem. Vanaf de eerste regel - 'Ik heb het niet gezien, maar het is alsof ik het wel gezien heb, want het blijft zich in mijn hoofd boren en ik kan er niet van slapen' - neemt Navarro je mee in de binnenwereld van haar verteller. Samen met Diego groeit ze op in Mexico; ze is nog maar een kind als haar moeder naar Spanje vertrekt. Diego en zijn zus groeien op bij hun grootouders, in een wereld waarin familieleden verkracht of vermoord worden, of zomaar verdwijnen.
Buitenshuis hebben de militairen en de narco's het voor het zeggen, de rebellen en de drugsbendes, maar het geweld sijpelt door de muren naar binnen. Haar oma schuwt harde straffen niet. Hoogstwaarschijnlijk is Navarro's verteller het kind van een verkrachter, maar haar moeder laat niets los. '... en zo is het leven', zegt de oma tegen de kleindochter, als zij vraagt of zij misschien weet wie haar vader is. 'Moeders willen hun beschadigde dochters knuffelen en de beschadigde dochters willen zich niet laten knuffelen.' Het trauma herhaalt zich, rolt als een echo door de generaties, schijnbaar zonder einde.
Haar moeders vertrek had hier een einde aan moeten maken. 'Voor jullie is er een ander leven', zei haar oma altijd. Een 'beter' leven. In plaats daarvan zien de kinderen hun moeder negen jaar niet - steeds wanneer er een vliegtuig overvliegt denkt de kleine Diego dat zijn moeder erin zit, en hij zwaait naar haar - en als ze eenmaal in Spanje aankomen, voelen ze zich verloren. 'Voor mij betekende weggaan uit Mexico vluchten voor het geweld dat uiteindelijk mijn familie verwoestte', denkt de verteller, 'maar in Spanje wachtte ons een ander soort geweld, een soort dat minder zichtbaar maar net zo wreed is, waar ze je loyaliteit eisen maar je tegelijkertijd op minutieuze wijze geweld aandoen omdat je niet zo bent als zij.'
Het is het alledaagse geweld van niet gezien worden; van ongedocumenteerd zijn; van vernederd worden op je werk - zorgdragen voor oudere mensen of kinderen - dat je illegaal doet; voor de zoveelste keer op één hoop worden gegooid met andere 'buitenlanders' uit Cuba, Bolivia, Ecuador, de Dominicaanse Republiek of Argentinië. 'Het voelt alsof er hier in mijn binnenste een gat zit', zegt Diego, en hij wijst naar zijn buik. 'Het enige waar ik rustig van word is schreeuwen. Heb jij dat ook?' Ja, zijn zus heeft dat ook. 'Maar ik kropte het op in mijn buik, ik wilde niet de gewelddadige latina zijn, een fucking wilde, die het systeem van geweld reproduceerde dat ze ontvlucht was.'
Ze noemen het 'het Ulyssessyndroom', de reeks symptonen waar migranten aan lijden: buikpijn en depressie, slapeloosheid en stress, een verstoorde relatie met eten en seks. Navarro's verteller heeft het allemaal. Net als andere auteurs uit Mexico, zoals Fernanda Melchor of Guadalupe Nettel, benadert Navarro dit 'lot' van binnenuit - een woeste, vaak ontroerende taalstroom die je volledig overtuigt. Zelfs op momenten dat de woede van de auteur tastbaar wordt, is het nog steeds de literaire stem die overheerst. De aanklacht komt hard binnen, juist omdat hij niet politiek wordt gemaakt maar plaatsvindt als dialoog tussen twee mensen - van wie er één dood is. Navarro's verteller zit vast in haar rouw, ze bungelt als het ware tussen venster en straatsteen. 'Daar lag Diego', denkt ze, 'zonder een fotograaf in de buurt, zonder een beeld van hem dat de wereld over ging en voor prijzen genomineerd werd. Niemand bij Diego. Het lichaam van mijn broertje lag daar alleen, zonder echo, zonder slogans, omdat niemand geeft om zomaar een jongen uit een of andere wijk uit Madrid die daar niet eens is geboren ... daar lag Diego, zonder een zee op de achtergrond, of zand of Instagram of kunstenaars en juryleden die zeiden dat zijn dood symbolisch was.'
Nee, zijn dood is niet symbolisch. Hij is echt en hard en volgens zijn zus de 'bewonderenswaardigste' dood die je maar kunt hebben. Diego besliste zelf over zijn lot. Desondanks laat zijn dood een nare, as-achtige smaak achter in haar mond. Letterlijk - want ze eet zijn as op (de oorspronkelijke titel van het boek,Ceniza en la boca,betekent 'as in de mond').
Navarro's proza biedt geen enkele uitweg en is juist daarom genadeloos goed. Dit is hoe trauma voelt, denk je terwijl je haar boek leest. Je hoopt dat de cyclus van geweld stopt, maar voorlopig zit Navarro's verteller vast in haar verdriet. Ze voelt zich nergens meer thuis. 'Ik begreep Diego', denkt ze. Ze mist Mexico - niet het land, maar het idee van 'thuis'.
BRENDA NAVARRO Het geluid van een lichaam Vertaald door Joep Harmsen. Das Mag, 240 blz. Begoña Rivas | Brenda Navarro at de as van haar broer Diego op