'En toen kwam de deurwaarder langs' Onderzoek Gokreclames gericht op jongeren

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
4 juli 2024
Het aantal jonge gokkers is alarmerend. Via voetbalsites of andere populaire kanalen als YouTube en Instagram zijn zij het kwetsbare doelwit van gokaanbieders. Dat mag niet, maar gebeurt volop. 'Pak die kans!'
'Mam, er is iets',zegt Mika (23) aan de telefoon. 'Niet schrikken.' Moeder schrikt. Het is augustus 2023 en Mika woont bij zijn ouders die op vakantie zijn. 'Ik ben alles kwijt', vertelt hij. Op internet is hij verslaafd geraakt aan gokken. Zijn moeder reageert rustig, maar wanneer ze elkaar zien begint ze te huilen. 'Je bent je leven aan het weggooien', zegt ze. Hij heeft echt fijne ouders, vertelt Mika. Niettemin hoort hij woorden die naklinken in zijn hoofd: 'Als je zo doorgaat, gooi ik je het huis uit.'
Gokreclames zijn vorige zomer verdwenen van straat en tv, omdat jongeren en andere kwetsbare groepen er te ontvankelijk voor zijn. Maar online zijn ze toegestaan en daar richten gokbedrijven hun reclame illegaal op kwetsbare jongeren. Dat blijkt uit onderzoek vanDe Groene Amsterdammeren de Data School (Universiteit Utrecht). We vonden honderden advertenties op Instagram en Facebook die expliciet op jongeren zijn gericht. Sommige gokreclames komen voor meer dan zestig procent terecht bij jongeren tussen de 18 en 24 jaar. In totaal worden de regels overtreden door vijf van de negentien onderzochte gokbedrijven, waarbij overheids-nv Holland Casino het vaakst de fout in gaat. Ondertussen neemt het aantal jonge gokkers schrikbarend toe.
In 2017 zat Mikaop de middelbare school in de buurt van Den Bosch, in de vijfde klas van het vwo. De geschiedenislessen waren saai, totdat iemand vertelde over een app. Mika's klasgenoot speelde Governor of Poker. Eerst alleen, daarna met vier anderen die zich ook verveelden in de les. De docenten zagen wel dat ze afgeleid raakten, maar niet waardoor.
Toen een vriend later ontdekte dat je online kon pokeren met echt geld, waren er twee obstakels: ze waren zeventien jaar en online gokken was in Nederland verboden. Grote belemmeringen waren dat niet, want gokbedrijven richtten zich op dat moment op de Nederlandse markt. Al deden ze dat illegaal. Daarbij hanteerden ze wel een minimumleeftijd, maar zonder strenge identiteitscontrole.
'Een paar centjes per keer', zegt Mika. Met een kleine inzet verlies je in een gokronde maximaal wat tientjes. Maar dat geld telt op. Tot en met de zesde klas bleef hij spelen op goksites. 'Als je de lessen niet interessant vond, dan ging je iets anders doen. Docenten wisten het soms ook wel.' In die tijd verloor hij duizenden euro's. 'Toen heb ik bij mijn moeder aan de bel getrokken. Ze had nul inzicht in mijn rekening, want ik was achttien geworden.' Hij sprak af om zijn ouders te machtigen via de bank. Zijn gokaccounts sloot hij af. Dat werkte; hij stopte. Totdat de wet veranderde.
Op 1 oktober 2021werd online gokken legaal in Nederland, als een van de laatste landen in Europa. Engeland ging ons voor in 2005. België en Italië in 2011, Zweden in 2019. In het buitenland zijn politici inmiddels druk bezig met hervormingen, want de verslavingscijfers zijn hoog en ouders schrijven brandbrieven naar de overheid. In Engeland zijn dat met name ouders van gokkende kinderen die voor suïcide hebben gekozen. Ze hebben zich verenigd in de stichting Gambling with Lives. Sinds 2018 voeren ze actie om bewustzijn te creëren over de relatie tussen gokken en mentale gezondheid.
Bij de legalisering in Nederland was de bescherming van jongeren en kwetsbaren een belangrijk thema. De regering wilde mensen begeleiden naar een legaal aanbod waarin gewaakt werd voor gokverslaving. Daarnaast moesten geldstromen zichtbaar worden om belastingontduiking en witwassen te voorkomen.
Eind 2019 reageerde Sander Dekker, toenmalig minister voor Rechtsbescherming, op een motie die de regering verzocht een reclameverbod te overwegen. 'De spelers moeten het legale kansspelaanbod kunnen vinden', vond de VVD'er. 'Daarvoor is reclame nodig.' Een algeheel reclameverbod verdween daarmee van tafel.
In de gokreclames die volgden daalde confetti neer op illusionist Hans Klok in een glitterpak; werd model Kim Feenstra omringd door pratende meeuwen aan een roulettetafel. En riep voetballer Wesley Sneijder 'Bet, BetCity!' in een luxe auto. 'Gewoon je koppie gebruiken', zei hij, terwijl hij zijn hoofd aantikte.
De gokbedrijven gaven maandelijks twaalf miljoen euro uit aan advertenties op bushokjes, billboards, tv, radio en internet. Na anderhalf jaar verdwenen de bekende Nederlanders uit de reclames, omdat ze een te grote aantrekkingskracht hadden op kwetsbare groepen. De campagnes waren zeer succesvol: meer dan tachtig procent van de illegale gokkers is binnen enkele maanden naar de legale markt gegaan, meldt de Kansspelautoriteit (Ksa) die toezicht houdt op de gokindustrie. Veel sneller dan gedacht. De Ksa heeft daarnaast een andere statistiek: ze zien één specifieke groep die is oververtegenwoordigd binnen de zeshonderdduizend gokaccounts op dat moment. Eén op de vijf online gokkers is een jongere.
'Doe wel voorzichtig,want  het is heel verslavend', hoorde Jules (23) in Nijmegen. Op zijn zestiende ging hij met vrienden naar een vaste kroeg. De eigenaresse kenden ze goed. Er stond daar een speelautomaat. Op een avond liep de eigenaresse langs. Ze zag de jongens. 'Prima, wat jullie doen', zei ze. 'Maar doe wel voorzichtig.'
'Dat hoor ik haar nog steeds zeggen', vertelt Jules. 'Dat is een beetje mislukt.' Op een dag zette hij tien euro in op een goksite en won hij honderden euro's. 'Daar is het misgegaan.' Want na die winst zette hij hogere bedragen in. Hij verloor meer dan hij won. Hij zette meer in om de hogere verliezen te compenseren. En verloor meer. Het was een maandenlang proces waarbij de winsten hem het idee gaven dat hij een vaardigheid opbouwde. En de verliezen hem motiveerden om door te gaan. Tot vorig jaar zomer. Toen kwam de deurwaarder langs.
Al een paar maanden na de legalisering reageerden politici geschrokken op de hoeveelheid gokreclames. Ook verslavingsdeskundigen trokken aan de bel - ze verwachtten meer mensen met gokproblemen. Niet veel later meldden klinieken dat ze meer jongeren zagen met gokproblemen. In 2023 hebben Nederlanders 1,39 miljard euro verloren aan gokbedrijven. 135 miljoen euro daarvan was afkomstig van jongeren tussen de 18 en 24 jaar.
Op 1 juli 2023 zijn de 'ongerichte gokreclames' op tv, billboards en bushokjes verdwenen. Het ging om advertenties die iedereen kon zien, dus ook kinderen, laaggeletterden en mensen die rond de armoedegrens leven. Om jongvolwassenen te beschermen mogen gokadvertenties niet meer bij hen terechtkomen. Het regelen van het gedeeltelijke reclameverbod duurde anderhalf jaar. Alleen online mogen gokbedrijven nog adverteren, omdat daar doelgroepen gericht benaderd kunnen worden. Daar hoort een coulanceregeling bij: maximaal vijf procent van de online gokreclames mag terechtkomen bij jongeren onder de 24 jaar of bij andere kwetsbare groepen. Gokbedrijven dienen zelf in de gaten te houden waar hun reclame terechtkomt en of er iets misgaat. Ze moeten het bereik van hun reclameactiviteiten doorlopend onderzoeken, schrijft de Ksa. 'U monitort resultaten en grijpt in.'
Wij onderzochtenanderhalf jaar de advertenties van gokaanbieders op Instagram, Facebook, YouTube en websites. Hiervoor maakten we gebruik van een datascraper, het onderzoeksbureau Nielsen en de Digital Services Act, de recente Europese regelgeving voor grote techbedrijven.
De staatsdeelneming Holland Casino overtrad de regels het vaakst van alle gokbedrijven op Instagram en Facebook, blijkt uit ons onderzoek. Ook Jacks.nl en OneCasino richtten zich daar tot jongvolwassenen. Per advertentie moesten gokbedrijven de doelgroep instellen op 24+, maar dat deden ze niet. We onderzochten alle Nederlandse gokbedrijven met een licentie bij de Ksa en geverifieerde accounts op Instagram en Facebook. Daarvoor analyseerden we 35.000 advertenties van negentien aanbieders.
Holland Casino richtte tussen oktober 2023 en februari 2024 125 advertenties aan jongeren. Eén advertentie kon maandenlang zichtbaar zijn op Facebook en Instagram. In twee gevallen kwamen hun reclames voor meer dan veertig procent terecht bij jongeren van 18 tot en met 24 jaar. De advertenties die zij aan jongeren richtten zijn in totaal 401.727 keer bekeken door die leeftijdscategorie.
Ook via Google kwamen gokreclames bij jongeren terecht, bijvoorbeeld via YouTube en andere populaire websites. We onderzochten daar ruim zevenduizend advertenties. Vier gokbedrijven plaatsten na vorig jaar zomer advertenties zonder leeftijdsgrens, hoewel Google die mogelijkheid wel biedt. Dit zorgde voor meer dan honderd gokadvertenties die jongeren maandenlang konden bereiken op YouTube en websites. Holland Casino staat op nummer 19 in de lijst van de meest actieve adverteerders op Google, nog net achter Coolblue en Albert Heijn. BetCity bezet plek 21.
Gokadvertenties zijn daarnaast ook geplaatst op sites voor jongeren, blijkt uit cijfers die we opvroegen bij onderzoeksbureau Nielsen. In januari vorig jaar adverteerde BetCity met twaalfduizend advertenties op Girlscene.nl. Ook Holland Casino, GGPoker, 777, Circus.nl, Bet365 en Kansino plaatsten advertenties op die site. Dit deden zij voor afgelopen zomer toen er nog geen foutmarge bestond voor gokbedrijven en er helemaal niet op jongerensites geadverteerd mocht worden.
De staatsdeelneming Lotto adverteerde illegaal op Girlscene.nl en Spele.nl voor hun fysieke casino's en ontving daarvoor boetes van de Ksa. Eén misplaatste gokreclame stond gelijk aan een boete van tienduizend euro. Waar vroeger één gokreclame op een jongerensite er een te veel was, mogen er nu duizenden op verschijnen. Zolang die advertenties maar óók worden gezien door veel volwassenen.
Gokbedrijven kunnen jongeren omzeilen door volgens de Ksa te werken met een'whitelist'met sites die niet populair zijn bij een jong publiek.
Maar er zijn natuurlijk twijfelgevallen. Krantensites zoals AD.nl en Volkskrant.nl zijn niet specifiek voor jongeren, maar trekken wel jonge bezoekers. Datzelfde geldt voor Marktplaats.nl - een site waar meer dan honderd gokreclames op worden geplaatst.
Online is het bovendien moeilijk om te zien of iemand verslaafd is of verslavingsgevoelig. Het algoritme herkent alleen de interesse: tijdens dit onderzoek kregen ook wij steeds vaker gokreclames te zien. Zelfs bij de pagina 'Waar vind ik hulp bij gokverslaving?' op de site van Mens en Gezondheid.
Jongeren worden ook via voetbalhet doelwit van gokbedrijven, blijkt uit ons onderzoek. Gokreclames verschijnen op Futbin.com, een populaire website voor jongeren vanaf dertien jaar die het voetbalspel FIFA spelen. De advertenties komen terecht tussen reclames voor schoolboeken en spelcomputers. Zo schreeuwt Kansino om de aandacht van jonge gamers: 'PAK DIE KANS'.
Ook LiveScore Bet en GGPoker bereiken met hun reclames jonge voetballiefhebbers. Dat gebeurt via GOAL, een populaire Facebookpagina over voetbal. Gokbedrijven kunnen samenwerken met bekende pagina's die namens hen advertenties plaatsen. Wanneer bedrijven adverteren via zulke pagina's, staan advertenties alleen geregistreerd in het partneraccount. LiveScore Bet en GGPoker overtreden de wet via deze partnerschappen. Binnen hun eigen advertentieaccounts richten ze zich wel tot volwassenen vanaf 24+.
Sportweddenschappen zijn dan ook populair onder jongeren. Het levert gokbedrijven 35 miljoen euro op: meer dan een kwart van de 135 miljoen euro die jongvolwassenen jaarlijks verliezen.
'Flink schokkend',reageert Tony van Rooij op ons onderzoek. Hij werkt als hoofdonderzoeker gokken bij het Trimbos-instituut. 'We zien keer op keer dat niet de geest van de wet gevolgd wordt, maar de letter van de wet. En regelmatig wordt zelfs de letter van de wet overtreden door jongvolwassenen toch massaal met gokreclames te bereiken. Blijkbaar werken de consequenties niet voldoende om gokbedrijven te ontmoedigen.'
Bij het Trimbos-instituut maken ze zich zorgen. 'Zeker als je rapportages uit het buitenland leest', zegt Van Rooij. In Engeland hebben driehonderdduizend mensen gokproblemen. Niet alleen zij ervaren moeilijkheden, maar ook hun familie, vrienden en collega's. Onderzoekers berekenden dat twee miljoen mensen indirect worden geraakt. In België zijn meer dan 180.000 besluiten genomen waarin iemand is uitgesloten van gokken - vrijwillig, preventief of na uitspraak van de rechter.
'Gokschade is niet alleen dat iemand in behandeling gaat of suïcide gaat overwegen', zegt Van Rooij. 'Er is ook gokschade als iemand langdurig honderden euro's per maand vergokt en daardoor langzaam afzakt op de armoedeladder.'
De verslaving van het gokspel zit in het ontwerp, zegt Ruth van Holst die als neuropsycholoog bij Amsterdam UMC onderzoek doet naar hersenprocessen bij gokverslaving. 'Het spel doet je denken dat je er "beter" in wordt.' Daardoor lijkt het of je leert, omdat je vaakbijnawint; vaker dan in een puur kansspel ooit mogelijk zou zijn. 'We weten uit het laboratorium dat mensen daardoor super gemotiveerd worden en langer doorspelen.' De spellen zijn bovendien zo gemaakt dat 'remmende signalen zo min mogelijk tot je komen', zegt Van Holst, bijvoorbeeld hoeveel geld je verliest en hoelang je speelt, met algoritmen die je zo lang mogelijk laten spelen. Jongeren in het bijzonder zijn kwetsbaar voor gokverslavingen. 'Omdat hun hersenen goed zijn in leren en exploreren. De spellen doen daar een enorm beroep op.'
Dat Mika online goktewerd als eerste door zijn studiebegeleider ontdekt - na zeven meetings. Hij vertelde haar dat hij negatiever was, minder aanwezig en dat de opleiding niet meer bij hem paste. Hij werd doorverwezen naar de huisarts die hem doorverwees naar de specialistische ggz. Een paar maanden later kon hij een vijftal gesprekken krijgen. 'Je hebt verslavingskenmerken', was het eindoordeel van de intake. 'Maar je woont nog thuis en we zien geen noodzaak om je nu in behandeling te nemen.' Mika had op meer gehoopt en viel terug in het gokken. In de zomer van vorig jaar was al zijn geld op. Toen belde hij zijn ouders op hun vakantie.
Zijn moeder wilde dat hij direct naar hulp zocht. Later beschreef Mika dat moment bij de ggz toen hij opnieuw bij ze aanklopte. De studiebegeleider en huisarts zeiden tegen hem dat hij zijn best moest doen om de ggz te overtuigen dat hij hulp nodig had. 'Ik heb gezegd dat voor mij de wereld instortte', vertelt Mika. Daarna kon hij in intensieve behandeling.
Bij Jules sijpelden de signalen van zijn gokproblemen ook door naar zijn omgeving. Er kwamen brieven thuis. 'Van een deurwaarder of een incassobureau.' Kleine aankopen werden moeilijker om te betalen. 'Ik had dan nieuwe kleren nodig, dat deed ik dan met Klarna.' Maar ook dat werd lastig. 'Op een gegeven moment ga je het ene gat opvullen met het andere. Bijvoorbeeld je telefoonabonnement terugboeken.' Hij vond het steeds moeilijker worden 'om helder na te denken'. Misschien kon hij nog eenmaal gokken, een groot bedrag winnen en hoefde niemand ergens achter te komen. Hij nam zich voor om rekeningen te betalen met de terugboekingen - 'maar vervolgens gok je dat toch weer op'.
Jules kon de brieven op de deurmat nog negeren. Maar daarna kwam er een deurwaarder langs. Hij was niet thuis. Zijn moeder deed open. Moeder en Jules zagen elkaar later op die dag. 'Wat is dit?' vroeg moeder. Ze hield een brief vast. 'Er is niets aan de hand', zei Jules. 'Ik ben gestopt.' Maar hij gokte daarna door. 'Zelfs toen ben ik gaan ontkennen', vertelt hij. Zijn moeder werd steeds bezorgder. Ze belde zijn beste vrienden op: 'Het gaat niet goed met hem.'
Jules durfde niet te zeggen hoeveel schulden hij had tijdens de interventie met zijn moeder en vrienden. Hij hield het op 'negenhonderd euro'. In werkelijkheid was het bedrag 14.500 euro. Na de interventie is hij in behandeling gegaan, waarna hij open durfde te zijn naar zijn familie. Ze betalen het bedrag samen af. Jules krijgt perspectief over zijn schulden.
Mika en zijn moeder zijn teleurgesteld in de zorg. Bij Jules is zijn vertrouwen in de overheid beschadigd. 'Ze zijn op geld belust', zegt hij. 'Dat is blijkbaar belangrijker dan de inwoners van je land.'
In 2023 verloren jongeren tussen de 18 en 24 jaar 135 miljoen euro aan gokbedrijven