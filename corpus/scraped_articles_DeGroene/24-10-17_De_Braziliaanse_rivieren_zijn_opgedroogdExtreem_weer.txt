De Braziliaanse rivieren zijn opgedroogd Extreem weer

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
17 oktober 2024
De twintig meter hoge mangaboom fikte als een toorts. Daaromheen de hoge, zwartgeblakerde silhouetten van het vroegere bamboebos. Alle leven is verdwenen uit dit stukje tropen bij mijn huis. De buren ontkwamen nog net aan de vlammen. Zomaar midden in de miljoenenstad Rio.
Brazilië is in de greep van de ergste droogte sinds 1950. Daarbij is het nog warmer dan vorig jaar, toen al het warmste jaar ooit. Zestig procent van het land wordt geteisterd door branden. Niet alleen in de Amazone, ook in steden als São Paulo of Brasilia blijft het dagenlang nacht. Door het roetdak schemert een flauwe rode zon. Overgeven, bloedneuzen, ademnood. In het zuiden sterven honderden mensen door overstromingen. Terwijl ik dit schrijf zitten miljoenen mensen in de wereldstad São Paulo zonder stroom, door stormen zoals daar nooit eerder zijn vertoond.
Toch blijft het opmerkelijk stil over de ramp die zich in het thuisland van het grootste regenwoud ter wereld voltrekt. Want als er ergens gescheurd wordt op de 'snelweg naar de klimaathel' van VN-baas António Guterres, is het hier. De 'rand van een onomkeerbare klimaatramp', waar vijftienduizend wetenschappers onlangs weer voor waarschuwden, wordt hier bereikt.
Dat heeft alles te maken met de ontbossing van het Amazonewoud, de grootste opslagplaats van CO2 ter wereld. Al een paar jaar waarschuwen klimaatwetenschappers als Carlos Nobre dat de Amazone in sneltreinvaart zijn'tipping point'bereikt: het punt waarop het regenwoud voorgoed in een droge savanne verandert. Dat betekent onvermijdelijk de ontploffing van een wereldbedreigende bom die in één keer miljarden tonnen stikstof de atmosfeer in pompt. Het regenwoud is een kwetsbaar ecosysteem, waarbij het bos in droge tijden zijn eigen regen genereert. De boomwortels pompen het water dan uit de grond, waarna het vocht via de bladeren wordt vrijgegeven. Winden nemen de vochtigheid dieper het binnenland in. Ontbossing legt dat hele systeem lam.
Veel grote rivieren in de Amazone-delta zijn nu opgedroogd. De bevoorrading van een stad als Manaus stokt, honderden inheemse volken hebben gebrek aan water, voedsel en medicijnen. 'Allemaal het gevolg van mensenwerk', benadrukken Nobre en zijn collega's. Want steeds zijn het mensen die regenwoud omkappen en in brand steken voor de landbouw.
...