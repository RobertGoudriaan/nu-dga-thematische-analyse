Puin Kroniek van kunst&cultuur

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
29 juni 2023
FOTOGRAFIE Cas Oorthuys
Terwijl de meeste Nederlanders 10 mei 1940 doorbrachten met angstig wachten, rookte aan Amstel 3 de schoorsteen bij fotograaf Cas Oorthuys. 'We hebben meteen allerlei materiaal - communistische pamfletten, brochures - in de kachel verbrand', vertelde zijn vrouw Lydia later. Oorthuys had in het decennium ervoor zijn camera en liniaal ingezet in de strijd tegen het kapitalisme, en via posters, reportages en tentoonstellingen het fascisme aangevallen. De volgende dag fietste het echtpaar naar IJmuiden om per boot naar Engeland te vluchten. 'We zijn maar weer mistroostig naar Amsterdam terug gefietst', vatte Lydia deze actie samen.
In Amsterdam werkte Oorthuys nog even door, maar hij leverde zijn werkcamera in toen zijn foto's bij een pro-fascistische reportage verschenen. (De socialistische en fascistische esthetiek waren in sommige opzichten nou eenmaal inwisselbaar.) Hij kocht een camera en begon Amsterdam te fotograferen. Al snel maakte hij ook pasfoto's voor vervalste persoonsbewijzen en sloot hij zich aan bij de verzetsgroep De Ondergedoken Camera, die de bezetting wilde vastleggen.
Net als Emmy Andriesse, Hans Sibbelee en anderen begaf Oorthuys zich daarvoor op straat met zijn Rolleiflex verborgen onder zijn jas, en legde onder meer verzetswerk, onderduikers en een aanslag op klaarlichte dag vast. Dat was gevaarlijk, en Oorthuys week regelmatig uit. In 1944 werd hij toch gearresteerd, maar na drie maanden vrijgelaten - waarschijnlijk door een voormalige vriend, die SS'er geworden was. Oorthuys nam de camera weer op en fotografeerde de effecten van de Hongerwinter, de schietpartij op de Dam op 7 mei 1945 en de bevrijding. Hij reisde daarna door Nederland voor het fotoboekVerwoesting en wederopbouw,deed hetzelfde in Duitsland en trok door Indonesië voor het fotoboekEen staat in wording- wat Nederland vervolgens tot Oorthuys' ontzetting met geweld probeerde te voorkomen.
Dit bijzondere verhaal hangt aan de muren van het Verzetsmuseum. In de donkere, kronkelende ruimte van het museum, dat de oorlogservaring wil oproepen, hangt de tentoonstellingCas Oorthuys, verzetsfotograafin een lichte, bescheiden maar strak verzorgde zaal. Oorthuys' verhaal wordt helder verteld, met privéfotoalbums, journalistiek werk en objecten in de vitrines, de foto's als aluminiumprints aan de muur en soms tot wandformaat vergroot. Daar zit aangrijpend materiaal bij, zoals Oorthuys' foto van een zwaargewonde vrouw op de Blauwburgwal of het Duitse jongetje omgeven door het puin van zijn stad, en inderdaad de unieke documentatie waar het Oorthuys om te doen was.
De focus ligt op de continuïteit in Oorthuys' maatschappelijke betrokkenheid - van de arbeidsbeweging tot het verzet en daarna Indonesië. Niet op Oorthuys' fotografie zelf en de ontstellende variatie aan onderwerpen en stijlen die bewaard bleven in de half miljoen negatieven.Cas Oorthuys, verzetsfotograaftoont daar tachtig van, niet per se weinig, maar omdat de meeste een vrij klein formaat hebben, voelt dat wel een beetje zo. Toch is de keuze helder en werkt het: het zorgt voor een smal maar coherent en boeiend overzicht van een van Nederlands geliefdste fotografen in oorlogstijd.
Rutger van der Hoeven
Te zien in het Verzetsmuseum in Amsterdam, t/m 14 januari
Cas Oorthuys / Nederlands Fotomuseum | Cas Oorthuys, Bombardement Blauwburgwal Amsterdam, 11 mei 1940