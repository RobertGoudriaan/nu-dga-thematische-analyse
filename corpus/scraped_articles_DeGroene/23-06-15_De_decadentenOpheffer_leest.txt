De decadenten Opheffer leest

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
15 juni 2023
Tijdens een voordracht van uitgever Johan Polak (1928-1992) zei deze - het was ergens in de jaren zeventig - dat Gerard ReveThe Romantic Agonyhad gelezen van de Italiaanse auteur Mario Praz en nadien wist in welke traditie hij thuishoorde: de romantische decadentie. Praz (1896-1982) had een uitgebreide studie gemaakt van de Decadenten in de achttiende en negentiende eeuw.
Wij Reve-adepten kochten dat boek uiteraard meteen en het was absoluut erudiet, maar ook ingewikkeld en meer essayistisch dan wetenschappelijk. Ach, dat donderde niet. Het bezit van het boek was al een deel van de kennis.
In de daaropvolgende jaren werd Mario Praz een grote held van decadent Nederland. Nu moet u zich daar niet te veel van voorstellen. Een decadent in Nederland is iemand die twee pornoplaatjes heeft verzameld en in een oude bijbel heeft verborgen.
In die tijd ontmoette ik Boudewijn Büch met enige regelmaat en die zei me: 'Mijn vriend Frédéric Bastet is op bezoek geweest bij Mario Praz.' En hij overhandigde mij een exemplaar van het literaire tijdschriftMaatstafuit 1976.
'Een heerlijk stuk van die geheime slechterik van een Bastet', zei Büch.
'Was jij niet mee, Boudewijn?'
Boudewijn deed daar heel geheimzinnig over, om te suggereren dat zulks inderdaad het geval was.
Frédéric Bastet (1926-2008) was een dichter, schrijver, essayist en biograaf (over Couperus), archeoloog (hoogleraar klassieke archeologie) en een belangrijk lettré die zelfs de P.C. Hooftprijs won. Hij is ten onrechte weggezakt.
Bastet zou Praz ontmoeten omdat laatstgenoemde een lezing zou houden over Louis Couperus en het Rome van 1900. Bastet wist daar natuurlijk ook alles van af.
De ontmoeting zoals Bastet die inMaatstafbeschrijft, is inderdaad 'heerlijk', zoals Büch zei. Bastet ziet tegen de ontmoeting op. 'Praz is een groot internationaal beroemd man, zijn boeken zijn geconsacreerde meesterwerken - met hem als tijdelijke collega leg ik het natuurlijk hopeloos af! Enfin, denk je dan vervolgens, in godsnaam. Want de verleiding hem persoonlijk te zullen ontmoeten en de kans zijn vermaarde Empire-verzameling te kunnen zien legt veel gewicht in de schaal.'
Een kennis zegt zelfs dat Praz 'het boze oog' heeft en dat maakt Bastet wat angstig. De lezer heeft dan al gemerkt dat het stuk aan alle kanten lekt van de ironie. Bastet: 'Overigens is Praz vermoedelijk zelf op de hoogte van wat men hem toedicht. Hij beschrijft zichzelf als een tweede Merlijn, de zoon van de Duivel. (...) Misschien ook bedoelt hij daar niet méér mee te zeggen dan dat hij een duivelskunstenaar is.'
Je merkt aan alles dat Bastet zich ongelooflijk heeft verheugd op deze ontmoeting. Hij schetst een paar pagina's lang de denkwereld van deze duivelskunstenaar. Hij doet dat op negentiende-eeuwse wijze. De stad (Rome) wordt beschreven, de buurt en dan het huis en vervolgens de binnenkant van het palazzo. We worden meegevoerd langs spiegelzalen met marmeren beelden en kristallen kronen, boeken in witgelakte kasten, rijk gedrapeerde gordijnen, het kan niet op. Decadente overdaad alom.
'Dan', schrijft Bastet, 'als deus uit een of andere onnoembare machina, staat Merlijn plotseling voor ons.' En dan weet je het: Mario Praz en Frédéric Bastet is geen match. Bastet spreekt vloeiend Italiaans, maar Praz wil Engels spreken.
Bastet: 'We luisteren: want we hoeven gelukkig niet veel te zeggen, Praz praat en zal voorlopig niet meer ophouden. Het gesprek gaat eerst over Couperus. Praz kan hem niet zo erg bewonderen, maar hij kent hem eigenlijk slecht en heeft gedeeltelijk juist de verkeerde boeken gelezen:Majesteit, Wereldvrede,in de Italiaanse vertaling van Verga.Van oude Menschenkent hij uit de Engelse uitgave en kan zeker zijn goedkeuring wegdragen.Iskander?Nooit van gehoord, maar hij vindt het aardig te weten dat Couperus zich voor Alexander heeft geïnteresseerd. Voor het overige vindt hij dat Couperus in Rome alle kansen heeft laten voorbijgaan om belangrijke tijdgenoten te leren kennen.De berg van lichtis epigonenwerk van de derde rang. Couperus was wel een grote decadent misschien, maar verder toch een echte bourgeois. Merkwaardig criterium: Couperus heeft zelfs nog niet eens een aardige verzameling aangelegd! Ik vind het wijselijk het gesprek maar eens op iets anders te brengen.'
Praz praat en praat. 'En dan is de tijd al weer om. Merlijn heeft voor het bezoek kennelijk precies anderhalf uur uitgetrokken. Het boze oog heeft niet gewerkt.'
In Engeland (vooral in Oxford) barst in die jaren de discussie los over de vraag ofThe Romantic Agonynu werkelijk zo van waarde is. Ik denk van wel.
In de grote hoeveelheid schrijvers die Praz noemt en die in de weer waren met sadomasochisme, met het occulte, met het katholicisme, met mythes en symbolen, met zelfmoord, moet Gerard Reve vrienden hebben ontmoet.
Couperus was wel een grote decadent misschien, maar verder een bourgeois