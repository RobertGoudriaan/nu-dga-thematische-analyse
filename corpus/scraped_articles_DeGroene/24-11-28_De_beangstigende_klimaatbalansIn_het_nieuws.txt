De beangstigende klimaatbalans In het nieuws

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
28 november 2024
Probeer de mensen niet te veel angst aan te jagen, krijgt Camille Étienne toegefluisterd vlak voordat ze een tv-studio instapt. De klimaatactiviste wil mensen uit hun sluimerstand schudden en ze gelooft dat angst een krachtige katalysator kan zijn. De waarschuwing dat tv-kijkers daar niet op zitten te wachten is 'kenmerkend voor de manier waarop politici en media met klimaatverandering omgaan', zegt Étienne in een interview met Ewald Engelen (pagina 20 van dit nummer). 'Het moet wel leuk blijven, positief, optimisme, lichtpuntjes. Er is al zoveel slecht nieuws.'
Wellicht ten overvloede, maar hier is een greep uit het slechte klimaatnieuws van de afgelopen weken:
- Over een kleine twee maanden betrekt een nieuwe president het Witte Huis die verkondigt dat klimaatverandering een verzinsel is en van plan is alle vergroeningsmaatregelen van zijn voorganger de nek om te draaien en volop te boren naar olie en gas. Door zijn winst komt naar schatting zo'n vier miljard ton extra CO2 in de atmosfeer, berekende Carbon Brief. Dat is ongeveer evenveel als de jaarlijkse uitstoot van de EU en Japan bij elkaar opgeteld.
- Shell boekte een overwinning in het hoger beroep van de klimaatzaak aangespannen door Milieudefensie. In eerste aanleg had de rechter besloten dat de olie- en gasproducent zijn CO2-uitstoot met 45 procent moest terugdringen en ook een 'inspanningsverplichting' had om iets de doen aan de uitstoot van zijn klanten. Het Hof zette daar een streep door en wie goed luisterde kon oliebazen overal ter wereld een zucht van opluchting horen slaken.
- De totale wereldwijde CO2-uitstoot was vorig jaar hoger dan ooit. De hoop dat we na de coronadip een piek hadden bereikt en de daling kon worden ingezet, blijkt gelogenstraft. Zelfs het gebruik van steenkool, een van de meest vervuilende fossiele brandstoffen, bereikte in 2023 een recordhoogte.
- Van het aangekondigde 'einde van het fossiele tijdperk' is vooralsnog dus weinig terechtgekomen en de klimaattop in Bakoe kon daar geen verandering in brengen. In een vage afspraak beloofden rijke landen over tien jaar driehonderd miljard euro aan klimaatfinanciering beschikbaar te stellen, terwijl er volgens wetenschappers minstens vier keer zoveel nodig is. Een schoffering van de kwetsbare landen die nu al hard worden geraakt door klimaatrampen.
Maar goed, kennelijk stoot bangmakerij mensen af, dus nu volgen wat lichtpuntjes:
+ Zelfs de sloophamer van Trump zal de groene transitie niet stoppen, zeker niet nu de opmars van schone energie voor een groot deel wordt aangejaagd door China. Alleen al vorig jaar installeerde dat land meer zonnepanelen dan de Verenigde Staten in hun hele bestaan.
+ De juridische overwinning van Shell is een minder grote klap voor het klimaat dan op het eerste oog lijkt. Opnieuw bevestigde het Hof dat klimaatverandering een mensenrechtenkwestie is. En niet alleen overheden, ook fossiele vervuilers dragen daarvoor een verantwoordelijkheid. De opluchting bij de oliebazen is dan ook voorbarig; nieuwe klimaatzaken zijn in de maak.
+ De uitkomst mag dan vies tegenvallen, er kwam wél een akkoord in Azerbeidzjan. Zelfs onder een ongunstig politiek gesternte blijven landen onderhandelen om de opwarming van de aarde af te remmen. Volgend jaar is er in Brazilië een nieuwe ronde met nieuwe kansen, en nu eens in een gastland dat zich opwerpt als klimaatkampioen.
Veel rooskleuriger valt de balans niet op te maken, een positief einde zou geen recht doen aan de beangstigende situatie. Klimaatverandering is een 'supra-liminaal object', citeert Étienne de Duitse filosoof Günther Anders. 'Niet sub-liminaal, ónder ons bewustzijn, maar bóven ons bewustzijn. Het is te groot om cognitief te bevatten.' En als de cognitie tekortschiet, moeten we ons misschien wat meer verlaten op emoties, zodat we eindelijk uit onze sluimerstand komen en er in de toekomst wat vaker positief klimaatnieuws te melden valt. Het moet tenslotte wel leuk blijven.
'Klimaatverandering is te groot om cognitief te bevatten'