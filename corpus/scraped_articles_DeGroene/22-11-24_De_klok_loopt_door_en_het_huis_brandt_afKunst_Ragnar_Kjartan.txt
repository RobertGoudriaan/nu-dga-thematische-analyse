De klok loopt door en het huis brandt af Kunst Ragnar Kjartansson

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
24 november 2022
Herhalingen hebben de reputatie saai te zijn, maar dat is bij Ragnar Kjartansson niet het geval, zo blijkt uit de tentoonstelling in museum De Pont in Tilburg.
'Wiederholungslust' klinkt net iets mooierdan herhalingslust. Het Duitse woord stond boven een artikel dat het Duits-Engelse kunsttijdschriftParkettin 2014 plaatste over de IJslandse kunstenaar Ragnar Kjartansson. Een kunstenaar die op dat moment 38 was, maar al zo'n duidelijke reputatie had opgebouwd dat het inmiddels legendarische tijdschrift een hele sectie aan hem wijdde.
Herhalingen hebben de reputatie saai te zijn, maar dat is bij Kjartanssons kunst niet het geval, zo blijkt uit de tentoonstelling die museum De Pont samen met de kunstenaar maakte, de eerste in Nederland. Al bij binnenkomst klinken de tonen van een e-mineurakkoord door het museum, het is het werkWoman in E. Tijdens de openingstijden van de tentoonstelling staat daar iemand continu dat ene akkoord aan te slaan op een elektrische gitaar, soms snel, soms met lange tussenpozen. Het is geen willekeurige klank: het is het eerste akkoord dat je leert. Het makkelijkste. Twee vingers naast elkaar op twee snaren naast elkaar - ook een herhaling.
Maar deze gitaarspeler staat verstopt achter een enorm rond gouden glittergordijn, je moet er doorheen om de details te zien. Daar staat, in het midden van de cirkel, een jonge vrouw, gehuld in een gouden glitterjurk met een versterker op een plateau dat ook met gouden glitterdraden is versierd, en ronddraait. Zij bepaalt het ritme, de manier van snaren aanslaan, of ze naar het publiek kijkt of niet. Het publiek moet kiezen wat het doet: meelopen met de muzikant, of haar ongegeneerd bekijken? En is het wel beleefd haar hier achter te laten, terwijl er verder niemand in de gouden cirkel staat?
Kjartansson gebruikt vaak muziek, theater, opera en schilderkunst in zijn performances. Zijn werk ziet er daardoor vaak glad en gepolijst uit, maar het breekt vervolgens ook hard door de betovering van het glazuur. Zo trad de kunstenaar bij een van zijn eerste grote internationale performances op als schilder. Gedurende de Biënnale van Venetië van 2009, 144 dagen lang, maakte Kjartansson elke dag zes uur lang, rokend en drinkend, een schilderij van een in een witte boxershort gehuld mannelijk model dat samen met de kunstenaar rondhing in het door IJsland gehuurde palazzo. Op de 144 schilderijen die hij toen maakte, allemaal present in Tilburg, zie je dus steeds datzelfde witte mannenlijf. Vaak met een gitaar in zijn armen, soms languit op bed liggend, bier drinkend, uitkijkend over het Canal Grande. Het is het cliché van hetdolce far nientevan de kunstenaar en zijn model dat zo'n grote plek inneemt in de kunstgeschiedenis. Er was zo weinig afwisseling dat Kjartansson oudere schilderijen in miniatuur opnieuw op het doek schilderde, als een Droste-effect.
De titel van dit werk,The End, verwijst naar het eind van de schilderkunst, het eind van de dominantie van de kunstenaar als witte man, en knipoogt zelfbewust naar het begin van de roem van de witte man die dit allemaal had bedacht en uitgevoerd, Kjartansson zelf. Want als je op je 33ste in je eentje je land vertegenwoordigt op de Biënnale moet het wel raar lopen als er daarna niet meer internationale opdrachten en exposities volgen.
Die tentoonstellingen kwamen er. In Zwitserland, in het pas geopende Migros Museum, in 2012, en daarna in meerdere grote hippe musea van de VS tot Moskou. Voor de tentoonstelling in De Pont is een selectie gemaakt van vooral nieuwe werken, één live performance en een nieuwe presentatie van een performance uit 2017. In de eerste zalen overheerst de schilder- en tekenkunst. Er liggen schetsboekjes die helaas steeds maar één pagina tonen. Er hangen schilderijen die Kjartansson maakte van de Eldhraun in 2019, een gebied ontstaan op de lava die vrijkwam bij een vulkaanuitbarsting in 1783. De tocht van Kjartansson er naartoe, het weerstaan van kou en wind zijn even belangrijk als de schilderijen zelf, en dat maakt het als werk aan de muur minder overtuigend. Want meer dan aanzetten voor een landschap zijn de schilderijen niet.
Veel poëtischer en intrigerenderzijn deScenes from Western Culture,korte en langere films gemaakt tussen 2015 en 2021. Naast en boven elkaar aan een muur gehangen zijn het vensters op de westerse luxewereld. Een stel aan tafel in een restaurant, twee geliefden in bed, een vrouw die baantjes trekt in een zwembad, twee mannen die een gesprek hebben bij een open haard over de kunstboeken die op de designertafel voor hen liggen. En tussen al die gemoedelijkheid tikt een grote slingerklok in een hal de seconden weg, en brandt er op een ander scherm een huis in anderhalf uur af.
Het bekijken van het werk is bijna frustrerend: het kost al tweeënhalf uur om de langste film van begin tot eind te zien, en het is menselijk onmogelijk om tegelijkertijd de andere films uit deze serie ook in detail te volgen. Er gebeurt bovendien weinig onverwachts in de films. Kinderen spelen, volwassenen herhalen hun handelingen, alleen de klok loopt door en het huis brandt af.
Dat betekent niet dat het saai is. Want als de kortere films opnieuw beginnen, ontdek je nieuwe details, de statische beelden blijven trekken. We moeten het werk zien als een verbeelding van de claustrofobie die Kjartansson ervaart in de westerse wereld, zo meldt de toelichting. De niets-aan-de-hand-scènes blijken geïnspireerd op de taferelen uit het werk van Rococo-schilder Jean-Antoine Watteau (1684-1721).
De gelijkenis of bewondering tussen de hedendaagse IJslander en de Franse kunstenaar die aan het begin van de achttiende eeuw naam maakte, is verder te trekken. Want Watteau specialiseerde zich in theaterscènes, een van zijn bekendste schilderijen is die van pierrot 'Gilles': een enscenering van de pierrot met de toeschouwers aan zijn voeten. Ook Kjartansson gebruikt naast de schilderkunst vooral de podiumkunsten als extra muur in zijn performances.
Kjartansson groeide op met theateren muziek: zijn vader was muzikant, zijn moeder is actrice. Aan het oudste werk in de tentoonstelling, of beter gezegd langst groeiende, begon de kunstenaar nog tijdens zijn opleiding, en daarbij zette hij de acteertalenten van zijn moeder meteen in. In de filmserieMe and my Motherliet hij haar sinds 2000 elke vijf jaar op hem spugen, voor de camera, in de huiskamer. Kjartansson bracht hiermee naar eigen zeggen een hommage aan het werk van performancekunstenaar Carolee Schneemann, die ook lichamelijke vrijheid bood aan vrouwen. Tegelijk laat hij zien hoe acteurs emotionele technieken gebruiken om gevoelens over te brengen.
In de tentoonstelling zijn alle edities naast elkaar te zien. Onverbiddelijk zichtbaar is de veroudering van moeder en zoon, maar dat is niet het onderwerp. Wat in de eerste editie nog als een grap voelt, als een bedacht gebaar, waarover moeder én zoon beiden hun lachen niet kunnen inhouden, wordt steeds ernstiger. Het spugen is menens, de emotie oprecht. Het kunstwerk herhaalt zich, in een omgekeerde analogie met de stelling van Marx over de herhaling van de geschiedenis. Dit kunstwerk toont zich eerst als klucht, dan als tragedie.
Diezelfde ontwikkeling is te zien bij de andere herhalingswerken van Kjartansson. Bijvoorbeeld in 2013 toen Kjartansson de rockband The National vroeg zes uur lang hetzelfde drie minuten durende nummerSorrowte spelen in het MoMA voor publiek. Dat klinkt als een oersaaie exercitie maar het effect moet intens zijn geweest, zelfs een kwartier kijken naar de video kan al voor kippenvel zorgen. De herhaling die de meeste (pop)muziek wat betreft coupletten en refreinen kenmerkt, en die in een reguliere opvoering een prettige fictiewereld oplevert waarin je weet wat gaat komen, wordt een dwangbuis. De uitvoerders verliezen door die continue herhaling hun podiummaskers. Mede dankzij de uiterst professionele videoregistratie volg je de vermoeidheid op de voet totdat het pijnlijk wordt. Het publiek, dat elke keer als het nummer opnieuw begint, harder lijkt te joelen en klappen, is net zo intensief betrokken bij dit optreden.
Performancekunst hoorde je volgens het gebruik uit de jaren zeventig niet te repeteren: het verschil met theater was juist dat het oprechte emoties waren, van tevoren bedacht, maar zonder het masker van de acteurs. Kjartansson blijft ook in zijn recentste werken tornen aan die regels. De vrouwen dieWoman in Euitvoeren reageerden op een oproep waarin gesteld werd dat ze een gitaar moeten kunnen stemmen en een snaar vervangen, en minimale kennis van de gitaar moesten hebben. Zijn ze muzikant, of dirigeren ze hun publiek?
Het nieuwste werkin de tentoonstelling isNo Tomorrow. Al in 2017 liet de kunstenaar het werk live uitvoeren, de verbeelding zoals die nu is gemaakt, met zes enorme ledschermen rondom de toeschouwers en uitgekiend geluid, geeft het een extra dimensie. Het kan worden omschreven als acht vrouwelijke dansers die gitaarspelen - muziek gecomponeerd door de gitarist van The National - en dansen, maar zo eenvoudig is het niet.
De acht vrouwen dragen allemaal een spijkerbroek, een wit shirt, witte sokken en een akoestische gitaar. De camera's staan vanuit het midden gericht op de zaal rondom, de vloer spiegelt en op de achtergrond hangen zeegroene gordijnen. De vrouwen spelen soms gelijktijdig op hun gitaar, soms vullen ze elkaar aan, terwijl ze zich lopend, soms springend, verspreiden over de ruimte - en dus rondom de toeschouwers, en daarmee hedendaagse reacties vormen op dePierrotvan Watteau.
De schermen zijn zo groot dat de vrouwen bij een bepaalde afstand even groot lijken als het publiek, soms ook groter of kleiner. De blikken naar elkaar, de choreografie en het zingen maken het werk tot een dubbele bezwerende performance waarvan het publiek het centrum vormt.
Dat de titelNo Tomorrowverwijst naar de romanPoint de lendemainvan Dominique Vivant Denon, in 1804 de eerste directeur van het Musée Napoléon, het latere Louvre, is een typische extra Kjartansson-laag. Want in die roman gaat het over de onduidelijke grens tussen theater en werkelijkheid. In 2003 werd het in het Nederlands vertaald alsEenmaal, immermeer. Pakkender kon die titel de emotie bij het werk van Kjartansson niet samenvatten: van het werk van deze IJslandse kunstenaar krijg je niet snel genoeg.
Het spugen is menens, de emotie oprecht. Het kunstwerk herhaalt zich. Eerst klucht, dan tragedie