Heksen of dames? Dichters&Denkers

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
18 april 2024
VoorBaba Jaga legde een eiputte de KroatischNederlandse schrijfster Dubravka Ugresic gretig uit de Slavische mythologie. Maar vooral openbaarde ze de binnenwereld van oudere vrouwen.
Er bestaat een Russisch sprookjewaarin een tsarendochter verliefd wordt op de zoon van een koopman. De boze stiefmoeder van het meisje dwarsboomt hun liefde en stuurt haar terug naar het rijk, dat verborgen ligt achter 'zeven heuvels, zeven bergen en zeven zeeën'. De jongen, Ivan, reist haar achterna, en hij vindt haar, maar hij kan haar hart niet bereiken. 'Om tot haar hart door te dringen, moet hij de zee oversteken. Aan de overkant staat een eik, in de top van die eik zit een kistje, in dat kistje een haas, in de haas een eend en in de eend een ei. In dat ei ligt de liefde van het tsarenmeisje verborgen.' Ivan vindt het ei, maar dit is niet genoeg. Het meisje moet het ei opeten voordat haar liefde voor Ivan weer zal opvlammen. Met wat omwegen en trucjes eet het meisje het ei tenslotte op, en het loopt goed af - maar het was nogal een beproeving.
InBaba Jaga legde een ei,van de Kroatisch-Nederlandse schrijfster Dubravka Ugresic, wemelt het van de sprookjes en mythes. Het boek, dat postuum verscheen - Ugresic stierf op 17 maart vorig jaar - in een werkelijk schitterende vertaling van Roel Schuyt, is een testament van de reikwijdte van Ugresic' creatieve en intellectuele krachten, een tour de force van vertellersgeluk, ontwrichtende humor en meeslepende, diepgaande menselijkheid.
Wat gebeurt er precies in dit boek, en wie is Baba Jaga? Ugresic put uit een reservoir van verhalen en bijgeloof uit de Slavische mythologie over de klassieke 'oerheks', een oude, alleenstaande vrouw die in een huisje in het bos woont, kinderen opeet en magische krachten bezit. Soms schiet de heks je te hulp, maar meestal zet ze haar kracht in om angst aan te jagen. Ze dwaalt rond in de fantasie van kinderen én volwassenen en is nooit ver weg - ook niet in het Westen, dat haar eigen reïncarnaties van Baba Jaga kent, die Ugresic uitvoerig benoemt. Maar het zwaartepunt van het boek ligt bij de talen en culturen uit Ugresic' jeugd, het voormalige Joegoslavië, waar ze tot 1991 woonde en waar de invloed van de Russische cultuur altijd sterk aanwezig was.
Het boek bestaat uit drie delen. In deel 1 gaat de verteller, een schrijfster die erg op Ugresic lijkt, op bezoek bij haar moeder in haar flatje in een Zagrebse nieuwbouwwijk. Ze wordt oud, de moeder, haar woorden zijn 'in de war geraakt' en er zit een 'spinnenweb' in haar hoofd, waardoor ze zich regelmatig verspreekt en de kluts kwijt is. Zij wordt kleiner, de buitenwereld wordt groter, en in dit proces lijkt de moeder te verdwijnen. Haar koppige, excentrieke, soms ronduit botte taferelen zijn 'signalen van een fundamenteel lijden dat al jarenlang in haar smeulde, van een permanent aanwezig gevoel dat niemand haar zag, dat ze voor iedereen onzichtbaar was'.
Ouderdom maakt onzichtbaar. Door haar moeder een hoofdrol te geven, haar gedragingen en pijn centraal te stellen, doet Ugresic dat deels teniet. Het 'dossier' van haar moeders leven is gesloten, behalve de herinneringen aan Varna, de stad van haar kindertijd. Samen met Aba, een jonge vrouw die haar moeder af en toe helpt, reist Ugresic af naar die 'vijandige, onweersachtige stad', waar ze niets van waarde vindt. Ze probeert haar moeder op te vrolijken door Bette Davis te citeren:'Old age is not a place for sissies.'Wat betekent dat? vraagt de moeder. '"Dat ouderdom niet iets voor slappelingen is." "Dat is het ook niet", zei ze, ineens helemaal opgemonterd.'
Deel 2 speelt zich af in een hotel in een Tsjechische badplaats. Op een dag komen daar 'drie opvallende, schilderachtige gedaanten' de lobby in. De receptionist schrikt; wat doen deze afgetakelde vrouwen in dit sjieke hotel? 'Je kon haar nauwelijks nog een menselijk wezen noemen', denkt hij over de vrouw in de rolstoel. 'Ze was eerder een restant van een menselijk wezen, een antropoïde spruitje.' Achter de rolstoel loopt een lange, dunne vrouw, die 'voor haar jaren nog wonderlijk rechtop' staat; en de derde vrouw, met grote, gouden oorbellen enshabbygeblondeerd haar, heeft zulke enorme borsten dat ze naar voren leunt. Het zijn Pupa, Kukla en Beba, oude vriendinnen van Ugresic' moeder, die Ugresic hier tot ware sprookjesdimensies optilt. Want zijn het heksen, dit opmerkelijke trio, of gewoon seniele oude dametjes?
Wat volgt is een reeks absurde, hilarische avonturen. De vriendinnen tieren door het hotel én door alle aannames die mensen over oude vrouwen hebben. Ze raken aan de praat met Dr. Topolánek, bijvoorbeeld, een ouderdomsspecialist die lachwekkende toespraken houdt voor het kleine clubje gerimpelde clientèle. Want, merkt de verteller op, als in een echt sprookje, 'zijn badplaatsen en kuuroorden immers niet de plekken waar je de illusie wordt geboden dat je de ouderdom nog even kunt uitstellen? Ja, voor zulke oude heksen is een kuuroord een natuurlijk milieu, veel kuuroorden lijken speciaal voor oude dametjes te zijn ingericht, alleen spreekt men tegenwoordig niet meer van een kuuroord, maar - oude wijn in nieuwe zakken - van een wellnesscentrum'.
Ook zijn er politieke intermezzo's - 'hier zijn we de lezer enige uitleg schuldig', over Tito, of het uiteengevallen Joegoslavië - en meer existentiële bespiegelingen. Het leven kan alle kanten op, dat is zo, maar vaak is het toch een 'onbeschrijfelijke janboel'. 'Zodra we geboren worden', staat er, 'krijgen we een onzichtbaar bundeltje in onze handen geduwd en gaan we als padvinders op weg om ons levenspad te verkennen. Allemaal met onze eigen, onzichtbare coördinaten in de hand. Dat maakt ons leven tot een nerveuze speurtocht, en misschien komt het wel daardoor dat we zo verbijsterend weinig weten over het leven van een ander, hoe dierbaar en vertrouwd die ook is.'
Deel 3 is een commentaar op de twee eerdere delen, geschreven door Dr. Aba Bagay, de jonge vrouw uit deel 1. Van een uitgever krijgt zij het verzoek het manuscript van de naamloze schrijfster van commentaar te voorzien, en dat doet ze, uitvoerig en gedetailleerd, waardoor dit laatste deel een soort metacatalogus van kennis over Baba Jaga wordt, een 'tekstueel patchwork (...) van elementen uit de meest uiteenlopende folkloristische en mythologisch-rituele tradities'. Ook zijn er voetnoten, zoals over de titel: 'Wel is er een alternatieve verklaring mogelijk, namelijk dat een ei, grof gezegd, een symbool voor (vrouwelijke) creativiteit is. Dat zou betekenen dat de schrijfster zich met Baba Jaga identificeert. Als we deze redenering doortrekken, komt er van de vrouwelijke creativiteit een vrij somber beeld naar voren. Vrouwelijke kunstenaars zijn Baba Jaga's, dat wil zeggen geïsoleerde en gestigmatiseerde vrouwen die van hun sociale omgeving zijn gescheiden. (...) Net als Baba Jaga in een Russisch sprookje spelen ze slechts een beperkte en marginale rol.'
Deze humor is geworteld in Ugresic' persoonlijke ervaring met wat het betekent om als verstotene te worden behandeld. In 1991, toen zij zich uitsprak tegen het oplaaiende nationalisme in Kroatië, werd ze gezien als verrader en publieke vijand en maakten politici en journalisten haar uit voor 'heks'. Ze verliet haar thuisland en kwam na wat omwegen in Nederland terecht. Misschien was dit het moment waarop Ugresic' Baja Jaga een uitgesproken dissident karakter kreeg - niet alleen is zij een eenling of een verstonene, ze is ook een vrouw met verstorende kennis en een buitengewoon kritisch potentieel. 'Haar drama', schrijft Ugresic, 'is het drama van de ouderdom; haar verhaal is een verhaal van uitstoting, gedwongen afvalligheid, onzichtbaarheid en een gedwongen marginalisering.'
Zo zijn we weer terug bij de moeder uit deel 1. Deel 3 ontspringt uit deel 2 en deel 2 uit deel 1, alsof we steeds dieper afdalen, een afpellende, binnenwaartse reis maken, zoals in het Russische sprookje over Ivan en de tsarendochter. Het ei, de symbolische kern van het boek, is 'zowel graf als een baarmoeder'; de kracht van Baba Jaga is scheppend én vernietigend. Ugresic omarmt het 'grillige karakter' van Baba Jaga en eist, zoals Niña Weijers zegt in haar voorwoord, het recht op een schrikbeeld te zijn. In een 'vrouwvijandige verbeelding' doen we er goed aan Baba Jaga verder te cultiveren en zichtbaar te maken. We hebben verstorende, rebellerende, feministische elementen nodig in een maatschappij die de status quo steeds krampachtiger vasthoudt.
'In het begin vallen ze u niet op', schrijft Ugresic in de openingsscène vanBaba Jaga legde een ei. 'Ze trekken als schimmen aan u voorbij, pikken in de lucht om zich heen, schuifelen langzaam over straat, slepen met hun voeten over het asfalt, trippelen met kleine muizenpasjes voort, met een boodschappenkarretje of achter een rollator die met allerhande zinloze zakjes en tasjes is behangen, als een gedeserteerde soldaat die nog altijd met volle bepakking rondloopt.'
Misschien is het waar dat we ons omringd zien door heksen. Misschien is het waar, zoals volgens een oud Polynesisch spreekwoord, dat oude vrouwen geluk brengen. En misschien is het waar dat Ugresic, via de stem van folklorespecialist Aba, zélf haar boek duidt - het is, zegt Aba, een 'binnenstebuiten gekeerd sprookje'.
Wat het boek ook moge zijn, het is een intelligente, intense en ontroerende leeservaring die de binnenwereld van oudere vrouwen blootlegt op een manier die ik maar zelden ben tegengekomen. Zo leven zij door, Ugresic en haar heksen, een schitterend scala aan 'typologische varianten' van die vreemde, ietwat angstaanjagende oude vrouw, die we allemaal weleens zijn tegengekomen.
Merlijn Doomernik / Lumen | Dubravka Ugresic schreef een 'binnenstebuiten gekeerd sprookje'