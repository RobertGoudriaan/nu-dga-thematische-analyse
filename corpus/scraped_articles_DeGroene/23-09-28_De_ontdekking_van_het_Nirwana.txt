De ontdekking van het Nirwana

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
28 september 2023
De zelfverzekerde welluidendheid van Tommy Wieringa geeft je een weldadige leeservaring, maar heeft ook beperkingen.
Elke roman doet de onuitgesprokenbelofte dat hij je meeneemt op een reis die de grenzen van je ervaringen gaat verleggen en bij de nieuwe Tommy Wieringa is dat nog iets sterker.Nirwana,aangekondigd als 'wervelend epos', slagroomtaartdik, na zes jaar romanstilte, gold op voorhand als de grote literaire najaarssensatie, en de openingshoofdstukken voeden de verwachting van een echt spektakelstuk.
'Mulischiaans' is zelden een terecht label, maar hier ontkom je er haast niet aan. De elementen uit die eerste vijftig pagina's herinneren zo sterk aan diens magnum opus dat we mogen aannemen dat Tommy hier ruiterlijk zijn pet afneemt voor Harry.
Eerst belanden we in een groot familiefeest in een Wassenaarse villa, ter gelegenheid van de honderdste verjaardag van Willem Adema, dat kleinzoon Hugo, kunstenaar, met de nodige weerzin vroegtijdig verlaat.
Vervolgens is er een stomtoevallige ontmoeting binnen de Amsterdamse grachtengordel. Vlak bij oorlogsinstituut Niod loopt Hugo een man tegen het lijf met een, jawel, 'Fidel Castro-achtige vechtpet' op: ene Tommy Wieringa, die voor een roman onderzoek doet naar het foute oorlogsverleden van precies díe grootvader. Bij een lunch in Mulisch' publieke huiskamer Americain verklapt die schrijver dan ook nog zijn grootvader te beschouwen als een eigentijdse 'Alcibiades' - juist, van die andere gedoodverfde bestseller.
Als je bereid bent dit allemaal niet te zien als parmantige ijdelheid maar als ironische spielerei kun je er om grinniken.
In succesromans alsJoe speedboot(2005) enDe heilige Rita(2017) handelde Wieringa in avontuur en plattelandssentiment, ditmaal strooit hij met de ingrediënten: de Tweede Wereldoorlog, een aanklacht tegen de fossiele industrie, een familiedrama, een Quote-500milieu, een scheut erotiek, een vleugje zenboeddhisme, een liefdesgeschiedenis, een finca met zwembad op Ibiza (doeltreffend omslagbeeld), de Amsterdamse kunstwereld, maar Wieringa vergeet ook de afhaalchinees in het Drentse Westerbork niet en deelt wat glansrolletjes uit aan zorgzame vrouwen in de schaduw.
Voor elk wat wils. Het geeft, in elk geval voor de eerste paar honderd pagina's, een weldadige leeservaring. Dat doet hij door een aantrekkelijk tableau van eigenzinnige personages en bijfiguren neer te zetten. Zo is er een verrukkelijke passage waarin Hugo dineert met Rudi Fuchs. Elke scène heeft bovendien een sterke specifieke ambiance. 'De sneeuw joeg over het zwarte grachtenwater en bleef liggen op fietszadels en vensterbanken.' 'De crèmekleurige Audi Spyder reed door zijn beeld, langzaam tolden de wielen rond de rode remklauwen.'
Wieringa's verbeeldingswereld doet zich hierdoor aan je voor als iets dat ter plekke ontstaat, voor het eerst. Zo laat hij Hugo's tweelingbroer van de trap lopen met twee treden tegelijk, en dan volgt er: 'De wereld was zijn wedstrijd, dacht Hugo. Als tien mensen tegelijk hun glas neerzetten hoorde je het zijne erbovenuit.' Die zelfverzekerde welluidendheid draagt eraan bij dat je deze roman moeilijk weg kunt leggen.
Toch zit juist hierin ook een beperking. Wat Wieringa namelijk ook uitstekend kan is evidenties formuleren op zo'n manier dat ze bijna fonkelnieuwe inzichten lijken: 'De magnetometer van het kapitaal zwaait altijd uit naar rechts.' Of: 'Aardolie, gas en steenkool, daaruit bestaat Prometheus' tweede geschenk aan de mensheid, hoogcalorische energiebronnen voor de wereldbrand.'
Maar terugvertaald staat hier wat we dagelijks in elke krant kunnen lezen. Het klimaat gaat naar de knoppen en de fossiele bedrijven zijn daaraan schuldig. Verpersoonlijking van dat kwaad is diezelfde Willem Adema, gemodelleerd naar Pieter Schelte Heerema, die na zijn jaren alsUntersturmfürhrerbij de Waffen-SS schatrijk werd in deoffshore-business.
Kleinzoon Hugo krijgt een dagboek in handen, via zijn vroegere gouvernante Beth, die zich in het leven van Tommy Wieringa opwierp als pleegmoeder. Na haar dood laat ze het aan beide mannen na, maar Hugo snaait het slinks voor de speurneus-romancier weg. Al blijft hij als romanpersonage overduidelijk het ondubbelzinnige vehikel van de auteur en zijn opvattingen. Over de foute grootvader levert dat variaties op in de trant van: 'Ook in zijn latere leven was hij nog altijd een soldaat die de verovering van de aarde najoeg.'
Omdat Wieringa werkelijk elke lezer wil behagen, ook degene die traag van begrip is, en óók de scholier die er een leesverslag over moet schrijven, herhaalt Wieringa geregeld de onderliggende boodschappen en thematiek.
Opdracht voor die scholier:vat de ontwikkeling van de hoofdpersoon samen in twee zinnen. Het antwoord vinden we boven aan pagina 326: 'Staand voor het doek vloekte hij in zichzelf over het ongeluk geboren te zijn in een nest van extreem-rechtse eikels, met een oorlogsmisdadiger als stamvader, wiens erfzonde ook het verrotte nageslacht trof. Hij had zich er altijd tegen gewapend door er grappen over te maken, maar aan die ironische houding was nu een einde gekomen.'
Het doek waar Hugo aan werkt is een groepsportret van zijn familie, tegen de achtergrond van een wereld die in brand staat. 'Het was of ze poseerden voor een historisch diorama.' Ingesproken dagboekfragmenten moeten van Hugo's project een soort geëngageerde kunstinstallatie maken. Om het uiteindelijke Nirwana te bereiken, dat is te vertalen als 'het doven van het vuur'. De wereldbrand, maar ook het vuur van verlangen en wrok.
Deze roman, zo moeten we begrijpen, doet hetzelfde als Hugo, hij plaatst de personages tegen de achtergrond van de historische context van het almaar oprukkende vuur en laat ons dagboekfragmenten horen.
Wieringa kiest ervoor om zijn held niet in een dilemma te drijven maar om de morele polen op te delen tussen de personages. Hugo de gekweldegood guy,zijn tweelingbroer Willem jr. de opportunistischebad guy,die het familiebedrijf voortzet en die zelfs een financier blijkt van de partij van Thierry Baudet, die tegen het einde nog even opduikt, 'grijnzend van oor tot oor', vooral om de columnist in Wieringa even vrij spel te geven.
De voornaamste karakterontwikkeling is inderdaad dat Hugo zijn ironie verliest, en zich met oprechte ernst inzet voor het schandpalen van zijn familie. Dat ironieverlies geldt ook voor de auteur, van wie de bekende stellingname steeds ondubbelzinniger doorklinkt.
Het doel is niet, om in de terminologie van het boek te blijven, het ontginnen van nieuwe werelden, of die in een volstrekt ander licht te zetten. De oorlogsdagboeken volgen waarschijnlijk vrij nauwkeurig het al bekende levensverhaal van Pieter Schelte Heerema, die via misleidingen zijn oorlogsmisdaden aan het zicht probeerde te onttrekken. Zo blijft deze roman grotendeels binnen de bekende referentiekaders. De vertrouwde werkelijkheid en de algemene opinies worden tot een nieuwe constellatie gehusseld.
Subtieler ligt dat met de verhaallijn rond Loïs, de ex-vriendin en voormalige muze van Hugo om wie hij hopeloos treurt, althans: 'alleen al de gedachte aan haar blonde kut maakte hem ziek van gemis'. Later ontpopt zij zich zelf als kunstenares die juist dit gevangen-zijn in de twijfelachtige muzerol aan de kaak stelt in een reeks werken getiteldOur Memories Are Mine. Hierin 'eist ze het eigenaarschap op'. De werken, waarin Hugo vernederd wordt, dragen titels als:I Owe Me / Reclaiming the Female Body.
In de hoofdstukken rond haar expositie - al weer ontzettend filmisch geschreven scènes, je ziet de werken en de bezoekers haarscherp voor je - blijft mooi ambigu wat Wieringa nu eigenlijk wil. Je kunt er een geslaagde pastiche in zien op de huidige kunstwereld en de doorgeslagen obsessies rond demale gaze. Dan is Loïs de opportunistische parasiet en plunderaar van Hugo's leven, zoals hij het zelf ziet.
Maar je kunt haar evengoed als een spiegel zien, die Hugo twee dingen voorhoudt: dat Hugo ook een plunderaar is geweest, net als zijn familie, en dat zijn eigen familieportret evenzeer zo'n plundering is. Een beetje zoals Hugo eerder over zijn rivaal Wieringa dacht: 'Wat een armoedige, parasitaire kunstvorm was de literatuur toch, stelen uit andermans leven en doen alsof je het onherstelbaar verbeterd teruggaf.' Hoogst origineel, voor wie niet meer weet dat dit - de ironie zal opzettelijk zijn? - gepikt is van Gerrit Komrij. Om nog maar eens zo'n gloedvol aforisme te citeren: 'De mensheid vergeet meer dan dat ze zich herinnert.'
Gelukkig voor Hugo krijgt dit zijlijntje geen diepgaande consequenties, en komt hij zijn liefdesverdriet te boven door aan te pappen met de verpleegster van zijn grootvader, zodat hij niets tekortkomt aan 'welvende dijen en slanke benen in de zon', en 'gelukzalige rillingen' als hij haar 'bevoelde'. 'Ze was glad als zeep. Hier, nu.'
In Wieringa's groepsportret zijn er twee vrouwen die wel voluit verrassen en minder geposeerd overkomen: Geertje en Beth. Geertje, de zwakzinnige dochter van opa Adema, is weggestopt in een verzorgingshuis, maar blijkt nog geregeld door haar vader bezocht te zijn, wat de ruimte openlaat dat de oude man toch nog wat menselijke warmte bezat. Beth, stervend aan longkanker, nadat ze jarenlang zorg heeft gemeden, was ooit de vrouw die Wieringa op het rechte pad bracht en krijgt hier een salut dat liefdevol is zonder klef te worden.
Met hun veelkantigheid en authenticiteit bieden Beth en Geertje de broodnodige tegenkleuren aan in een wereld die, hoe kleurrijk en welluidend ook, is opgetrokken rond al te strakke lijnen tussen fout en goed.
TOMMY WIERINGA Nirwana De Bezige Bij, 488 blz.