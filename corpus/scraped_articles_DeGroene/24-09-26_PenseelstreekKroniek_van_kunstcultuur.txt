Penseelstreek Kroniek van kunst&cultuur

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
26 september 2024
KUNST Marcel Duchamp
Het venijn zit in de details bij Marcel Duchamp. De kunstenaar maakte naam als geestelijk vader van de moderne conceptuele kunst, de kunst waarin het nadenken en de bedoeling van de kunstenaar minstens zoveel gewicht hebben als de uitvoering. Volgens de meeste kunstgeschiedenisboeken ontstond het eerste rumoer rond Duchamp in de VS in 1912 toen zijnNu descendant un escalier no. 2daar te zien was. Hierna, zo suggereert de geschiedenis, besloot Duchamp te stoppen met schilderen.
Minder bekend is dat Duchamp in de zomer van 1912 drie maanden in München verbleef, op uitnodiging van de Duitse koeienschilder Max Bergmann. Volgens de Münchener kunstenaar Rudolf Herz (1954) waren de ervaringen die Duchamp daar opdeed doorslaggevend voor zijn volledige oeuvre. Voor zijn kunstprojectLe mystère de Munichliet Herz in 2012 het appartement waar Duchamp had verbleven op ware grootte namaken en op z'n kant, negentig graden gedraaid, voor de Alte Pinakothek in München zetten.
Want dat appartement had Duchamp, zo ontdekte Herz, gedeeld met een echtpaar: de vrouw was kleermaakster, de man was ingenieur bij een locomotievenfabriek en had daarvoor leidinggegeven aan een afdeling voor technische tekeningen bij een uitgeverij. Duchamp zou vanaf dit moment enkel nog technische tekeningen in zijn kunst opnemen. Hier, in dit appartement in München, ligt, zo stelt Herz, de echte wieg van de conceptuele kunst.
Tijdens zijn verblijf in München liet Duchamp een portretfoto van zichzelf maken. Voor een kunstenaar die op het punt staat zijn carrière een belangrijke wending te geven, is die foto opvallend braaf en bijna onverschillig: hij kijkt recht vooruit, alsof het een pasfoto betreft. Niets was minder waar, zo stelt Herz: dit was een bewuste keuze, Duchamp gaf later aan dat hij zijn artistieke handschrift had willen vergeten. In een interview verklaarde hij: 'In het Frans is er een oude uitdrukking,la patte,die verwijst naar de penseelstreek van een kunstenaar, zijn persoonlijke stijl, zijn poot.' Daar wilde de kunstenaar in 1912 van loskomen. 'In 1912 besloot ik geen professionele kunstenaar meer te zijn.'
Herz heeft de straatkunstenaars in Montmartre bij zijn bezoeken aan Parijs gevraagd om op basis van de foto uit 1912 een nieuw portret te tekenen. Die zeventien tekeningen, verrassend verschillend in uitvoering en gezicht, zijn nu onder de titelLa Pattete zien in West Den Haag, de kunstruimte in de voormalige Amerikaanse ambassade. Stemmig verdeeld over meerdere ruimtes, twee of drie per keer, maken de tekeningen vooral duidelijk hoe bepalend een handschrift is in een tekening van een gezicht. Niet dat de foto zelf neutraal was, integendeel. De portretfoto werd gemaakt door Heinrich Hoffmann, de fotograaf die vanaf begin jaren dertig de vaste fotograaf werd van Adolf Hitler. En die zelfs tegen dezelfde achtergrond heeft geposeerd.
Joke de Wolf
Rudolf Herz: Marcel Duchamp, La Patte
is tot 10 november te zien in West Den Haag,https://westdenhaag.nl
Hans Döring | Rudolf Herz, Marcel Duchamp, La Patte. Getekend door Parijse straatkunstenaars