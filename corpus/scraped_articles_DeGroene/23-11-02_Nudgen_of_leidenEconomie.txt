Nudgen of leiden? Economie

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
2 november 2023
Commandant der Strijdkrachten Onno Eichelsheim kreeg inBuitenhofde vraag: gaat het produceren van wapensystemen snel genoeg? De generaal: 'Nee, als het aan mij ligt zou je toch met de gedachte aan een oorlogsindustrie moeten gaan werken. Het woord uitspreken klinkt oncomfortabel, ook voor mij, het is ook niet in het gedachtegoed van onze mooie westerse landen en dat is ook goed, maar een overheid die de industrie garanties geeft zodat zij de capaciteit kunnen verdubbelen is nu echt nodig.'
Een veelzeggend citaat. De erkenning dat meer leiding en top-down-planning nodig is botst er op een huivering die diep in het DNA van de overheid zit, vanuit de overtuiging dat dit niet past bij 'onze mooie westerse landen'. Een idee dat vaak samengevat wordt in de term 'vrije-marktdemocratie'. De vrije markt, zonder welke westerse kernwaarden kansloos zijn.
Deze opvatting is even ongegrond als wijdverbreid, juist binnen de overheid. Bij politici en ambtenaren, op ministeries en De Nederlandsche Bank, overal vind je dit tandeloze zelfbeeld. De overheid, zij dus, zijn er om te faciliteren,nudgen,verleiden en prikkelen. Om potten geld klaar te zetten en dan te wachten op voorstellen uit maatschappij en (vooral) bedrijfsleven. Als de overheid bedrijven al eens dwingt, dan om informatie te verzamelen voor jaarverslagen en ratings, opdat investeerders weten waarheen ze hun geld moeten leiden. Want leiden, dat doet de overheid zelf niet. Daar is ze niet voor.
Met zo'n aanpak win je geen oorlog, dat snapt iedereen. Toch kan de generaal, ook een ambtenaar tenslotte, dit slechts in voorzichtige bewoordingen en niet zonder enige weerzin aanstippen. Er is 'de gedachte aan' een oorlogsindustrie, 'het woord uitspreken klinkt oncomfortabel', het 'botst met gedachtegoed' en dat is 'ook goed'. Maar het hoge woord moet er toch uit: er is een verdubbeling van productie nodig en zonder directief overheidsbeleid gaat dat niet gebeuren.
Laat ik generaal Eichelsheim en al die andere gewetensvolle ambtenaren uit de droom helpen. Krachtig directief optreden vanuit Financiën of EZK is op geen enkele manier strijdig met rechtsstaat of individuele vrijheid, althans niet meer dan de 'vrije' markt dat is. Integendeel, ons mooie democratische Westen had lang zo'n gemengd economisch bestel van staat én markt. Pas in de jaren tachtig werd dit gaandeweg losgelaten met de afbouw van welvaartsstaat en industriepolitiek. De staat verklaarde zich nog maar beperkt verantwoordelijk voor de bestaanszekerheid van haar burgers en het richting geven aan industrie en handel.
Op het eerste zijn we nu hard aan het terugkomen, want de gevolgen zijn desastreus. Het tweede heeft evenmin goed uitgepakt. Zolang er geen grote uitdagingen waren, konden we doen alsof de overheid niet hoeft te leiden. Maar geopolitiek en klimaattransitie laten van zulke ficties weinig heel. Overigens: voor wie het wilde zien was het duidelijk dat staatssturing in onze democratie altijd doorgegaan is. Tot op de dag van vandaag, vaak op gebieden waar de overheid het liever niet over heeft. De staat bevordert actief de fossiele industrie, de vastgoed- en financiële sectoren en belastingontduiking, zoals vorige week bleek uit hetGlobal Tax Evasion-rapport. Nederland is 's werelds vierde belastingparadijs: vijftien procent van de mondiale ontduiking loopt door ons mooie westerse landje. De economie omvormen kan prima in een democratie, de staat doet het continu.
Maar onvoldoende als het om wapenproductie gaat. Nuchtere en competente mensen zoals Onno Eichelsheim benoemen dan gewoon wat eraan schort. Wie Rusland wil bevechten moet daar een plan voor hebben, ook economisch. Niet nudgen en prikkelen, maar produceren.
Actiever directief beleid om maatschappelijke doelen te behalen: de vergelijking met klimaatbeleid ligt voor de hand. Net als de oorlog is het een korte-termijnnoodsituatie die omvorming van ons productieapparaat vergt. Maatschappelijke debatten, groene labels, reclames voor havermelk en vegakip: niets mis mee. Maar structurele economische verandering gaat er niet komen zonder top-down-sturing door de overheid. De gemiddelde ambtenaar op EZK of Financiën denkt dat dit niet mag of niet kan - zie de energieplafonds vorige zomer. De staat kan het wel, maar ze moet ook geloven dat het haar taak is. Het zelfbeeld van de overheid is wellicht de grootste hobbel in de klimaattransitie.
Wie Rusland wil bevechten moet daar een plan voor hebben