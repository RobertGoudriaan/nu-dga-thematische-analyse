Ficties Economie

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
20 februari 2025
Echt gebeurd is geen excuus. Reve's richtlijn voor de literatuur is vandaag al evenzeer relevant in de economie. Verdedig een zwak verhaal nooit met 'het is toch echt zo gebeurd', aldus Gerard Reve. Wat telt is niet feitelijkheid maar zeggingskracht.
Het is een nuttig inzicht in de feitenvrije wereld waarin president Donald Trump opereert. Ook voor ons, nu hij zijn wereld tot de onze maakt. We moeten mee in zijn ficties. Trump heeft de jacht geopend op handelsoverschotten vanuit de fictie dat ieder land dat exporteert naar de VS een dief is. En de diefstal wordt steeds erger, want het handelstekort van de VS neemt toe.
Op twee manieren is Trumps verhaal over handel niet 'echt gebeurd' (maar dat is dus geen excuus). Handel is geen diefstal, het vergroot de welvaart. Zeker, de VS importeerden in 2024 uit vijftig landen meer dan ze ooit deden, in dollars gemeten - het meeste uit Mexico, Duitsland en Japan. Maar tegelijk exporteerden de VS naar 41 landen meer dan ze ooit deden. Mexico, Nederland en het Verenigd Koninkrijk vormen de top-drie. Toch hebben wij niet het idee dat Amerika ons besteelt.
Dat de 'diefstal' (het handelstekort) toeneemt is trouwens niet zo duidelijk. Uiteraard worden er in nominale dollars gemeten records gevestigd, de prijzen stijgen. Maar als aandeel van het bbp is het handelstekort van de VS vrij stabiel, ongeveer drie procent. Het schommelde de laatste vijftien jaar tussen de 2,2 en 3,8 procent. Dat het sinds 2020 wat groter is dan het langjarige gemiddelde, komt doordat de VS na covid harder groeiden dan de meeste van hun handelspartners. Ook doordat de inflatie er lager ligt, en de rente er dus eerder en meer omhoogging, zodat de dollar sterker werd. Allemaal successen van Joe Biden, die als neveneffect een lichte toename van het handelstekort hadden.
Trumps tweede grote fictie is dat het handelstekort op te lossen is zonder de status van wereldhandelsmunt op te geven die de dollar heeft sinds het einde van het Bretton Woods mondiale geldstelsel in 1971. Heel opvallend: vóór 1971 hadden de VS vrijwel ieder jaar handelsoverschotten, erna handelstekorten. Dat is geen toeval. Zoals banken geld voor de economie creëren, zo creëren de VS geld voor de wereld. Met dollars kan onbeperkt alles in de wereld gekocht worden. Het was onvermijdelijk dat de VS, die kosteloos dollars creëren, meer gingen consumeren dan het land zelf produceert - en dat is een handelstekort. Trump wil een machtige dollar als wereldhandelsmunt, en hij wil handelstekorten elimineren. Dat kan niet allebei. Het is onduidelijk of Trump dat niet snapt of dat hij het liever negeert.
Prima, Trump heeft dus op twee manieren ongelijk. Dat helpt natuurlijk niets. Wie de ficties aanwijst, gedraagt zich als de schrijver met een verhaal dat maar niet aanslaat, maar wel klopt. Echt gebeurd is geen excuus, je moet met een góed verhaal komen. Want in de economie van de echte wereld, net als in de literatuur, is het enige wat telt: zeggingskracht. Die zeggingskracht is voor Trumps kiezers en hemzelf groot. Omdat hij een autocraat is aan het hoofd van een wereldmacht, is dat dus de fictie waar iedereen rekening mee moet houden.
En zo gebeurt het. Terwijl economen (waaronder deze) nog aan het uitleggen zijn hoe het zit, zijn Trumps handelspartners al meegegaan in zijn verhaal, de zwakste het eerst. Zuid-Korea, India, de Filipijnen, Maleisië, Vietnam - allemaal hebben ze hogere tarieven op Amerikaanse importen dan omgekeerd, vaak best begrijpelijk vanuit hun industriële ontwikkeling. Niet iedereen zal buigen: China en de EU zijn Vietnam niet. In die gevallen dreigen er wederzijds hogere tarieven te komen. Dat gaat iedereen, ook de VS, welvaart kosten; de prijzen zullen er stijgen.
De paradox is dat het handelstekort van de VS daardoor best eens zou kunnen dalen, omdat de consumptie en importen dan afnemen, misschien wel meer dan de exporten. Trump zal denken dat zijn beleid werkte, zelfs als de Amerikaanse export afneemt, zelfs als er niet één baan in de VS bijkomt. Dat is de kracht van het verhaal waar hij mee leeft. Het klopt niet, maar dat is geen excuus.
In de economie van de echte wereld is, net als in de literatuur, het enige wat telt: zeggingskracht
Reageren?bezemer@groene.nl