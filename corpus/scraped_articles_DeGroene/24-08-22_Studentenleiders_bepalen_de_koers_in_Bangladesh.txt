Studentenleiders bepalen de koers in Bangladesh

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
22 augustus 2024
Dhaka -Behendig loodsen studenten het verkeer door de drukke straten van de Bengaalse hoofdstad Dhaka. Politie is in geen velden of wegen te bekennen. Die durven hun gezicht niet te laten zien nadat ze tijdens de demonstraties vierhonderd jongeren doodschoten. De opdrachtgever van het geweld, ex-dictator Sheikh Hasina, vluchtte naar India toen betogers haar woonplaats wilden bestormen. Het protest, dat aanvankelijk gericht was tegen Hasina's gehate quotabeleid waarbij ze haar aanhangers de meeste overheidsbanen beloofde, groeide uit tot een massabeweging tegen de mensenrechtenschendingen en wijdverbreide corruptie van de inmiddels oud-premier.
Het leger koos de kant van de studenten en gaf Hasina drie kwartier de tijd om haar koffers te pakken. De studenten installeerden Nobelprijswinnaar professor Muhammad Yunus als hun interimleider. 'We willen de vrede en democratie in het nieuwe Bangladesh herstellen', zegt een van de studentenleiders, Asif Mahmud, nu minister van Sport en Jongeren, in de overgangsregering. Yunus zet geen stap zonder goedkeuring van de studenten, die al sinds de onafhankelijkheid in 1971 de ruggengraat van de natie vormen.
In buurlanden als India en Pakistan volgen jongeren de politieke ontwikkelingen met argusogen. Ze hopen dat in Bangladesh de studenten het ideale script schreven over hoe je een dictator wegkrijgt. Jongeren maken in AziÃ« wel de meerderheid uit.
Maar volgens Bangladesh-deskundigen is de euforie van korte duur. Hasina's helikopter was nog niet geland in India of bendes vielen hindoetempels aan en vermoordden verschillende minderheden. Ooggetuigen zeggen dat leden van de extremistische Jamaat-e-Islami achter het geweld zitten. Hasina verbood deze partij en liet enkele leiders als landverraders executeren. Die kozen tijdens de onafhankelijkheidsoorlog in 1971 de zijde van Pakistan, waar Bangladesh toen nog toe behoorde. Als wraak staken aanhangers van de Jamaat na Hasina's afzetting het museum in brand van de stichter van Bangladesh, Mujibur Rahman, tevens Hasina's vader, en sloegen ze zijn standbeelden tot gruis.
Yunus is zeer populair bij de bevolking. Met zijn microkrediet haalde hij duizenden Bengalen uit de armoede. Maar hij heeft geen enkele politieke ervaring. Bovendien is zijn mandaat om slechts de orde te herstellen. Veel tijd gunt de oppositie hem niet, ze eisen zo snel mogelijk verkiezingen.
Ondertussen blijft de stroom Hindoevluchtelingen voor de Indiase grens groeien. De Jamaat-e-Islami beweert met de grootste aanhang op het platteland de macht over te kunnen nemen. De studenten zeggen zich door niemand bang te laten maken. Niet de Jamaat maar een volksbeweging onder leiding van studenten zette Hasina af. Zolang de studenten vinden dat de rust niet is teruggekeerd, bepalen zij net als in het verkeer de koers van Bangladesh.