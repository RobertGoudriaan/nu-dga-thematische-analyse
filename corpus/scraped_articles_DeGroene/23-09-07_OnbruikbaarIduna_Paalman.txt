Onbruikbaar Iduna Paalman

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
7 september 2023
Het is een stormachtige zomerdag en ik sta bij mijn oma thuis voor de passpiegel - zo'n gigantische geruisloos van links naar rechts glijdende garderobekastdeur. Ik ben eigenlijk op verjaardagsbezoek maar zoals dat gaat bij grootouders is ze erop uit meer weg te geven dan in ontvangst te nemen en zodoende ben ik haar gevolgd naar de slaapkamer.
'Ja die kleur staat je prachtig', zegt ze over het kobaltblauwe XXL schapenwollen vest dat ik net heb dichtgeritst. 'Die neem je sowieso mee.'
Mijn oma moet zich sinds haar hart het langzaam begeeft (het klopt te traag, het pompt te weinig) iedere ochtend wegen. De digitale weegschaal die ze heeft aangeschaft laat haar op de gram nauwkeurig zien hoe licht ze is en dat de 25 kilo die ze in de afgelopen twee maanden is kwijtgeraakt er niet meer bijkomen. De extra extra large oma is een skinny oma geworden zoals ze het zelf zegt, 'met veel hangend vel en planken vol onbruikbare kleding'. Gelukkig zijn zowel mijn oma als mijn moeder zeer begaafde naaisters en is in de afgelopen weken de helft van haar outfits versteld en ingenomen. Niet alleen mijn oma dunt uit, haar hele omgeving doet mee. 'Kijk nog even goed rond', zegt ze als ik de woonkamer weer in kom, 'zie je nog iets leuks dat je wil meenemen? Dit vaasje, is dat nog iets voor jou?'
Ik denk aan de moedergedichten van Ronelda S. Kamfer, die door poÃ«zie te maken over de dood van haar moeder juist een springlevende vrouw naar voren schrijft. Hier in oma's slaapkamer is het tegenovergestelde aan de hand: zij is nog niet dood, maar er wordt op elke centimeter van dit vertrek al op haar sterven voorgesorteerd, iets wat ik in mijn rol als kleindochter kinderlijk genoeg nog niet kan accepteren.
Hoe kun je de dood geloven voordat die zich daadwerkelijk heeft aangediend? Bestaat er een soort pre-rouw waarmee je je degelijk op de echte rouw kunt voorbereiden? Ik probeer tijdens lunchtijd het antwoord te zoeken in de familiealbums die metersdik in mijn oma's boekenkast liggen. Generaties moeders, dochters, zussen kijken me aan. Allemaal pijn gehad, dierbaren verloren, aangekomen, afgevallen, garderobes bezeten. Allemaal leren naaien. Ik kan niet naaien, die vaardigheid stopt na vele generaties bij mij. Zou er op den duur nageslacht zijn dat mijn kleding draagt?
Langzaam eet ik een boterham met honing en banaan, een familievoorkeur die ik met liefde door zal geven, het schapenwollen vest kriebelt bloedirritant tegen mijn lichtgeraakte huid. Het is veel te groot, ik verdwijn erin. Dat kan een voordeel en een nadeel zijn.