Winst & wonen Economie

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
27 juni 2024
Guns and butter.Ik moest aan die uitdrukking denken bij het bericht dat de stad Barcelona Airbnb-vergunningen in gaat trekken om de woningnood (en de overlast) te bestrijden. De VS moesten in 1917 als oorlogspartij de voorraden nitraat uitbreiden met eigen productie 'voor kunstmest in vredestijd en munitie in oorlogstijd' - en dus niet allebei tegelijk. Generaties eerstejaarsstudenten economie hebben met een 'guns and butter'-model geleerd dat overheidsuitgaven niet in alles kunnen voorzien.
Dat geldt natuurlijk voor alle productie. Je kunt elektrische of benzine-auto's maken, tanks of windmolens. Niet alles kan, want tijd, arbeid, grondstoffen en talent kunnen niet overal tegelijk beschikbaar zijn.
Een domein waar dit nog niet goed doorgedrongen lijkt, is wonen - oftewel 'de' woningmarkt, alsof de woningschaarste iets algemeens is. Daar zit meteen het 'guns and butter'-probleem in ons nationale gesprek over de wooncrisis. Die is eigenlijk een betaalbaarheidscrisis voor mensen met lage en middeninkomens. In de jaren sinds ongeveer 2015 dat de zogenoemde woningschaarste zich ontwikkelde, was er bijvoorbeeld geen schaarste aan woningen voor investeerders en bezitters van tweede huizen. Beide groepen kopers breidden hun woningbezit sterk uit.
Je kunt daarom moeilijk van algehele schaarste spreken. De bevolking nam toe van 16,9 miljoen in 2015 naar 17,8 miljoen Nederlanders in 2023, de woningvoorraad van 8,7 naar 9,3 miljoen woningen. Het aantal Nederlanders per woning was 1,9 in 2023, net als in 2015. Toch steeg het woningtekort naar zo'n 390.000 woningen, terwijl er tegelijk naar schatting 231.000 woningen niet beschikbaar zijn omdat ze, volgens de statistieken, 'in gebruik zijn als tweede woning, of worden bewoond door een institutioneel huishouden zoals een begeleid wonen traject' (een groep die eerder is afgenomen dan toegenomen).
Naast die 'tweede woningen' die niet beschikbaar zijn voor starters, zijn er ook veel woningen opgekocht door professionele investeerders, iets wat de prijzen verhoogd heeft en dus de betaalbaarheid verkleint.
De conclusie: net zoals boter en kogels verschillende dingen zijn, zo zijn er ook twee soorten woningbezit: om te kunnen wonen en om winst mee te maken. De woning als dak boven je hoofd of de woning als vastgoed, als beleggingsobject.
Zoals je munitie of boter kunt maken van nitraat maar niet allebei tegelijk, zo kunnen we onze woningvoorraad gebruiken voor winsten of wonen, maar niet voor allebei tegelijk. Natuurlijk, een deel van het woning-voor-winst-vastgoed komt als huurwoning op de markt, maar stuwt daar de prijzen op zodat de betaalbaarheid 'aan de onderkant' toch afneemt.
De toevoeging is overbodig, want 'de bovenkant' heeft per definitie geen betaalbaarheidsprobleem. Die kocht de woning-als-winst, waardoor er een woning-als-woning verdwijnt of minder betaalbaar wordt. Winst ging voor wonen, de cijfers tonen het aan. De vastgoedwinsten zijn exponentieel gestegen de laatste tien jaar, de betaalbaarheidsproblemen ook. Dan kun je wel gaan bouwen, maar als je niet oppast bouw je beleggingsobjecten die aan de betaalbaarheid niets verbeteren. Je bouwt voor de winsten, niet voor het wonen.
In Barcelona is de kogel door de kerk. Onttrek woningen aan het bezit-voor-de-winst, en ze vallen vrij voor bezit-als-woning. 'Het is alsof je tienduizend woningen in de stad bouwt', zegt burgemeester Collboni.
Airbnb is in Nederland, buiten de steden, het probleem niet. Maar de Barcelona-oplossing zet wel aan het denken. In wezen was de woningcorporatie gestoeld op hetzelfde idee: je houdt een deel van de woningvoorraad buiten de bezit-als-winstlogica. Voor een deel is dat trouwens al spontaan aan het gebeuren. Vanwege de gestegen rente verkopen investeerders nu meer woningen aan eigenaar-bewoners dan ze opkopen om te verhuren. De jojo die woningmarkt heet gaat straks weer omlaag. Maar een duurzame betaalbaarheid van woningen vraagt het opnieuw opbouwen van de corporaties.
Wat ook helpt, is de waardetoename van woningen stevig te belasten. Daarmee zal vraag naar de woning-als-winst afnemen in tijden van stijgende prijzen, precies wanneer het nodig is. Dat is eenvoudiger dan demissionair minister De Jonge's voorstel om hoge huren af te toppen.
Wie kogels wil, moet minder boter maken, en wie wonen als grondrecht onderschrijft, moet woningen aan de winstlogica onttrekken. Dat hebben ze in Barcelona goed begrepen.
Je moet bouwen voor het wonen, niet voor de winsten
Reageren?bezemer@groene.nl