President Xi laat cabaretier oppakken

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
1 juni 2023
Beijing- Hij was een van China's populairste stand-up-comedians. Tot hij een grap maakte over twee straathonden. Het heeft hem zijn carrière en zijn vrijheid gekost, en het kan het einde betekenen van de laatste resten van meningsvrijheid in China. Zelfs een fameuze komediant als Li Haoshi, artiestennaam House, mag geen grappen maken over het heroïsche Volksbevrijdingsleger, en zeker niet als hij daarvoor een leus gebruikt die gemunt is door partijleider Xi Jinping zelf.
Sinds corona maakt de stand-up-comedy furore in China, lang niet altijd tot genoegen van de Communistische Partij. De artiesten moeten hun grappen eerst ter goedkeuring voorleggen aan de censuurdienst. Maar tegen improvisatie staat censuur vooraf machteloos. In zijn laatste show in Beijing vertelde House een grap over twee straathonden die een eekhoorn te pakken probeerden te krijgen. En toen flapte hij eruit: 'Toen ik die twee honden zag, schoot er een zin door mijn hoofd: "Vecht om te winnen en vertoon een voorbeeldig gedrag."' Het publiek schoot direct in de lach, want iedereen herkende die woorden. Ze waren een parodie op een devies dat de militaire propaganda tot in den treure herhaalt.
Tien jaar geleden vatte Xi de taak van het Chinese leger samen in de slogan 'Volg de Partij, vecht om te winnen en vertoon een voorbeeldig gedrag'. Dat House die woorden niet op soldaten maar op straathonden had laten slaan, was volgens een nationalistische toeschouwer heiligschennis. Hij ventileerde zijn verontwaardiging op de sociale media. De reactie van de Partij, het leger, de politie en de partijmedia kwam onmiddellijk. Ze vonden de 'lasterpraat' van House een ontoelaatbare aantasting van de 'glorieuze reputatie' van het leger.
Dat Xi geen gevoel voor humor heeft was al bekend sinds Winnie de Poeh werd verboden vanwege zijn gelijkenis met de opperleider. House's zelfkritiek - hij zei zich 'diep beschaamd en berouwvol' te voelen over zijn gebrek aan vaderlandsliefde - mocht niet baten. Hij werd gearresteerd, net als de vrouw die online voor hem opkwam. Hij riskeert drie jaar cel. Zijn theaterbureau werd beboet met twee miljoen euro. Veel voorstellingen zijn al geannuleerd door de producenten of door de politie. Ook buitenlandse komieken zijn niet meer veilig: de Chinese sociale-media-accounts van een Brits-Maleisische cabaretier zijn vanwege een clip over China geblokkeerd. De ondergang van het hele standup-genre in China lijkt nabij.