'Ik wilde barbaars blijven' Essay De integratieparadox

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
6 februari 2025
Hoe meer je als Nederlander met een migratieachtergrond geworteld bent, hoe meer discriminatie en uitsluiting je ervaart. Bovendien ben je nooit 'aangepast' genoeg. Wordt het niet tijd dat de term integratie de prullenbak in gaat?
Het was op een zonnige lentemiddagdat ik peinzend van school naar huis liep, de naam van mijn pasgeboren zusje overdenkend. Daarom weet ik nog precies hoe oud ik was toen het integreren bij volle bewustzijn begon. Vijf jaar. En Fatima, daarvan was ik doordrongen, was een scheldwoord, net als Mohamed. Ik zat ermee dat mijn zusje zo door het leven zou gaan. Dus haalde ik mijn ouders over hun onschuldige baby een andere naam te geven. Een naam die misschien niet dagelijks aanstoot zou geven.
Mijn aanpassingsbereidheid was groot. Ik groette altijd iedereen die ik op straat tegenkwam in de wijk van mijn jeugd. Goedemorgen, goedemiddag, goedenavond. De Tarwewijk in Rotterdam-Zuid was nog wit. Ik was er geboren, maar wist mijzelf een vreemde. Om de ander gerust te stellen, glimlachte ik erbij.
Ik groet nog altijd. Een goede gewoonte. Een gewoonte die je helpt wortelen waar je ook gaat. Misschien ben ik de integratieparadox in optima forma. Jaco Dagevos, senior onderzoeker bij het Sociaal en Cultureel Planbureau (SCP) en bijzonder hoogleraar integratie en migratie, bedacht de term. Het werkt zo: zij die het meest geworteld zijn, ervaren het vaakst discriminatie en uitsluiting. Zij die van ver komen en indringend contact met de witte meerderheid hebben, beseffen het snelst dat het nooit genoeg zal zijn. Ik hoor in de onschuldigste vaststellingen de racistische ondertoon die erin verscholen ligt. Dat doe ik al mijn hele leven.
Als je ongestoord je leven wil leiden, dan werkt zo'n instelling eigenlijk niet. Dan moet je al die narigheid vooral ontkennen, niet ervaren. Met oogkleppen op vooruit, zeg maar. Vermijden, conformeren, accommoderen - liefst zonder dat je het doorhebt.
Misschien kunnen we ons deze houding tegenover het concept integratie niet langer permitteren, moeten we het hele idee ter discussie stellen. Zelfs witte Nederlanders beginnen te beseffen dat dit ook - of misschien wel vooral - over hen gaat. SCP-onderzoeker Dagevos nam onlangs inTrouwafstand van de door hem een loopbaan lang onderzochte 'integratie'. 'De houdbaarheid van het begrip is verstreken', schreef hij.
Maar als we afgaan op het stemgedrag en op de houding van dit kabinet lijkt dat te hoog gegrepen. Onlangs maakte de Utrechtse docent islamitische geschiedenis Ibrahim Sbaa een filmpje over de vraag waarom moslimouders in Nederland steeds vaker neutrale namen kiezen voor hun kroost. In 2024 waren Olivia, Noor en Sophia, en Rayan, Liam en Adam populaire namen onder moslimouders. Volgens Sbaa geven ouders hun kinderen hiermee in plaats van trots de 'mindset van een identiteitscrisis' mee. Deed ik dat ook toen ik me als kleuter bemoeide met de naam van mijn zusje? Verschillende politici interpreteerden het filmpje als een oproep tot verzet tegen integratie, en staatssecretaris Nobel noemde het zelfs verwerpelijk. Sbaa, die zich verkeerd begrepen voelt, eiste rectificatie.
De rellen rond Ajax - Maccabi Tel Aviv hebben het integratiedebat weer op scherp gesteld.Schorem, tuig, rapaille. Schorem, tuig, rapaille.Zo ging het staccato, dagenlang door. Staatssecretaris Jurgen Nobel van Participatie en Integratie zei dat 'islamitische jongeren voor een heel groot deel onze normen en waarden niet onderschrijven'. Een andere VVD'er, Bente Becker, diende een motie in: zij wil dat SCP onderzoek doet naar culturele en religieuze normen en waarden van migrantengemeenschappen.
Half Nederland stond op zijn achterste benen en SP, CDA en CU voelden zich na interne kritiek genoodzaakt hun steun in te trekken. Discriminatie.nl ontving zo'n vijftienhonderd meldingen en een petitie tegen de motie werd ruim 75.000 keer ondertekend. De Nationaal Coördinator tegen Discriminatie en Racisme Rabin Baldewsingh riep het kabinet op de 'schadelijke' motie niet uit te voeren. Mij gaf het vooral flashbacks naar twintig jaar geleden.
Een vleeskeuring.Zo stelde ik me de vignettenmethode van Rita Verdonk voor. De VVD-minister voor Vreemdelingenzaken en Integratie wilde in 2004 onderzoek laten doen naar 'de culturele integratie van niet-westerse allochtonen'. Het SCP had geweigerd en dus kwam ze terecht bij de Stichting Economisch Onderzoek (SEO). Om de methodiek enige basis te geven had ze tientallen opiniemakers, wetenschappers en intellectuelen laten optrommelen, onder wie Paul Cliteur, Afshin Ellian, Paul Scheffer en Halleh Ghorashi. AlsVolkskrant-verslaggever ontving ook ik een uitnodiging van de SEO om mee te komen keuren.
Na hen uitvoerig te hebben uitgehoord over wat ik dan precies moest doen op die middag in Den Haag; hoe die vignettenmethode, die ook in de marketing wordt gebruikt om potten pindakaas te vergelijken, ingezet zou worden, en hoe zo'n vignet dan werkte, bleek dat we met stemkastjes onze mening moesten geven over diverse vignetten van wat we toen nog allochtonen noemden. Ik zag een soort integratieshow voor me, compleet met rode knoppen, stemkastjes en winnaar en verliezers. Dit is nieuws, dacht ik, en bracht het op de voorpagina vande Volkskrant.
Neem Fatima. (Het had mijn zusje kunnen zijn.) Ze draagt een hoofddoek, eet bijna elke avond tajine, en werkt in een verpleeghuis. Ze spreekt ABN, betaalt netjes haar belastingen en gaat elk jaar op vakantie naar Marokko. Haar droom is een eigen appartement in Tanger. Elke vrijdag bidt ze in de moskee. Drukt u maar op het knopje: zeer geïntegreerd? Helemaal niet? Of iets ertussenin?
Of Faisal. Hij drinkt graag een biertje, en gaat al jaren met Sandra. Hij is klusjesman zonder vast contract. En doordat hij is veroordeeld voor openlijke geweldpleging heeft hij een strafblad. De laatste keer dat hij in Turkije was, is alweer tien jaar geleden. Hij gaat liever naar de Costa Blanca. Wat weegt zwaarder voor de integratie: dat biertje, Sandra of zijn strafblad?
Velen schrokken van de nogal plastische integratieladder waarmee indicatoren van integratie werden vergeleken. Maar ook het feit dat culturele en religieuze kenmerken nu onderzocht zouden worden vormde een waterscheiding. Tot dan toe waren sociaal-economische factoren leidend geweest in het integratieonderzoek; denk aan onderwijs, wonen, werk.
Toch bleef de ophef over de vignettenmethode beperkt. Het was een andere tijd. De Fortuyn-revolte had met de term 'multikul' hele generaties migratie-, islam- en integratieonderzoekers sterk beïnvloed. Velen sloten zich liever op in hun ivoren torens dan zich in vijandig gebied te laten inperken tot soundbites. Islamitische Nederlanders internaliseerden en masse het discriminatoire discours, en zelfs een rebelse opiniemaker als Tofik Dibi werd vrienden met Rita Verdonk en riep moslims op tot 'de laatste fatwa', terwijl hij zelf nog uit de kast moest komen.
Oud-VVD-leider Hans Dijkstal was een laatste der Mohikanen en hielp een einde te maken aan de vignettenmethode, die bij hem associaties opriep met de jodenster. Mede dankzij zijn ruzie met Rita Verdonk belandden haar plannen in de vuilnisbak. Twee jaar nadat de vignettenmethode van de SEO in diskrediet raakte, lanceerde het SCP in 2006 de eerste Survey Integratie Migranten, kortweg SIM: een grootschalig onderzoek naar sociaal-culturele, religieuze en emotionele aspecten van integratie van migranten in Nederland.
De vignettenmethode was nieuws in 2004; de motie-Becker leek nieuw in 2024. Maar de realiteit is dat het allang gebeurt. Je kunt de Tweede Kamer behangen met onderzoek naar culturele normen en waarden van Nederlanders met een migratieachtergrond, maar blijkbaar zijn de uitkomsten niet wat Becker zoekt.
Het tumult in 2004 en dat in 2024 verschillen in een paar opzichten van elkaar. Zo nam de afgelopen twee decennia het zogenoemde culturisme, door socioloog Willem Schinkel omschreven als 'de nieuwe vorm van racisme', een grote vlucht. Culturisme probeert uit alle macht allerlei samenlevingsproblemen te verklaren door de culturele lens. Denk aan 9/11, waar moslims collectief op werden aangekeken. Of de criminaliteit van moslimjongeren die niet wordt verbonden met armoede of ruimtelijke omgeving, maar met gebrekkige normen en waarden. Hoogleraar sociologie Jan Willem Duyvendak liet zien dat burgerschap steeds minder gaat over sociale en politieke rechten en steeds meer over culturele vereisten.
Waar in 2004 de ophef beperkt bleef tot reacties van wat verontruste burgers en experts laat nu een grote schare Nederlanders met een migratieachtergrond van zich horen. Op opiniepagina's en in tv-rubrieken, op sociale media en op straat - velen, met en zonderskin in the game,spreken schande van de plannen van Becker. De Amsterdamse wethouder Alexander Scholtes (D66) noemt het een 'rechts-populistischedogwhistle',en volgens universitair docent migratiegeschiedenis Nadia Bouras moet de term integratie 'in de prullenbak'.
Anders is ook de angst, nu radicaal-rechts zich in het centrum van de macht begeeft. Voor het eerst uiten mensen met een migratieachtergrond in groten getale hun vrees om tot tweederangsburgers te worden gedegradeerd. Generaties nazaten van migranten vragen zich af of hun kinderen eenzelfde lot beschoren zal zijn, of het nooit zal ophouden. Op sociale media regende het in december berichten van mensen die wilden emigreren. Mijn angst voor wereldwijde verrechtsing begon al een kwart eeuw geleden. Ook ik keek na de uitspraken van Nobel naar mijn zoon en dacht: moet jij dit ook allemaal doormaken?
Het boekDe nachtmerrie van de allochtoon,van Sevtap Baycili uit 1999, heeft de vorm van een sociologisch rapport, geschreven door een vreemd overheidsinstituut dat bizarre experimenten uitvoert op allochtonen. Op basis van onderzoek naar de nachtmerries van allochtonen is een 'ideale nachtmerrie' ontworpen, die ertoe moet leiden dat ze eindelijk geheel zullen integreren. Integratieonderzoek en het bijbehorende debat vormen in zichzelf de ultieme nachtmerrie van de allochtoon. Niet dat het ons subiet tot integreren inspireert, maar omdat het ons klein houdt.
Baycili schrijft: 'Niemand had je verteld dat je land van oorsprong een tamelijk kansarm land was. Zodat je, als iemand die geboren is in een kansarm dorp in een kansarm land, als dubbel kansarm geldt. En nog kansarmer als je getrouwd bent met een lelijk meisje dat ook kansarm is omdat haar ouders geboren waren in een kansarm land in een ongelukkig gelegen kansarm dorp.'
Het SCP-onderzoek gaat onder meer over partnerkeuze en over je binding met Nederland. Of je witte vrienden hebt, of je je Nederlander voelt, of meerfeelinghebt met het land van herkomst (van je ouders) en in welke mate dan. Ook culturele opvattingen zoals acceptatie van gendergelijkheid en homoseksualiteit en religieuze beleving worden onderzocht. Zo wordt gevraagd hoe vaak je naar de moskee of kerk gaat, of je weleens te maken hebt gehad met discriminatie en hoe je denkt over joden en antisemitisme.
Nu is het SCP klaar voor een paradigmawisseling. In de volgende SIM, die in 2025 en 2026 gehouden wordt, verlegt het de focus van migranten en hun nazaten naar de samenleving als geheel en het onderzoek is dan ook slim omgedoopt tot Samenleven in Meervoud (SIM). Het SCP wil voortaan de normen en waarden van Nederlanders met allerlei achtergronden meten, zodat we beter weten wat we aan elkaar hebben.
Toch maak ik me weinig illusies. Heeft de ban op het woord 'allochtoon' iets geholpen? Ook toen ik voorde Volkskrantverslag deed van de parlementaire commissie-Blok naar dertig jaar integratiebeleid, was deze bij voorbaat mislukt. De commissie-Blok, die overigens best positief was, introduceerde een bredere definitie van integratie en eiste aanpassing aan de Nederlandse normen en waarden. Sindsdien maken politici bedreven misbruik van de schijnbaar wetenschappelijke en neutrale, maar in werkelijkheid racistische norm om mensen te blijven uitsluiten. Dat wisten wij Nederlanders met een migratieachtergrond allang, en met ons enkele vooruitstrevende wetenschappers, zoals hoogleraar Philomena Essed en onderzoeker Kwame Nimako, die al in 2006 wezen op de langdurige ontkenning van racisme en koloniale achtergronden, waardoor integratieonderzoek migranten problematiseerde en er een blinde vlek bestond voor anti-immigratiesentimenten. Nu zijn eindelijk ook de coryfeeën van het integratieonderzoek zover.
Is de grens eindelijk bereikt? In de SIM komt een aantal onderwerpen terug die afgelopen decennia - door rechts én links - stelselmatig tegen mensen met een migratieachtergrond worden gebruikt: homo's, vrouwen en joden. Na de eeuwwisseling kreeg islamofobie de overhand binnen het COC en de Gay Pride, compleet met geprefabriceerde protestbordjes over 'Marokkaanse homojagers' in de botenparade. #MeToo was nog ver weg, en om middernacht veranderden onze commerciële omroepen in pornokanalen, maar moslims liepen achter en het beschaafde 'Westen' moest oorlogen voeren om die arme vrouwen in het Midden-Oosten te redden. En Wilders was al kind aan huis bij de Israëlische ambassade, terwijl zijn antisemitische vriendenkring groeide, maar jodenhaat was intrinsiek islamitisch.
Integreren zouden we. En als er een aanpassingsprobleem uit de weg was geruimd, stond het volgende alweer klaar. Dat integreren, en dan vooral het eeuwige geruststellen van de zogenaamd gehomogeniseerde meerderheid, is sisyphusarbeid. Een soort onbehagelijke 'levenslange zwangerschap', zoals schrijfster Jhumpa Lahiri het ooit typeerde. Dat had Bas Heijne misschien niet aangevoeld toen hij in 2008 inNRC Handelsbladhet einde van het integratiedebat aankondigde. Eindelijk zouden we ons druk maken om zaken die er werkelijk toe doen, in plaats van het eeuwige gejeremieer over de multiculturele samenleving. Ik schreef terug dat ik het hem hielp hopen, maar dat ik er weinig fiducie in had, omdat het makkelijker is naar beneden te schoppen dan naar boven.
De financiële crisis was in volle gangen in plaats van te voorkomen dat burgers hard werden geraakt door de bezuinigingen van Balkenende IV nam PvdA-voorman en minister van Financiën Wouter Bos inde Volkskrantstelling in het integratiedebat. 'Dat gezeur over de toon van het debat' moest ophouden. Het was volgens Bos 'een van de redenen waarom reële problemen te lang onbesproken bleven en de bom in 2002 barstte'. Terwijl hij met de zijkant van zijn handen op tafel hamerde ging hij tekeer. 'Polariseren.'Tak!'Confronteren.'Tak!'Heftig debat.'Tak!Het moest allemaal scherper, zei de vicepremier. Hij moest zelf scherper. De PvdA moest scherper. Het debat over integratie moest scherper. 'Polarisatie is de enige manier om zaken verder te brengen.'
De Raad voor Maatschappelijke Ontwikkeling (RMO) waarschuwde in 2009 al voor de gevaren van polarisatie. Als je verschillen met anderen steeds verder aanscherpt, ligt escalatie op de loer. En als iemand eenmaal als 'anders' wordt gedefinieerd, wordt alle informatie die dat bevestigt versterkt, terwijl gelijkenissen minder worden gezien. Dit noemt Michèle Lamont, professor sociologie aan Harvard,'recognition gaps'.Lamont, die momenteel fellow is aan het Netherlands Institute for Advanced Study, beschrijft hiermee een schadelijk neveneffect van het integratiedebat: als gevolg van stigmatisering worden bepaalde groepen niet als waardevol onderdeel van de samenleving gezien. Zo kon het gebeuren dat hoewel we steeds meer naar elkaar toe zijn gegroeid, tegelijk het gevoel van verwijdering groter werd. De integratieparadox werkt ook de andere kant op: hoe meer wij ons aanpassen, hoe pietluttiger de Nederlander lijkt te worden.
De RMO beschreef meer nefaste effecten van polarisatie. Zo zou het politieke debat verschralen. En een groeiend aantal politici zou meedeinen op het ritme van incidenten, zonder ruimte voor feiten en nuances. De RMO laakte dat de regering kort daarvoor in een Kamerbrief de gehele Marokkaans-Nederlandse gemeenschap medeverantwoordelijk maakte voor de aanpak van criminaliteit en overlast door jongeren uit die gemeenschap. 'Dit is een voorbeeld hoe het niet moet', stelde de RMO. 'Een hele groep wordt zo opgesloten in een collectieve etnische identiteit. Doe zoiets vaak genoeg, en het wordt een zichzelf waarmakende voorspelling.'
Met die kritiek haalden de makers van het rapport zich een woedeuitbarsting van een andere prominente PvdA'er op de hals: wijlen Eberhard van der Laan. Vooraanstaande RMO-leden werden ontboden bij de toenmalige minister Wonen, Wijken en Integratie, die duidelijk niet op de conclusies zat te wachten. Van der Laan wilde niet horen dat ook Marokkaans-Nederlandse jongeren geïndividualiseerd zijn en dat zijn beleid losstond van de realiteit. Hij vond dat de Marokkaans-Nederlandse gemeenschap gewoon haar verantwoordelijkheid moest nemen. In de steden werd het RMO-rapport goed ontvangen, maar bij het kabinet verdween het na plichtplegingen ergens in een lade.
Als politiek correcte fatsoensrakker te worden weggezet was lange tijd de grootste angst voor links Nederland. De 'kut-Marokkanen' van Rob Oudkerk en Hans Spekmans recept 'vernederen' voor opgeschoten jongeren waren bedoeld om te laten zien dat links niet onderdoet voor rechts. Ook Ahmed Aboutaleb en Ahmed Marcouch, de eerste islamitische burgemeesters van Nederland, schuwden harde uitspraken niet en riepen meermaals orthodoxe moslims op hun koffers te pakken.
Het onderzoekIntegratie én uit de gratie: Perspectieven van Marokkaans-Nederlandse jongvolwassenenvan sociale wetenschapper Jurriaan Omlo toont aan dat deze jongeren niet alleen moeite hebben met de polariserende uitspraken van rechtse politici; wat minstens zozeer steekt is het ontbreken van een stevig en inspirerend tegengeluid aan de linkerkant van het politieke spectrum, en dat de 'redelijke' politici - van wie zij het niet verwachten - onvoldoende stelling nemen of erger nog, eveneens polariseren.
Waar zijn de tijden waarin we niet wistendat we het slecht hadden? Al waren de jaren tachtig economisch en sociaal zwaar voor veel migranten, we waren tenminste nog geen onderwerp van belang. Toen partijen als CP'86 en de Centrumpartij hun afschuw over 'buitenlanders' uitspraken, wisten we dat ze tot de marge behoorden en dat Van Kooten en De Bie ze zondag weer belachelijk maakten. Bij ons thuis was het na massaontslag in de haven tijd voorlast in, first outna jaren in de metaalbewerking. De melkertbaan die mijn vader als troost kreeg, bleek een baan zonder pensioenrechten waarbij je de helft minder betaald kreeg dan je collega die elke dag met een kegel op het werk verscheen.
Niet voor niets drukten onze ouders ons al vroeg op het hart Arabisch en Frans te leren, en spraken we thuis verplicht Tamazight. Want, zo zeiden mijn ouders: je weet nooit wanneer ze ons hier weg willen hebben. Aan de keukentafel begonnen wij dan steevast trots en enigszins hautain over de democratische rechtsstaat. Dat ons dat niet zou overkomen. Wij waren ervan overtuigd dat Nederland een ontzettend gaaf land was.
Ook toen werden we met enige regelmaat pijnlijk geconfronteerd met de haat die er tegen ons leefde. Die bereikte ons via lelijke pamfletten in de brievenbus, of een hakenkruis op de deur. Niet fijn, maar onze buurvrouw Giny vond het ook verschrikkelijk. En het waren eenlingen. Het was niet alomtegenwoordig en geen dagelijkse kost. Of is dat wat ik mezelf al die tijd heb wijsgemaakt?
Uit dankbaarheid en respect voor de rechtsstaat bedekten we een hoop met de mantel der liefde. Dat het vriendje van mijn broertje rabiate buitenlanderhaat vertoonde, terwijl hij voor de zoveelste keer couscous bij ons had gegeten, lag vast aan zijn ouders. De nieuwe benedenburen die op een zondagochtend keihard muziek hadden op staan, net toen wij bezoek ontvingen, en mij toen ik vriendelijk vroeg of het alstublieft zachter kon naar mijn 'eigen land' verwensten. Ach, gewoon aso's.
Het moet Bolkestein zijn geweest die in 1991 inde Volkskrantde eerste echte dolkstoten uitdeelde. Het bleef allemaal in het nette, maar dat was juist het erge: de gevoelens van superioriteit waren niet van de lucht. Het ging vooral over vrijheid van meningsuiting, man-vrouwverhoudingen, individualisme en de scheiding van kerk en staat. Intussen was ik thuis verwikkeld in mijn eigen emancipatie, dus de thema's die Bolkestein aansneed waren mij welbekend.
Toch heb ik altijd gevonden dat zijn bezorgdheid een kwade geur verspreidde. Als ik dringend ontmaagd wilde worden, of een seculiere moslim wilde zijn, zoals Salman Rushdie het destijds aantrekkelijk verwoordde, dan had ik daar Bolkestein niet voor nodig. Zestien was ik toen hij op de Liberale Internationale in Luzern zijn wanhoop over immigratie uitsprak: 'We kunnen het niet meer aan.' Ik denk dat we erom gelachen hebben in mijn klas, die net zwart genoeg werd om geen racisme meer te slikken.
Daarna was het tijd voor Paul Schnabel, wiensDe multiculturele illusieminder aandacht kreeg danHet multiculturele dramavan Paul Scheffer. Allebei vielen ze na 9/11 voor Ayaan Hirsi Ali, die dingen zei die witte mannen destijds niet durfden te zeggen. Wijlen Pim Fortuyn en Theo van Gogh verbleekten erbij, en bovendien kwam dit uit eerste hand. Ze zwoer haar geloof live op televisie af en blijft verkondigen dat 'Wilders goed is voor Nederland'. De islam noemde ze 'fascistisch' en haar profeet een 'perverse tiran' en toen islamitische basisschool Bilal haar binnenliet vroeg ze de leerlingen: 'waar is Allah dan?', waarna ze hen de keus liet tussen 'de grondwet of de koran'. Herhaaldelijk riep ze de regering op moslims aan 'bevolkingspolitiek' te onderwerpen en het bleef zo goed als onopgemerkt. Ook had Hirsi Ali een nogal eigenaardige interpretatie van integratie, die inhield dat moslims 'hun islamitische waarden, met name politieke en sociale waarden, moeten loslaten'. Dat Hirsi Ali inmiddels christen is geworden, voor Trump stemt en Netanyahu verdedigt, is slechts een bevestiging van haarneoconinvloed in Nederland.
Het voelde bevreemdenddat er over ons - migranten, moslims, Marokkanen - gesproken werd alsof we er niet bij waren. Dat je homo's van flats gooit. Dat je vrouwen minacht. Dat je ze verkracht. Vermoordt. Dat je joden haat. Dat je leugenachtig bent. Lui. Primitief. Tegen de westerse manier van leven. Dat je onderdrukt wordt door de jouwen. Dat je een vijfde colonne bent. Tribaal. Asociaal. Dat je geiten neukt. Dat je man je slaat. Dat je de verzorgingsstaat misbruikt. Dat je de Verlichting niet hebt meegemaakt. Dat je blij mag zijn dat je hier bent. Dat je blij mag zijn dat je hier mág zijn. Dat ze je in je eigen land veel slechter zouden behandelen. En dat ze je terugsturen, wanneer ze maar kunnen.
Het mag geen verbazing wekken dat je ergens onderweg iets wezenlijks verliest als je meegaat in de integratiedruk. Misschien is dat wat de Algerijnse schrijver Kateb Yacine deed vrezen voor al te veel 'beschaving'. Het inspireerde hem tot de woorden: 'Ik moet barbaars blijven.' Hij was grotendeels opgeleid op Franse scholen en schreef in het Frans, maar zei daarover stellig: 'Ik schrijf in het Frans om de Fransen te zeggen dat ik niet Frans ben.'
Kateb had zijn voormalige kolonisator iets te zeggen, iets wat niet mocht worden weggepoetst. En laat dat nou precies zijn wat integratie niet toelaat. InThe Integration Nationuit 2022 laat de invloedrijke socioloog Adrian Favell zien dat integratiebeleid, onder het mom van het bevorderen van eenheid, migranten effectief het zwijgen oplegt. Het integratiedebat marginaliseert migrantengemeenschappen, waardoor hun zeggenschap en participatie in de samenleving worden beperkt. Favell betoogt dat integratie een 'fundamenteel koloniale term' is en altijd is geweest. Raciaal kapitalisme, dat de wereld naar het haar uitkomt verdeelt in rijk en arm, wordt volgens Favell in stand gehouden door liberale democratische ideeën over immigratie, burgerschap en integratie.
Instinctief wist ik dat ik me tegen die integratiedwang moest verzetten. Als iemand mij complimenteerde met mijn integratie - vroeger aan de orde van de dag - dan articuleerde ik vriendelijk doch beslist de woorden: nee, dank u, liever niet. Ook ik wilde barbaars blijven. En nee, natuurlijk zijn wij geen barbaren, het is een geuzennaam van mensen wier beschaafdheid wordt betwist. Neerlands grootste publieke intellectueel van kleur, Anil Ramdas, was de beschaafdste vriend die ik ooit had. En dit land is weinig beschaafd met hem omgesprongen.
Anil Ramdas maakte zich 'diepe zorgen om de cultuur van de autochtonen', zo schreef hij inHet culturele drama. We hadden het vaak over het gebrek aan beschaving dat het 'Westen' in het algemeen en Hollanders in het bijzonder in toenemende mate tentoonspreidden. Hoe ze zich desondanks zo superieur waanden dat het pijn deed aan je ogen. Het maakte ons boos en verdrietig.
Generaties Nederlanders met een migratieachtergrond hebben er last van, het vreet aan ze, en het is nauwelijks gediagnosticeerd. Willem Schinkel was met zijn boekDenken in tijden van sociale hypochondrie(2007) een van de eerste onderzoekers die het ziekelijke en ziekmakende karakter van ons integratiedebat aan de kaak stelde. De dikke pil lag destijds een jaar lang op mijn nachtkastje. Hij toont hoe onderbuikgevoelens onafgebroken tegenstellingen produceren tussen de samenleving en de niet-geintegreerden die buitengesloten worden. Nederland is niet crimineel, homofoob, antisemitisch of misogyn - dat is de ander.
Schrijver J.M. Coetzee beschrijft het indringend in zijn novelleWaiting for the Barbarians(1980). De ziekte schuilt in 'de enige echte barbaren', de 'mensen die denken dat de barbaren daarbuiten zijn, en dat ze elk moment binnen dreigen te komen'. Die ziekte woekert al geruime tijd alle kanten uit.
Om barbaars te blijven, moest ik ontkomen aan de continue disciplinering die het integratiedebat voor ons betekende. Om mezelf te sparen besloot ik, naar adem happend, te ontsnappen aan het integratiegeweld. Lang voor Wilders' minder-minder-minder zocht ik mijn heil elders, in het land van dat zo verfoeide volk. Ik vond er een lief die in aarde wroet en in mensen - onontgonnen terrein. We kregen een zoon en gaven hem - in moslimkringen ongebruikelijk - twee namen. Onmiskenbaar islamitische. Een devote en een losbandige.
Het voelde een beetje als in de novelleThe Reluctant Fundamentalist(2007) van Mohsin Hamid. Daarin wordt de islamitische hoofdpersoon, Princeton-alumnus Changez, na 9/11 geconfronteerd met wantrouwen, uitsluiting en de groeiende druk om te integreren en te conformeren. 'Ik was niet zoals zij. Ik was niet langer zoals zij. En ik had mijn lot niet meer in eigen handen. Ik was een vreemdeling geworden in mijn geboorteland en toch had ik geen thuis om naartoe te gaan.'
Nu ik in twee landen leef en anderen hoor opperen Nederland te verlaten, wil ik uitroepen: doe het niet, duw terug. Dat integratiedebatlijktverziekter dan ooit, maar wij zijn hier en laten ons niet alles meer zeggen. Ik houd echter mijn mond, we zijn per slot van rekening individuen. En Nederland is niet het beloofde land. En toch. Eén op de vier Nederlanders heeft een migratieachtergrond. Maakt dat het integratiedebat niet de facto tot een achterhoedegevecht?
Met de motie van Bente Becker kreeg ik flashbacks naar de vignettenmethode van Rita Verdonk