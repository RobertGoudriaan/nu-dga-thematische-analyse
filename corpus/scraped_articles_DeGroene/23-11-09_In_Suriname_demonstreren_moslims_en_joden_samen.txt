In Suriname demonstreren moslims en joden samen

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
9 november 2023
Paramaribo- 'Stop de genocide, wij staan voor gerechtigheid', galmde het vrijdagmiddag door het centrum van Paramaribo. De middagspits was even voorbij toen honderden tegenstanders van de zware aanvallen van Israël op Gaza begonnen met een 'vredesloop'. Initiatiefnemer Platform Gerechtigheid voor Palestina wilde daarmee aandacht vragen voor de oorlogsmisdrijven en de vele burgerslachtoﬀers in de regio. Na ruim een uur lopen eindigde de groep bij De Nationale Assemblee, Suriname's parlement, waar ze een petitie aanboden aan voorzitter Marinus Bee.
'Gezinnen worden vernietigd, jonge kinderen gaan dood en dat is triest om te zien. Dit zijn geen verhalen, het zijn dingen die echt gebeuren. We vragen daarom aandacht van de Surinaamse regering', zei Evert Dinmahomed, leider van Platform Gerechtigheid voor Palestina. Zijn organisatie eist onder meer dat de Surinaamse regering de oorlogsmisdaden die nu plaatsvinden in Gaza en omstreken veroordeelt en dat doorgeeft aan de Organisation of Islamic Cooperation.
Daarnaast wil de groep dat Suriname via diplomatieke weg Israël maant om onmiddellijk over te gaan tot een staakt-het-vuren en het ongeconditioneerd toelaten van humanitaire hulp voor de Palestijnse bevolking.
Dinmahomed is aangeslagen door de gebeurtenissen, maar is ook blij met de ondersteuning door andere groeperingen van de vredesloop. 'Vrijwel alle organisaties waren hier vertegenwoordigd. Christenen en joden hebben ook meegelopen, dat betekent dat men vecht voor de menselijkheid', zei hij.
Enkele dagen daarvoor tekenden de Surinaamse Islamitische Vereniging ( SIV ) en de Israëlische Gemeente Suriname (IGS) al een gezamenlijke verklaring waarin ze de strijdende partijen in Gaza oproepen de oorlog te stoppen. De twee organisaties zien zichzelf als voorbeeld, omdat de Ahmadiyya Anjuman Isha'at Islam-moskee en de Neveh Shalom-synagoge al sinds 1932 vredig naast elkaar staan in het centrum van Paramaribo. 'Dit is het mooiste wat wij kunnen meegeven aan de wereld. Stop met oorlog, stop met geweld, geen zinloze doden', zei SIV-voorzitter Robbert Bipat tegen de lokale media. Sinds de aanvallen staat het wekelijkse vrijdaggebed van zijn moskee in het teken van de onschuldige slachtoﬀers van de oorlog. Ook de IGS bidt volgens leider Jacques Reeder speciaal voor alle slachtoﬀers. De verklaring wordt naar alle buitenlandse missies en internationale organisaties in Suriname en de regering gestuurd.