Israël opent de aanval op de onafhankelijke pers

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
3 augustus 2023
Tel Aviv- Terwijl het kabinet-Netanyahu via de salamitactiek plakjes van het rechtshervormingsplan door de Knesset drukt, rechters worden bedreigd, de nationale ombudsvrouw wordt afgekraakt en het land al maanden platligt door demonstraties, beschuldigt de minister van Publieke Diplomatie, Galit Distal Atbaryan, in een video buitenlandse journalisten, onder wie Christiane Amanpour, van het opzettelijk verspreiden van fake-nieuws over Israël. Onder het credo'fight the fake'verklaart ze de oorlog aan de internationale pers en vraagt woordvoerders van Israëlische veiligheidsdiensten en ministeries om de video te verspreiden. De Foreign Press Association, die honderden buitenlandse correspondenten in Israël vertegenwoordigt, vindt de opruiende taal van de video gevaarlijk voor verslaggevers in Israël en verzoekt hem van het internet te halen. Atbaryan is dat niet van plan. 'Als minister van Informatie zal ik niet toestaan dat bevooroordeelde berichtgeving in onze achtertuin wordt gepubliceerd, zonder een passend antwoord', tweette ze.
Natuurlijk woedt er al jaren een strijd om de beeldvorming en word je als journalist platgebombardeerd met data van de Israëlische en Palestijnse autoriteiten die je aan hun kant willen krijgen. Maar de regering-Netanyahu opent nu de directe aanval en probeert de onafhankelijke pers monddood te maken. Eerder dit jaar poogde minister van Communicatie Shlomo Karhi de nationale omroep kan - vergelijkbaar met de nos - te sluiten. Dat plan is opgeschort vanwege het rechtshervormingsplan. Minister van Justitie Yariv Levin wees een wetsvoorstel om journalisten tegen mishandeling te beschermen af en noemt de Israëlische onafhankelijke media erger dan een totalitair regime. Ondertussen diende Likud-wetgever Boaz Bismuth, de voormalige hoofdredacteur van het pro-Netanyahu-bladIsrael Hayom,een wetsvoorstel in om publicatie van 'gevoelige' of 'persoonlijke' opnames door journalisten te verbieden. Opnames vormen vaak de basis van onderzoek naar criminelen en politici, maar zouden een misdrijf worden waarop een gevangenisstraf van maximaal vijf jaar staat. Journalisten uit het hele politieke spectrum hebben het voorstel als ernstige censuur veroordeeld.
Deze stappen zijn tekenen aan de wand van Israëls politieke gezondheid. Elke vorm van tegenspraak wordt afgedankt en op de vuilnisbelt van Israëls democratische geschiedenis gegooid. Binnenkort is de weg vrij voor een extreem religieuze dictatuur. Tot die tijd biedt de regering met zijn extreme en racistische uitspraken gelukkig nog voldoende kopij aan journalisten.