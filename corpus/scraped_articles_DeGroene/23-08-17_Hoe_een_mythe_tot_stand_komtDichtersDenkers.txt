Hoe een mythe tot stand komt Dichters&Denkers

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
17 augustus 2023
Dichter Gerrit Kouwenaar voelde al vroeg aan dat het allemaal anders moest in de literatuur. Maar de weg naar het schrijverschap was geen vanzelfsprekendheid, laten twee biografieën zien.
Stel: er moet voor het dichterschapvan Gerrit Kouwenaar (1923-2014) een plantaardige evenknie gevonden worden. Dan doemt het beeld op van een machtige eik. Aan het eind van zijn lange carrière was hij uitgegroeid tot een onomstreden oude meester. Iedere nieuwe bundel werd bewierookt door critici en er verschenen bij leven al proefschriften over zijn werk. Hij was een voorbeeld voor een hele nieuwe generatie dichters, onder wie Hans Faverey, Bernlef en Martin Reints, en kon rekenen op het respect van de nog jonge herriemakers als Joost Zwagerman en Ilja Leonard Pfeijffer. Vrijwel alle te vergeven prijzen werden aan hem overhandigd. Kouwenaar heeft dertig boektitels op zijn naam staan; zes daarvan zijn verzamelbundels en bloemlezingen vangreatest hits,die bewijzen dat zijn gedichten het initiële moment van publicatie telkens weer weten te ontstijgen.
Die imposante statuur werd gecementeerd door media-aandacht van buiten het literaire circuit, stelt voormalig literatuurcriticus en tv-recensent Arjen Fortuin (1971). Hij wijst op de intieme VPRO-documentaireTotaal witte kamer(2003) van Frodo Terpstra, waarin te zien is hoe de oude poëet, aangedreven door eindeloze sigaretten en glazen rode wijn, meticuleus aan zijn late verzen schaaft, en op zijn optreden bijDWDDin 2008: 'De egards waarmee Kouwenaar ontvangen werd in een van de invloedrijkste tv-programma's van de nieuwe eeuw, waren tekenend. Het maakte niet bijzonder veel meer uit wat hij deed of zei. Kouwenaar had een mythische status verworven. Met hem zat levende literatuurgeschiedenis aan de talkshowtafel.'
Vanuit dat opzicht is het begrijpelijk dat nu, in het honderdste geboortejaar van de dichter, geprobeerd wordt om te achterhalen hoe de door iedereen gadegeslagen mythe tot stand kwam. Twee nieuwe boeken zijn hiervan het resultaat. Fortuin, die hoge ogen gooide met zijn biografieGeert van Oorschot, uitgever(2015), werkte de afgelopen zes jaar in opdracht van uitgeverij Querido aan het volledige levensverhaal, dat op de verjaardag van de dichter verscheen onder een titel die, kouwenaariaans hoofdletterloos en ontleend aan een van zijn bekendste gedichten, meteen een dubbel eerbetoon is:men moet: biografie van gerrit kouwenaar. Wiel Kusters (1947), een van de mensen die op de dichter promoveerde en vervolgens een vriend werd, schreef op eigen initiatief de forse deelbiografieMorgen wordt het voor iedereen maandag: De oorlog van Gerrit Kouwenaar,gericht op de periode 1939-1949, en zegt nog een deel over de late jaren in voorbereiding te hebben.
Opmerkelijker dan de onderlinge verschillen is dat deze boeken grotendeels hetzelfde verhaal vertellen. Het begint in het Amsterdamse liberale milieu van de vroege twintigste eeuw. Kouwenaars vader werkte als redactiechef bijNRCen was zelf de zoon van een boekhandelaar, journalist en dichter. Zijn moeder maakte textielkunst, haar vader was koperslager. Hij kwam uit een uitzonderlijke familie waarin cultuur tot religie verheven was en het kunstenaarschap niet werd ontmoedigd, maar eerder in de lijn der verwachtingen leek te liggen. Nadat zijn oudere broer kunstschilder werd, moest de benjamin ook iets verzinnen: '[W]at kon ik doen? Schilderen niet, want dat deed David al, en dat was eigenlijk een wonderkind. En muziek (...) dat vond ik te ingewikkeld, want dan moest ik naar de pianoles toe. Dus dan maar schrijven.'
Deze uitspraak getuigt van het zelfvertrouwen en de superieure ironie waar zijn opvoeding hem van hadden voorzien, want de buitenwereld gaf er allerminst aanleiding toe om dit levenspad te kiezen. Kouwenaar was een slechte leerling en haalde structureel onvoldoendes voor Nederlands en de andere talen. Op zijn veertiende kreeg hij van een psycholoog te horen dat zijn intelligentie 'zeker niet meer dan middelmatig' was en dat 'intellectuele drijfveren' 'geen overbelangrijke rol' in zijn ontwikkeling speelden.
Waarom dan toch het schrijverschap? Kusters legt het uit als daad van zingeving en toont dat de dichter in deze onzekere periode zelfs nog even aan het christendom rook. Fortuin zoekt het eerder in de hoek van de roeping; hij wijst erop dat Kouwenaar op zijn negende al verhalen schreef en zich op zijn zestiende aan een eerste roman zette. Het antwoord blijft in het midden, maar evident is dat hij het wilde, en dat hij het werd.
Beide biografen laten zien hoe lang de weg ernaartoe was. Kouwenaar maakte de middelbare school niet af (met toestemming van zijn ouders, welteverstaan) om zich volledig op het schrijven te richten, al zou het nog ruim tien jaar duren voordat hij gedichten van blijvende waarde in handen had. De pijnlijke revelatie van het boek van Kusters is hoe weinig bijzonder zijn vroege werk was. Hij bakte jarenlang klassieke rijmende verzen, vol met archaïsche taal ('gij', 'schroomlijk') en zijige regels als: 'Stil mijne ziele, zwijg nu stil:/ zo vele dingen zijn er om te wenen:/ de dode duiven in de duiventil,/ de tere bloesems, rottend op de stenen...'
Als deel van de avant-garde declameerde Kouwenaar de regel 'er is een lyriek die wij afschaffen', maar voor die tijd blijkt hij er zelf een behoorlijke bijdrage aan te hebben geleverd.
Dat het allemaal anders moest, voelde hij toen al wel aan; de manier waarop moest hem door het leven zelf getoond worden.
Eerst doorliep hij verplicht 'leerschool Europa,
die volksuniversiteit met vijfjarige cursus', zoals hij terugblikkend nuchter zei. De Tweede Wereldoorlog leek aanvankelijk rustig aan Kouwenaar voorbij te trekken; als je leest over de jongen die in het vakantiehuis van zijn ouders in Bergen wat zat te dromen en te dichten, zou je bijna vergeten dat de rest van de wereld toen tot een groot slagveld werd omgevormd. In 1943 trof de geschiedenis hem alsnog: bij een inval van het Amsterdamse appartement van zijn broer werd Kouwenaar gearresteerd wegens medewerking aan een illegaal tijdschrift. Met het verzet had dat overigens niets van doen; hij wilde gewoonweg poëzie publiceren en werd uiteindelijk mede vrijgelaten omdat hij hield van Hölderlin en dus niet helemaal anti-Duits zou zijn. Toch hadden ze hem eerst zes maanden opgesloten, werd hij gewelddadig ondervraagd, en was hij getuige van mishandelingen en executies.Ik was geen soldaat,luidde de titel van zijn oorlogsroman beschroomd, maar hij was niet bepaald ongeschonden gebleven.
In een bevrijd Amsterdam leefde Kouwenaar weer op. Via zijn vader kreeg hij een baantje bij de communistische krantDe Waarheiden met behulp van financiële steun van zijn ouders kon hij een kunstenaarsbestaan gaan leiden. Alleen wist hij nog altijd niet precies wat hij moest maken; naast gedichten ontstonden er surrealistische verhalen en autobiografisch proza. Hij begon aan een briefroman en schreef zelfs een detective.
Daar kwam pas eind jaren veertig verandering in, toen een jongen met een donkere blik en een satanisch snorretje de burelen vanDe Waarheidbinnenstormde. Inderdaad: ook deze biografieën ondersteunen de Lucebert-hypothese, die wil dat de literatuurgeschiedenis door hem eigenhandig werd omgegooid. Tijdens een voordracht van dit onbehouwen natuurtalent zag Kouwenaar het licht. 'Jij bent de grootste dichter!' riep hij uit, en vervolgens legde ook hij zich toe op het vervaardigen van speelse, primitivistische, ongekend expressieve poëzie. Kouwenaar werd deel van de harde kern van de Vijftigers, wat hem als dichter richting en een identiteit gaf. Die houvast was hoognodig, want ondanks zijn toewijding en contacten kwam hij er in de literaire wereld maar moeilijk tussen; De Bezige Bij, thuishonk van zijn generatiegenoten, weigerde zijn werk, en pas op zijn 36ste vond hij in Querido een vaste uitgever.
Na een stormachtig decennium vol feestvreugde, literair spektakel, verzwegen concurrentie en overspel viel de groep uiteen. Kouwenaar trouwde een vrouw die zijn kunstenaarsdroom wilde ondersteunen (ze bleef dermate op de achtergrond dat zelfs Fortuin haar niet tot leven kan wekken) en trok zich terug in zijn werkkamer en een Frans buitenhuis. Terwijl zijn mede-Vijftigers vastliepen, van koers veranderden of stierven, ging hij stug door. Hij verzonk volledig in het schrijven, wat resulteerde in steeds verder uitgebeende poëzie waarin het maakproces zelf regelmatig onder de loep werd genomen. 'Een gedicht als een ding', dat was de sleutelfrase die meer en meer navolging kreeg door de opkomst van het postmodernisme, waarin Kouwenaars zelfbewuste en sceptische houding ten opzichte van de taal perfect bleek te passen.
Het gevoel, dat desondanks altijd ergens in zijn werk aanwezig was, liet hij op de voorgrond treden in elegieën voor zijn echtgenote en vrienden, wat hem eindelijk publiekssucces opleverde. Trots bezag hij de vruchten van zijn volharding. Alle loftuitingen bezegelden het slagen van zijn project, waar Kouwenaar de laatste hand aan legde door zelf het gedicht voor zijn eigen rouwkaart te vervaardigen: hij had het bestaan volledig laten samenvallen met het schrijverschap, zijn leven omgezet in taal.
ARJEN FORTUIN men moet: biografie van gerrit kouwenaar Querido, 589 blz. WIEL KUSTERS Morgen wordt het voor iedereen maandag: De oorlog van Gerrit Kouwenaar Cossee, 395 blz.