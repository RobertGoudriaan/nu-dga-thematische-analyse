Ecocide Buitenland

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
15 juni 2023
In het bloedhete Saigon, tijdens de Vietnamoorlog, hadden Amerikaanse militairen die werkten voor Operation Ranch Hand een bordje boven hun kantoordeur gehangen met de tekst'Only you can prevent forests'.Deze woordgrap verwees naar de waarschuwingsborden bij de entree van Amerikaanse natuurparken: alleenjijkunt bosbranden voorkomen. Maar het voorkomen van bossen was tegelijk een kernachtige taakbeschrijving van wat Operatie Boerenknecht deed. Vanuit het kantoor werden sproeicampagnes gecoördineerd waarmee Amerikaanse vliegtuigen landbouwgiffen met kleurige namen als Agent Orange, Agent Green en Agent Pink over Vietnamese bossen, akkers en rijstvelden sproeiden om de vijand 'waardevolle dekking en hulpbronnen te ontzeggen'.
Lang verhaal kort: niet alleen de schade voor mensen, maar ook de milieuschade van deze oorlog was immens. Een vijfde tot een kwart van de Vietnamese bossen werd ontbladerd en kampte met verlies van plant- en diersoorten en biodiversiteit, bossen werden grasland, meren en rivieren werden vergiftigd. Kwetsbare mangrovebossen langs Vietnams kusten, waar communistische guerrilla's graag verbleven, werden vaak zwaar aangetast en in moerasland veranderd. Ook Laos en Cambodja werden hard getroffen. Sommige diersoorten verdwenen, andere werden als 'hulpbron' aangevallen. Olifantenkuddes werden gebombardeerd, want wie weet zouden ze ooit communistische lastdieren worden. Alleen bij tijgers werd een positief effect gemeten. Zij raakten geconditioneerd, volgens biologen, om geweervuur te beschouwen als een soort etensbelletje: daar was achteraf vaak dood of aangeschoten voedsel te vinden.
In internationale fora werd toen gediscussieerd of 'ecocide' moest worden toegevoegd als vijfde internationale misdaad - naast agressie, oorlogsmisdaden, genocide en misdaden tegen de menselijkheid. Een aanjager van de discussie was bioloog Arthur Galston, wiens wetenschappelijke ontdekkingen tot zijn afschuw de basis legden voor Agent Orange. Maar de discussie verloor al snel vaart, en er was weinig overeenstemming over bepaalde definities om eind jaren negentig ecocide als vijfde misdaad de statuten in te krijgen van het Internationaal Strafhof. Daarmee sloot eenwindow of opportunity,want zo'n overeenstemming is nu moeilijker voor te stellen.
En dus kan Rusland (tot er bewijzen van het tegendeel komen ben ik geneigd om de dader van Boetsja, MH17 en andere door Moskou luid ontkende en later bewezen oorlogsmisdaden opnieuw daar te zoeken) een van de grootste waterreservoirs in Europa opblazen, en valt er met weinig meer dan woede en boegeroep te reageren op de milieuschade die de muur van water in de Dnipro zelf, de oevergebieden en de delta van de rivier veroorzaakt.
Als Rusland hier 'terrorisme' heeft bedreven, zoals dat in Oekraïne werd gezegd, is dat overigens strak in lijn met wat de afgelopen jaren 'eco-terrorisme' is gaan heten (een term die het Kremlin zelf gebruikt voor elk milieu-activisme). Voor de natuur is het indammen van rivieren natuurlijk helemaal niet goed. In de filmNight Movesuit 2013 blazen eco-terroristen daarom een dam op om een rivier zijn natuurlijke loop terug te geven. Omdat er een kampeerder bij omkomt, gaat het gesprek na afloop alleen over die moord en niet over de menselijke onderwerping van de natuur die het trio op de agenda wilde zetten.
Het zou jammer zijn als iets soortgelijks hier ook gebeurt. De sabotage van de Dnipro-dam is een daad van terreur, een oorlogsmisdaad, en mogelijk ecocide. Dat we dat laatste niet weten, komt doordat de wereld is gestopt om op hoog niveau over de definitie daarvan en de straffen erop te praten. In een tijd waarin we spreken over de vraag of dieren, rivieren en zeeën een rechtspersoon moeten zijn, is het vreemd dat zo'n veel simpeler kwestie niet is beslist. Dat is geen theoretische kwestie: we beschouwen de dambreuk als misdaad tegen Oekraïne, maar als het ecocide zou zijn - en de dambreuk zal waarschijnlijk onder elke denkbare definitie vallen - dan is het een misdaad tegen de wereld, die wíj moeten aanklagen.
Dat maakt overigens niet dat de opdrachtgevers en bomleggers per definitie vrijuit gaan. Onder de weinige landen ter wereld die 'ecocide' in hun wetboek hebben opgenomen, zit opvallend genoeg zowel Oekraïne als Rusland. Rusland beschrijft het zelfs als 'misdaad tegen de vrede'. Als Poetin ooit de cel in gaat, kunnen deze daders direct mee.
Voor de natuur is het indammen van rivieren helemaal niet goed