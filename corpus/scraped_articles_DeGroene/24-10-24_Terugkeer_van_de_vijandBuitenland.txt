Terugkeer van de vijand Buitenland

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
24 oktober 2024
'We leven in vreemde tijden', schreef Douglas Adams al, en ook Plato schijnt het te hebben gemompeld. En zij hadden 2024 nog niet meegemaakt: een wereld met zoveel onderlinge verbinding, waarin tegelijkertijd Russische raketten en Israëlische straaljagers hun buurlanden bombarderen terwijl we bijna real time met de verwoesting meekijken. Een wereld waarin een coupplegende haatprediker één stap verwijderd is van de belangrijkste post, en iedereen vreest voor meer ellende.
Om die tijden te duiden, vroeg het Duitse hoog-intellectuele bladKursbuchaan een reeks schrijvers om te reflecteren op onze tijd. Dat leverde duizenden doorwrochte woorden op, onder de titelFreund & Feind. En al is dat nummer een jaar oud, de wereld lijkt zich alleen maar meer te hebben bewogen naar hoe sommige auteurs haar beschreven. Het is nog altijd een geschikt spoorboekje om die wereld beter te begrijpen.
Een sleutelessay isDie Wiederkehr des Feindesvan de journalist en politicoloog Constanze Stelzenmüller, die de ideeën van nazi-ideoloog Carl Schmitt naast het heden legt. De twintigste eeuw, schrijft Stelzenmüller, stond in het teken van vijandschap zoals Schmitt dat voor zich zag. Volgens Schmitt bestond de essentie van politiek uit strijd tegen vijanden. Een vijand is geen rivaal of tegenstander, maar iemand waarmee een onoverbrugbaar ideologisch verschil bestaat en waar geen compromis mee mogelijk is. Vrede is met een vijand onmogelijk, en politiek onwenselijk.
De nazi's bekeken de wereld zo, en hun tegenstanders in feite ook. Die namen het idee van onverzoenlijke vijandschap vervolgens mee de Koude Oorlog in. Toen de Muur viel was dat voorbij. Twee, drie decennia lang was de dominante visie op de wereld dat er convergentie zou komen tussen rivaliserende landen: economische competitie maar geen oorlog. Dit idee werd verwoord door de Amerikaanse president Bush sr., die in 1991 sprak van 'een Nieuwe Wereldorde, waarin de naties van Oost en West, Noord en Zuid kunnen bloeien en leven in harmonie'.
Dat was een generatie lang het dominante idee in de wereld. Bush' zoon W. week hier weliswaar tijdelijk van af, samen met al-Qaeda. Bush jr. sprak over een 'As van het Kwaad', waarmee geen compromis mogelijk was. Maar met Obama keerde internationaal het idee terug dat de landen van de wereld uiteindelijk een gedeeld belang in samenwerking hadden: hij probeerde een reset met Rusland en een herstart met de islamitische wereld.
Maar internationaal werd het klimaat guur. De Arabische Lente mislukte, de Amerikaanse veldtochten in het Midden-Oosten mislukten ook, er waren een mondiale economische crisis en een wereldwijde opkomst van het populisme. Trump verpersoonlijkte het wereldbeeld van vijandschap, in het hart van het land dat ooit de Nieuwe Wereldorde uitriep. Poetin illustreerde met zijn invasie van Oekraïne in 2022 hoezeer die wereldorde ook in de praktijk dood was.
Waarom dit belangrijk is voor ons, is volgens Stelzenmüller dat Europese landen 'moeten begrijpen dat zij te maken hebben met een fenomeen waarvan zij dachten dat het historisch uitgestorven was: staten die hen beschouwen als ideologische vijanden. Als doodsvijanden.' En het geeft ons ook een helderder blik op het heden: waarom de oorlogen om ons heen zo onoplosbaar lijken en de wereld zo donker.
Neem Netanyahu's reactie op de dood van Hamas-leider Yahya Sinwar vorige week. 'Het kwaad heeft vandaag een zware slag gekregen', zei hij. 'We hebben nu een grootse mogelijkheid om de As van het Kwaad een halt toe te roepen en een andere toekomst te creëren.' Het vijandbeeld van Hamas-leiders is natuurlijk identiek. Of neem Vladimir Poetin. 'Onze vijand is niet Oekraïne', zei hij in zijn nieuwjaarstoespraak in januari. 'Onze vijand is het Westen. En dat is het al eeuwen.' Trump heeft dezelfde blik op politiek, zowel internationaal als binnenlands. Losjes improviserend over zijn tegenstanders in de verkiezingen had hij het vorige week over 'interne vijanden' die 'heel simpel zouden moeten worden aangepakt door de nationale garde of desnoods het leger'.
In het wereldbeeld van deze mannen kan een vredestop misschien een tijdelijke wapenstilstand herstellen, maar nooit harmonie. Het is het wereldbeeld van Schmitt: politiek is strijd, nederlagen en overwinningen, nooit verzoening. Het is een analyse die helaas als een handschoen past bij het heden. Een oplossing is het natuurlijk niet, al drong Stelzenmüller er wel op aan dat we in Europa nooit met dat wereldbeeld moeten meegaan. Voor het internationaal belang, maar ook voor onszelf. Nietzsche schreef het immers al, citeert ze: 'Als je te lang in de afgrond kijkt, dan kijkt de afgrond ook in jou.'
Waarom lijken de oorlogen om ons heen zo onoplosbaar en de wereld zo donker?