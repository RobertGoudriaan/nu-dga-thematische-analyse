'Geen idee wat er wordt verscheept' Onderzoek Nederland faciliteert dubieuze handel in plastic afval

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
18 april 2024
Via Rotterdam worden miljoenen tonnen Europees plastic afval geëxporteerd naar landen die een loopje nemen met milieumaatregelen en arbeidsomstandigheden. Pogingen om de handel te reguleren mislukken.
In januari 2023,drie maanden na onze eerste ontmoeting, woont Hayat nog steeds in een betonnen opslagkast van zes vierkante meter, met twee andere vluchtelingen uit Afghanistan. De kast, hun thuis, bevindt zich achter in een plasticrecyclingfabriek in de wijk Cebeci in Istanbul, aan de noordwestelijke rand van de enorme Turkse metropool. Het is een groezelige kleine ruimte, met een gammele bank, een bevlekt tapijt, een enkele fluorescerende lamp en een kapotte elektrische verwarming die aan het plafond bungelt. We ontmoeten elkaar regelmatig op een zondag, hun vrije dag, als de fabriek stilligt. Buiten is het rustig, in de op werkdagen luidruchtige industriële wijk met talloze recyclingfabrieken.
Hayat kwam in het voorjaar van 2021 in Istanbul aan toen hij nog maar dertien jaar oud was. In de zomer van 2020 werd zijn vader, een soldaat in het Afghaanse leger, gedood in de strijd tegen de Taliban. Na zijn dood nam Hayat, de enige overgebleven man in het gezin, de verantwoordelijkheid voor zijn moeder en twee zussen op zich. Duizenden Afghaanse vluchtelingen in Turkije kunnen vergelijkbare tragische verhalen vertellen. Het enige opmerkelijke aan Hayat is zijn leeftijd: hij is dan nog een kind, met grote ogen en een onschuldige blik.
Bijna twee jaar later is elk spoor van die kinderlijke onschuld verdwenen en vervangen door een griezelige, emotionele vlakheid. Hij fluistert zacht, zijn ogen terneergeslagen, hij heeft zijn armen om zich heen geklemd.
'Het was moeilijk', vertelt hij over de dag dat hij Afghanistan verliet. 'Mijn moeder huilde veel.' Naseem (20), in een andere hoek van de kast, kijkt op van zijn mobiele telefoon. 'Hij belt zijn moeder elke avond', zegt hij breed glimlachend, terwijl hij zijn jongere metgezel een duwtje met zijn voet geeft. 'De hele avond: mama dit en mama dat.'
Khalid (ook 20) lacht vanaf de bank. Hayat glimlacht en begraaft zijn gezicht in zijn armen. Dit moment van lichtheid is zeldzaam. Tijdens onze tientallen ontmoetingen zijn Hayat, Naseem en Khalid meestal somber. Geen van hen had gedacht zo lang in Istanbul vast te zitten. En ze hadden zeker niet verwacht dat ze in een plasticrecyclingfabriek zouden wonen.
Toch is hun situatie niet ongewoon. Afghanen zijn de meest kwetsbare vluchtelingenpopulatie in Turkije geworden. Alleen al in 2022 zijn er bijna vijftigduizend, voornamelijk jonge mannen en jongens, gearresteerd en teruggestuurd naar het door de Taliban gecontroleerde Afghanistan. Om aan arrestatie te ontsnappen, houden veel Afghaanse mannen zich schuil. De eigenaren van de kleine, ongereguleerde recyclingfabrieken in Cebeci maken daar misbruik van.
De Turkse recyclingindustrie is sterkgegroeid na het Chinese importverbod op plastic afval in 2018. Sindsdien wordt jaarlijks tussen de acht
en negen miljoen ton afval, voornamelijk uit de rijke landen, elders op de wereld verwerkt. Turkije is een van de favoriete bestemmingen: tegen 2022 was de invoer van plastic afval met ruim vierhonderd procent gestegen, vanuit Nederland zelfs met 750 procent.
Vanuit Nederland zijn met name ook landen in Zuidoost-Azië populair. De export naar Indonesië steeg zelfs met zesduizend procent, naar Maleisië met 2265 procent en naar Vietnam met ruim 450 procent.
De landen hebben geen van alle de industriële capaciteit om de plasticstroom op een milieuvriendelijke manier te verwerken. Ze hebben daarentegen wel een massa goedkope, gemakkelijk uit te buiten arbeidskrachten. In Zuidoost-Azië zijn dat meestal arme plaatselijke bewoners, in Turkije vluchtelingen.
Het Chinese besluit om zich uit de plastic afvalhandel terug te trekken kwam op een ideaal moment voor de Turkse plasticrecyclers. Twee jaar voordat het werd geïmplementeerd had de Europese Unie een controversiële migratiedeal gesloten met de Turkse regering. Turkije kreeg zes miljard euro, naast politieke garanties, om vluchtelingen ervan te weerhouden Europa binnen te komen, waardoor Turkije een opvangcentrum werd voor de wanhopigste mensen ter wereld. Tegelijkertijd steeg de financiering van Frontex, het EU-agentschap voor grensbewaking.
De resultaten zijn voorspelbaar: het aantal vluchtelingen in Turkije steeg van bijna 2,8 miljoen eind 2015 naar bijna 3,8 miljoen eind 2017. De beschikbaarheid van zoveel goedkope arbeidskrachten is essentieel geweest voor de bloei van de ontluikende recyclingsector in Turkije. Veel van het afval dat Turkije ontvangt bestaat uit vervuilde kunststoffen van lage kwaliteit, hetzelfde vuile afval waarvan China de import heeft verboden. Dit kun je met winst verwerken door milieumaatregelen te negeren en goedkope arbeidskrachten in te zetten.
De fabriek van Hayaten zijn metgezellen is een donkere, sombere plek. Haveloos isolatiemateriaal hangt losjes aan het plafond, vuil regenwater lekt door kieren en laat schimmelvlekken en een muffe stank achter. Op de vloeren liggen stapels plastic afval, bedekt met een laag poeder, een restproduct van de versnipperaar die fijne plasticdeeltjes uitbraakt en de lucht vult met een giftige mist.
Vrijwel alle recyclingbedrijven in Cebeci hebben Afghaanse vluchtelingen in dienst. De bouwvallige fabrieken waar geen enkele milieuwet wordt nageleefd, zouden in elk ander Europees land onmiddellijk worden gesloten.
Hayat, Naseem en Khalid maken werkdagen van veertien uur, zes dagen per week, onder zware omstandigheden. Het recyclingproces is primitief, schadelijk en levensgevaarlijk: plastic afval wordt met de hand door een oude, vervallen versnipperaar gegooid die gekartelde vlokken uitspuwt. De vlokken worden gewassen in vaten met smerig water en in een industriële droger gedumpt. De droger draait snel rond in hoge temperaturen, waarbij bijtende dampen de longen van de werkers binnendringen.
In gelikte informatievideo's is recycling in Europa een keurig georganiseerd industrieel proces: plastic afval arriveert in nette bundels in blinkend schone fabrieken, waar glimlachende arbeiders behendig de hightech-recyclingmachines bedienen. Aan het eind zijn de edelsteenachtige plastickorrels klaar om verscheept te worden naar wat de industrie eufemistisch de circulaire economie noemt.
De realiteit is heel anders. Een plasticrecyclingfabriek is een 'vieze, stinkende, lawaaierige omgeving' waar de meeste Nederlanders niet willen werken, erkent Ben Kras, ceo van Kras Recycling BV, een van de grootste recyclingbedrijven van Nederland.
De mythe van plasticrecycling is volgens een rapport van het Amerikaanse Center for Climate Integrity het product van 'een decennialange campagne van fraude en misleiding over de recyclebaarheid van plastic'. Net zoals de tabaksindustrie loog over de gezondheidseffecten van roken, heeft de plasticindustrie actief verdoezeld dat hun producten niet duurzaam gerecycled kunnen worden. 'Deze inspanningen hebben effectief de plasticmarkten beschermd en uitgebreid', concludeert het rapport, 'terwijl wetgevende of regelgevende actie die plastic afval en vervuiling op een zinvolle manier zou aanpakken, werd tegengehouden.'
De conclusies van het Center for Climate Integrity schetsen een verontrustend beeld van de Europese recyclinginspanningen. Volgens het Europees Parlement wordt minder dan een derde van het plastic afval dat in Europa wordt geproduceerd gerecycled en het meeste daarvan kan maar één keer worden gerecycled. De helft van al het Europese afval komt terecht in de wereldwijde handel in plastic afval, verpakt in balen, geladen in zeecontainers en verzonden naar havens in Rotterdam en Antwerpen.
De recyclingindustrie levert miljarden dollars per jaar op. Het is ook een vuile business, vol met profiteurs en kleinschalige spelers die bijna onmogelijk te reguleren zijn. Pogingen om deze bedrijfstak schoon te maken mislukken. Ondertussen blijft het afval van Europa zich opstapelen in enkele van de armste landen ter wereld.
Toen Delphine Lobelle in 2019 begonaan haar driejarige postdoctorale onderzoek aan de Universiteit Utrecht, had ze geen plannen om de handel in plastic afval in Nederland te bestuderen. Ze was naar Utrecht gekomen met een doctoraat in de fysische oceanografie en sloot zich aan bij een onderzoeksgroep onder leiding van hoogleraar Erik van Sebille, een van 's werelds meest vooraanstaande experts op het gebied van het gedrag van plastic in oceaanmilieus. In het team van Sebille richtte Lobelle zich op het begrijpen van de effecten van biologische groei op drijvend plastic, een gebied van technische expertise waarvan ze hoopte dat het zou bijdragen aan het ontwikkelen van een duidelijker beeld van plastic afvalstromen in de oceanen.
Maar de postdoc-onderzoeker zat met een knagende vraag: waar kwam al dat plastic afval in onze oceanen eigenlijk vandaan? Halverwege haar onderzoek kreeg Lobelle financiering om een nevenproject op te starten waarbij ze naar plastic afvalstromen op het land keek. Haar doel was relatief eenvoudig: bijhouden hoe plastic afval, zowel binnenlands als geïmporteerd, zich door Nederland verplaatst en bepalen hoeveel ervan in het milieu terechtkomt. Aanvankelijk had ze een kort onderzoek van drie maanden voor ogen. Maar al snel realiseerden zij en haar team zich hoe moeilijk deze opgave was.
Dat kwam allereerst door de omvang van de handel in plastic afval. 'We keken naar deze enorme hoeveelheden, wat kwam Nederland binnen en wat ging Nederland weer uit', zegt Lobelle. 'We waren echt geschokt. We dachten dat Nederland onmogelijk zoveel afval in eigen land kon verwerken en dat er waarschijnlijk sprake was van wederuitvoer. Maar toen we de handelscijfers controleerden in de Comtradedatabase van de VN, ontdekten we dat de waarden voor de heruitvoer van plastic afval leeg waren. Er was geen traceerbaarheid van het afval dat binnenkwam.'
Nederland heeft altijd al veelplastic afval geïmporteerd. Volgens een factsheet uit december 2023 van de Inspectie Leefomgeving en Transport (ilt) bedroeg de import in 2022 ruim een miljoen ton, waarvan het grootste deel afkomstig was uit België en Duitsland. 'Nederland is een doorvoerland voor deze stromen', stelt het ilt. Via de Rotterdamse haven gaat het plastic de hele wereld over.
Delphine Lobelle vond het opmerkelijk dat de Nederlandse autoriteiten zichzelf vrijpleitten van de verantwoordelijkheid voor al dat afval. 'Komt dit spul in containers naar Rotterdam, ligt het daar en wordt het niet eens gecontroleerd voordat het verder wordt gestuurd?' vroeg ze zich af.
Volgens de Europese regels is Nederland verantwoordelijk voor de inspectie van doorvoerhandel als ons land het punt is waar de goederen de Europese Unie verlaten. Toch komen er jaarlijks honderdduizenden tonnen afval Nederland binnen die zonder inspectie de EU verlaten. 'Er werd ons verteld dat Nederland hooguit tweehonderdduizend ton reserve-verwerkingscapaciteit had voor geïmporteerd afval', zegt Lobelle. 'We vroegen ons af: wat gebeurt er met de rest?'
Niemand kon die vraag beantwoorden. Drie maanden onderzoek werd een jaar. Hoe dieper haar team groef, des te meer vragen ze tegenkwamen. Ze worstelden om de reikwijdte van hun onderzoek beperkt te houden. Ze stuitten op nieuwsberichten over de illegale handel in plastic afval. Zou al dat overtollige afval daar naartoe gaan? Een poging om die vraag te beantwoorden zou het toch al verbijsterende gebrek aan gegevens alleen nog maar vergroten. Ze spraken met enkele grote Nederlandse spelers in de handel in plastic afval, waaronder De Paauw en Kras, die hun eigen activiteiten verdedigden: de grote bedrijven waren niet het probleem, zeiden ze, zij hadden zeer strikte regels en contracten die ze moesten volgen. De waarschijnlijke boosdoeners waren kleinschalige of nieuwe spelers die onder de radar konden opereren.
Uiteindelijk riep Lobelle's publicatieThe Knowns and Unknowns of the Plastic Waste Flows in the Netherlandsvorig jaar juli meer vragen op dan ze beantwoordde. Nederland houdt geïmporteerd afval niet nauwkeurig genoeg in de gaten. 'Ze weten goed wat er met binnenlands afval gebeurt', concludeert Lobelle, maar dat geldt niet voor de handel in afval.
Het gebrek aan toezicht komtvolgens experts gedeeltelijk voort uit de onzekerheid die ontstond na het Chinese importverbod. Er zijn wel pogingen ondernomen de stromen te beheersen, maar in de praktijk hadden die geen effect. Zo werd in mei 2019 plastic afval toegevoegd aan het Verdrag van Basel inzake de beheersing van de grensoverschrijdende verplaatsing van gevaarlijke afvalstoffen en de verwijdering ervan. De nieuwe maatregelen omvatten 'een reeks acties om de productie van plastic afval te voorkomen en tot een minimum te beperken, het milieuvriendelijke beheer ervan te verbeteren en de grensoverschrijdende verplaatsing ervan te controleren'.
Op papier klonk het mooi, maar in werkelijkheid stelden de amendementen weinig voor. Hoewel ze een regelgevend kader opstelden voor de export van plastic afval, werden de regels slecht gehandhaafd. Wat China's bijnamonopolie op de handel in plastic afval had verdoezeld, was hoe groot en lucratief die handel was. De potentiële winsten bevorderden slecht gedrag, terwijl de wens in geïndustrialiseerde landen om op de een of andere manier van hun afval af te komen, het toezicht ontmoedigde.
Volgens Shanna Mehlbaum, een onafhankelijk criminologe en promovenda aan de Universiteit van Tilburg die de internationale handel in afval onderzoekt, is het gevolg een handelsomgeving die wordt gedomineerd door 'cowboys die zich niets aantrekken van regelgeving en alleen maar geld willen verdienen'.
Volgens haar zijn er te veel manieren om de regelgeving te omzeilen. Fraudeurs kunnen bijvoorbeeld afval in Nederland importeren en het vervolgens herclassificeren als herbruikbare grondstof, zoals bewerkte plastic pellets. 'Dan kun je het verkopen als secundaire grondstof en val je onder een ander regime', zegt Mehlbaum. 'Het zou helemaal niet getraceerd worden in hetzelfde systeem of een papierspoor achterlaten in het afvalbeheersysteem.'
De enige manier om dergelijke frauduleuzeactiviteiten te voorkomen is een robuust controlesysteem. Maar volgens de factsheet van de ilt voerden douanebeambten in 2022 in totaal slechts 624 inspecties uit op de export van plastic afval, bij lange na niet genoeg, vindt Mehlbaum, om de illegale handel onder controle te krijgen. De omvang van de export van afval uit Nederland, zo'n anderhalf miljoen zendingen per jaar, waarvan tachtig procent wordt aangemerkt als niet-gevaarlijk, maakt het bijna onmogelijk om te controleren hoeveel gevaarlijk afval illegaal wordt verhandeld, stelde ilt-inspecteur Huib van Westen tijdens een webinar van het Global Initiative against Transnational Organized Crime in oktober 2023. 'Om eerlijk te zijn', zei hij, 'hebben we, als niemand ons informeert, geen idee wat er wordt verscheept.'
Shanna Mehlbaum is het met hem eens. Het controlesysteem voor de export van afval draait bijna volledig op 'administratief toezicht', zegt ze. 'Autoriteiten kijken naar het papieren spoor om te zien of er onregelmatigheden zijn. Maar als er geen papieren spoor is, of als er geknoeid is met het papierwerk, dan werken administratieve inspecties niet.'
Waar behoefte aan is, zijn meer fysieke inspecties, maar dat vergt enorme inspanningen. De Inspectie Leefomgeving en Transport claimt op haar beurt dat ruim tachtig procent van het plastic afval dat geëxporteerd wordt naar landen als Indonesië en Turkije bestaat uit 'makkelijk te recyclen afvalfolie'. Nederland, zo beweert de factsheet van december, loopt 'waardevolle grondstoffen' mis. Het cijfer van tachtig procent is echter moeilijk te verifiëren. Volgens een rapport uit 2020 over de recyclingmarkt voor flexibele folie in Europa, gepubliceerd door de brancheorganisatie Plastics Recyclers Europe, 'rapporteert Eurostat geen afvalfolie in balen, gescheiden van ander [polyethyleen] afval, of hoeveelheden flexibele folie in gemengd geëxporteerd plastic afval'.
De ILT zegt dat de tachtig procent 'gebaseerd was op douanegegevens' en inspecties. De douanegegevens zijn echter, zoals Mehlbaum al zei, onbetrouwbaar. En het aantal inspecties is lang niet genoeg om een duidelijk beeld te geven van wat er echt aan de hand is.
'Dit is het fundamentele probleem', zegt Mehlbaum. 'Er valt geld te verdienen en de regels zijn moeilijk te handhaven. Het systeem werkt niet. Ik onderzoek dit al jaren en ik blijf maar terugkomen op dit punt: we hebben al deze regels, maar het is zo makkelijk om fraude te plegen.'
Tijdens mijn wekelijkse ontmoetingenin de plasticrecyclingfabriek laat Hayat me iets zien wat ik nooit zal vergeten. Het is november 2022, de regen maakt de somberheid van de vervallen straten van Cebeci nog groter. De nachten zijn koud, dus ik heb een elektrische kachel gekocht voor de opslagkast. We zitten om de kachel, warmen onze handen en praten. Hayat zit weggestopt in een hoekje, zoals meestal, scrollend door zijn mobiele telefoon.
Plotseling kijkt hij op. 'Heb je gehoord wat er met Arifullah Fazli is gebeurd?' vraagt hij. 'Hij werkte in een andere fabriek, bij ons om de hoek. Hij stierf in september. Hij klom in een versnipperaar om er iets uit te halen wat vast was komen te zitten in de messen. Iemand zette per ongeluk de machine weer aan toen hij er nog in zat. Ik heb foto's. Wil je ze zien?'
Zonder op mijn antwoord te wachten scrolt hij snel door zijn mobiele telefoon. Hij stopt en staart even wezenloos voor zich uit voordat hij het scherm naar me omdraait. Op de voorgrond ligt een stapel plastic afval, voornamelijk plastic zakken voor eenmalig gebruik. In het midden van de foto staat een jonge man met kortgeknipt haar, een zwart T-shirt en een zwarte spijkerbroek, die een metalen staaf met een haak aan één uiteinde vasthoudt. Hij lijkt te gebaren naar iemand buiten het kader. Achter hem ligt op de grond het lichaam van Arifullah Fazli, in rusthouding, alsof hij een dutje deed in het warme zonlicht, met twee bebloede stompjes op de plaats van zijn benen.
'De eigenaar van de recyclingfabriek probeerde het lichaam bij het afval te gooien', vertelt Hayat terwijl hij de telefoon omdraait en nog een keer naar het beeld kijkt, 'maar andere vluchtelingen wisten de politie te bellen voordat hij dat kon doen.'
Na maanden van onderzoek, in samenwerking met een Turkse advocaat, krijg ik uiteindelijk in september 2023 de bevestiging dat er een zaak is aangespannen tegen de eigenaar van de fabriek. De openbaar aanklager heeft echter nog geen verdere actie ondernomen. Volgens Yuksel Yilmaz, voorzitter van de Istanbul Recyclers Association, is Fazli's lichaam teruggebracht naar Afghanistan. 'De zaak loopt nog, dus we kunnen er geen commentaar op geven.'
Uit het dossier blijkt dat de eigenaar ontkent dat Fazli in zijn fabriek werkte. Hij beweerde dat een van zijn Turkse werknemers een lijk had gevonden in het afval op het fabrieksterrein en hem had gebeld. De advocaat vertelt dat het dossier nog steeds bij het forensisch instituut ligt voor onderzoek, een vol jaar na Fazli's dood. 'De aanklager kan het dossier niet sluiten omdat hier zeker sprake is van een misdrijf, op z'n minst het misdrijf van verwaarlozing.'
Deze menselijke tragedies zullen alleen maar toenemen naarmate welvarende landen meer en meer plastic afval blijven produceren, zegt Jeroen Dagevos, hoofd programma's bij de Plastic Soup Foundation. Ongelukken zoals dat van Fazli zijn slechts een klein deel van het probleem. 'Men begint nu pas de gevolgen van plastic afval voor de menselijke gezondheid te begrijpen. Als je kijkt naar de omstandigheden waarin mensen als Hayat, Khalid en Naseem werken, dan vraag je je af: wat is de impact op hun gezondheid? Hoeveel levensjaren hebben ze verloren door de gifstoffen die hun lichamen opnemen? Vermenigvuldig dat met de honderdduizenden mensen - mogelijk miljoenen - die dit soort werk doen of in een giftige omgeving leven zoals in Cebeci, en je begint de omvang van de ramp te begrijpen.'
De laatste pogingenom de handel in plastic afval aan banden te leggen, lijken ook weinig op te leveren. In november vorig jaar heeft de Europese Commissie bijvoorbeeld wijzigingen goedgekeurd in de Afvaltransportverordening (Waste Shipment Regulation, de wsr), waardoor alle export van plastic afval naar niet-oeso-landen tegen 2026 wordt verboden. De maatregelen kennen uitzonderingen, die het uiteindelijk mogelijk maken om de export onder bepaalde voorwaarden te hervatten. Het openlaten van deze achterdeur lijkt een uitnodiging aan fraudeurs. Nog verontrustender is dat de nieuwe regels ook weinig doen om de export van plastic afval naar oeso-landen als Turkije te beteugelen.
'Het verbod op export naar niet-oeso-landen is natuurlijk een goede zaak', zegt Dagevos. 'Maar tegelijkertijd is het systeem constant op zoek naar de goedkoopste manier om van ons afval af te komen. We zien afval opduiken in oeso-landen. En dit is afval dat legaal is verzonden. Dus als het bij het legale deel al niet werkt, wat gebeurt er dan met de illegale kant?'
Experts als Jeroen Dagevos, Shanna Mehlbaum en Delphine Lobelle zijn het erover eens dat elk systeem dat plastic afval blijft behandelen als handelswaar uiteindelijk gedoemd is te mislukken. Wat in plaats daarvan nodig is, is een totaal verbod op de export van plastic afval naar landen buiten de EU. Die optie was beschikbaar voor de Europese Commissie toen ze wijzigingen in de wsr aanbracht, maar ze stuitte op hevig verzet van sommige Europese landen, waaronder Nederland, de grootste exporteur van plastic afval in de EU in 2021 en, per hoofd van de bevolking, de grootste ter wereld.
Volgens Dagevos draait het uiteindelijk allemaal om geld. Plasticrecyclingbedrijven in rijke landen als Nederland kunnen simpelweg niet concurreren met de productie van nieuw plastic. 'Nieuw plastic is nog steeds goedkoper dan gerecycled plastic of biologisch afbreekbare plasticalternatieven', zegt hij. 'Dit is een product op basis van aardolie en als de olieprijzen laag blijven, zal het altijd goedkoper zijn om nieuw plastic te produceren in landen als China.'
Regelgeving is de enige manier om de opmars van nieuw plastic te keren, voegt hij eraan toe. Een verbod op alle export van plastic afval zou de EU-landen bijvoorbeeld dwingen hun eigen recyclingcapaciteit te vergroten en de overgang naar biologisch afbreekbare plastic-alternatieven te versnellen. Het verhogen van tarieven op geïmporteerd nieuw plastic zou ook een positief effect hebben. Maar de laatste reeks wijzigingen in de wsr zijn in plaats daarvan gericht op de afvalhandel zelf, waarbij slecht gedrag wordt bestraft en goed gedrag wordt beloond, een aanpak die tot nu toe geen resultaten heeft opgeleverd.
De laatste keer dat ik Hayat spreek,woont hij nog steeds in de fabriek in Cebeci. De situatie is gespannen. Er zijn steeds meer politie-invallen en uit angst voor het verlies van zijn goedkope arbeidskrachten heeft hun baas de recycling verplaatst naar de kelder van de fabriek, een nog groezeliger ruimte zonder enige ventilatie.
Er is ook positief nieuws: Naseem woont nu in Europa. En in de zaak tegen de fabriekseigenaar is ook vooruitgang geboekt. De aanklagers hebben besloten hem niet-moedwillige doodslag ten laste te leggen. De advocaat in Istanbul is echter wel pessimistisch over een veroordeling. Er is geen goed onderzoek gedaan naar hoe Fazli was gestorven. En ruim een jaar later, met de fabriek nog steeds in bedrijf, is de kans klein dat er nieuw bewijs wordt gevonden.
Hayat en Khalid zijn opgelucht dat er tenminste een zaak is aangespannen, wat de uitkomst ook wordt. Wat betreft de debatten over de handel in plastic afval in Europa zijn ze minder optimistisch. Hayat lacht. 'Misschien eindig ik wel met het recyclen van iets wat Naseem heeft weggegooid', mijmert hij.