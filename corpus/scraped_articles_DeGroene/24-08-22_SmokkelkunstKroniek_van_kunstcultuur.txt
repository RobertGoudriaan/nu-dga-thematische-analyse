Smokkelkunst Kroniek van kunst&cultuur

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
22 augustus 2024
KUNST Artists Against the Kremlin
In De Balie hangen hoog aan de muur zes witte vlakken met daarop rasters. Een onopvallend, decoratief kunstwerk waarvan de ernst je ontgaat als je niet weet wat je ziet.890-ongoingis gemaakt door de Russische tekenaar Victor Melamed, aldus het bijschrift. In elk hokje van het raster tekende hij het gezicht van een Oekraïense burger die is omgekomen vanaf 24-2-2022. In de nog lege hokjes komt er elke dag een nieuwe 'pasfoto' bij, als een levend document dat doorgaat totdat er vrede zal zijn. 'Hij wil dat de slachtoffers niet worden vergeten', zegt Vladimir Shalamov, curator van de expositieArtists Against the Kremlin.Hij vluchtte naar Berlijn en richtte daar All Rights Reversed op, een galerie rondom een groep kunstenaars die tegen de oorlog is en zich inzet voor mensenrechten.
Op uitnodiging van De Balie en in samenwerking metThe Moscow Timesselecteerde Shalamov ruim honderd werken van Russen uit 25 verschillende landen. Zo'n tien kunstenaars wonen nog in Rusland en de meesten exposeren anoniem of onder een schuilnaam vanwege het risico voor hun veiligheid. Een van hen is net vrijgelaten in de gevangenenruil met het Westen: Sasha Skotsjilenko, veroordeeld tot zeven jaar cel omdat hij prijskaartjes in een supermarkt had vervangen door anti-oorlogsteksten.
In hartje Amsterdam ben je in de sfeer van Moskou, waar door de harde repressie de underground-cultuur om zeep is geholpen en veel dissidente kunstenaars zijn verdwenen in strafkampen. Pavel Krisevich maakte in zijn cel op lakens schetsmatige tekeningen van bewakers met gasmaskers of met doodshoofden. Sinister werk (2021) dat in stijl doet denken aan de avant-garde van een eeuw geleden.
Veel kunstenaars gebruiken cyrillische teksten of Russische symboliek waarmee ze de orthodoxe kerk of de heilstaat van de SovjetUnie ironiseren. Op een video steekt een groepje vrouwen met maskers een portret van Poetin in brand en dragen tijdens een theatraal ritueel zijn as ten grave. De afzender: Nadya Tolokonnikova van de punkgroep Pussy Riot, waarvan de kritische signatuur wereldberoemd is geworden. Masha Bolotina schildert in olieverf een saluerende sovjet-pionier die zijn pistool richt op zijn slaap, met de tekst'Be ready!'
Hoe het werk uit Rusland de grens kon passeren, is een verhaal op zich. Soms gesmokkeld tussen de bagage van vrienden, soms in stukken via de post. Op een zwart doek zijn gezichten van jonge mannen geschilderd met daartussen in dwarrelende letters: 'recycling'. Het arriveerde zonder de beginletters 're' waardoor er het onschuldige woord 'cycling' stond. In Amsterdam werd 're' herenigd met de rest van de letters die aangeven hoe de jeugd wordt vermorzeld in het leger.
'Maar niet wij, Russen, zijn het slachtoffer, dat zijn de Oekraïners', zeg Shalamov. Zijn hoop is dat de kunst tot nadenken aanzet, hoewel de Poetin-goedpraters hier vast geen trek in hebben. Het is ook een boodschap aan Russen die hier al langer wonen en in de ban blijven van de giftige Kremlin-propaganda. En wat hij ook hoopt: dat de kunstwerken worden gekocht.
Margreet Fogteloo
Artists Against the Kremlin
is t/m 3 september te zien in De Balie in Amsterdam.https://debalie.nl
Video van Nadya Tolokonnikova in de expositie Artists Against the Kremlin