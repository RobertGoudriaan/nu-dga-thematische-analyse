Het Riffijnse levenslied

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
10 oktober 2024
MUZIEKTHEATER Mimount 'N Serwan
Mimount 'N Serwan, een mij onbekende naam. Levensgroot wordt haar portret geprojecteerd tegen de achterwand in Frascati. Daarvoor een bandopstelling en links een microfoon, het podium verder leeg. Ze torent boven ons uit. Ze heeft een wat trieste trek om de mond en een onverzettelijke blik in haar ogen. Lang, dik, zwart haar, een jarenzeventigvibe in kleuren en mode. Ze is vertolker van het levenslied van de Rif, wereldberoemd, en de mensen die om me heen binnendruppelen weten het allang. Moeder met dochters, jong, oud, een publiek van alle achtergronden door elkaar, maar toch overwegend Marokkaans. De sfeer is bij aanvang voorzichtig verwachtingsvol. Op het Afrovibes-festival ligt het accent op hedendaagse podiumkunstenaars van het Afrikaanse continent, elders vaak al in een mainstream en met een groot publiek, hier nog te introduceren en te ontdekken. Thema dit jaar:'Belonging' .
Mohamed Allati, Nicole Kaandorp, Khadija Al Mourabit en Lina Charif (respectievelijk muzikant, spoken word-artiest, filosoof en zangeres, allen Nederlands, Marokkaans of beide) sloegen de handen ineen voor een ode aan en introductie van leven en werk van zangeres Mimount 'N Serwan.
Een uitermate Hollands begin met feiten over haar jeugd en armoede, waar uit de zaal met vrolijke toestemming op wordt gereageerd: 'Ja, toe maar, praat maar tegen ons over onze heldin alsof we haar niet kennen.' 'Ja klopt, ze is geboren in 1947 in de provincie Nador.' De charme van Kaandorp schuilt in haar oprechte liefde voor 'N Serwan en onverstoorbaar spreekt ze voort en rolt ze de achtergrond uit waartegen Mimount opgroeide, in teksten die ze samen met Khadija Al Mourabit schreef. Over de onmogelijkheid van het politieke klimaat waarin de Riffijnen steeds het onderspit delfden. Hoe het is om als vrouw over gevoelens te zingen, überhaupt podiumkunstenaar te willen zijn. Dan krijgen de muzikanten het woord. Ze openen met een van haar grootste hits,Malika Baadayi,dat om me heen direct op bijval kan rekenen en luidkeels wordt meegezongen.
De avond vordert met de voorzichtige exegese van Mimounts liedjes door Kaandorp, een subtiel gedicht geïnspireerd op het werk van Mimount, steeds afgewisseld met de prachtige gevoelige vertolking van Lina Charif van de liederen waarover gesproken wordt en de kalme en doorgewinterde muzikanten, die dit alles schragen. Als de avond op stoom is en er luider op de bendirs of adjuns wordt getrommeld, klinken de hoge tonen van Marokkaanse vreugdekreten achter me, de muzikanten geven een toegift en de hele zaal schuift het podium op. Dansen op een lied over de regen en daarna de koele herfstnacht in. Ze staan nog een keertje in Tivoli. En hopelijk wordt er daarna bijgeboekt en uitgebouwd, een muziektheatervoorstelling die vervolg moet krijgen.
Han van Wieringen
Moving Beyond: Mimount 'N Serwan
- Mohamed Allati, Nicole Kaandorp, Khadija Al Mourabit en Lina Charif. Nog te zien op zaterdag 12 oktober, in TivoliVredenburg Utrecht,https://tivolivredenburg.nl