Paolo Taviani 8 november 1931 - 29 februari 2024 Het einde

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
7 maart 2024
De laatste van de twee Taviani-broers, Paolo, overleed vorige week in Rome. De hoofdrol voor het landschap en het geluid was het onmiskenbare zegel van hun films.
De Taviani-broers waren niet gesteld op die gezamenlijke merknaam. 'Fratelli Tavianiklinkt als een speciaalzaak in salami's en worsten, noem ons toch niet zo!' Maar het gebeurde onvermijdelijk toch, want 'Fratelli Taviani' klinkt gewoon veel beter dan 'Vittorio en Paolo Taviani'. En het sloeg ook helemaal op hun manier van filmen en van leven. Onderling heel verschillend, de in 2018 op zijn 88ste overleden Vittorio en de vorige week overleden Paolo, en toch volledig één. Wie wat deed, wie de hoofdregisseur was van een scène; er zat wel een bepaalde verdeling in, maar welke, dat wisten alleen zij. Naar buiten toe was het: we zijn volledig gelijk, we doen alles samen, een creatieve twee-eenheid als de Maagdenburger halve bollen. Daar kwam geen interviewer doorheen.
Van de rond de twintig films die ze samen hebben gemaakt heeft een handjevol het universele filmgeheugen betreden. Voorop hun internationale doorbraakPadre padroneuit 1977, de Gouden Palm van Cannes. Vittorio was toen 47, Paolo 45. Juryvoorzitter was dat jaar Roberto Rossellini, de gigant van het neorealisme dankzij wie ze ooit hadden bedacht dat zij dat ook wilden gaan doen, films maken. 'Als dit kan, als film deze kracht kan hebben, dan is dit wat we gaan doen', zeiden de jonge broers Taviani tegen elkaar na het zien van Rossellini's oorlogsfilmPaisàin een bijna lege bioscoop in San Miniato, hun geboorteplaats op een steenworp afstand van Pisa. En Rossellini koosPadre padronebovenUna giornata particolarevan Ettore Scola en bovenDer Amerikanische Freundvan Wim Wenders, om even het niveau van de competitie van Cannes van dat jaar aan te geven.
Het zijn beelden die je voor eeuwig onthoudt, het kleine jongetje op Sardinië dat op zijn tiende door zijn vader van school wordt geplukt om de schaapskudde in de bergen te gaan hoeden. Verpletterende eenzaamheid in een archaïsch landschap waar de wind altijd fluit, de dierlijkonverschillige blik in de ogen van de vader, de padre-padrone (vader-baas) die zijn zoontje op zijn manier hardt voor het bestaan dat hem wacht. Een stil bestaan, waarin het scherp kunnen onderscheiden van geluiden het verschil tussen leven en dood kan betekenen. Die hoofdrol voor het landschap en voor de geluiden, dat is watPadre padronenog altijd tot zo'n grote beleving maakt, een bijna opera-achtige manier van vertellen die het zegel van de Taviani-broers draagt.
Dat geldt ook voor de andere twee grote films uit hun gouden periode,La notte di San Lorenzo(1982) enKaos(1984). De 'Nacht van San Lorenzo' is het verhaal van wat zich heeft afgespeeld in de geboorteplaats van de Taviani's in de zomer van 1944, toen duizend mensen van straat werden gehaald en opgesloten in de Dom door de Duitsers, om ze te beschermen tegen het vuur van de oprukkende Amerikanen. De artillerie van de Amerikanen raakte per ongeluk de Dom, met 55 doden tot gevolg. Zij die zich elders hadden verstopt overleefden het. Dat fresco van het Toscaanse platteland, waarinpartigianien restanten nazi's en Italiaanse fascisten op elkaar botsen tussen de korenschoven en het hoge graan, dat is de Taviani's.
VanKaosuit 1984, gebaseerd op vijf novellen van de Nobelprijswinnaar Luigi Pirandello (in 1934), weet iedereen nog de kraai met de bel om zijn nek die zweeft boven het Siciliaanse landschap, vliegend van verhaal naar verhaal. Een schitterende manier om Pirandello's losse verhalen met elkaar te verbinden, en ook weer een film met onvergetelijke beelden, zoals de man in de grote terracottapot. Bij de Taviani's gaat het altijd omhoeiets wordt verteld, meer nog danwat.In de vorm zit de inhoud.
En dat gold ook voor henzelf. Twee echte heren, zonen van een antifascistische advocaat uit San Miniato. Zij waren communist, uiteraard, iedereen uit de naoorlogse Italiaansecinema d'autorewas communist. Maar de onnavolgbare elegantie van hun linnen kleding, de vanzelfsprekende voorkomendheid van hun gedrag, de totale rust waarmee ze mensen en situaties direct doorgronden, dat is iets dat niet valt aan te leren.
Signori si nasce,'als heer moet je geboren worden', zeggen de Italianen.
Ooit, ergens in de jaren negentig, was een ploeg van de vpro naar Rome komen vliegen om de Taviani's te interviewen voor het programmaStardust.De broers spraken geen Engels of überhaupt iets anders dan Italiaans, een tolk was dus noodzakelijk. Wellicht omdat ik ze net zelf had geïnterviewd voorHet Parool, viel mij die twijfelachtige eer te beurt. In hun niet al te grote studio zouden zij aan de ene kant van het bureau zitten, de interviewster van de vpro aan de andere, en ik moest me dan onder het bureau verstoppen, want meer ruimte was er niet.
Terwijl ik gedwee op handen en knieën zonk om onder het bureau te kruipen, snapten de Taviani's nu pas wat de bedoeling was. Grote gezamenlijke verontwaardiging:'Ma per favore, la prego, si alzi subito, non facciamo i ridicoli! Non è dignitoso! La signora sta seduta con noi oppure non facciamo l'intervista!'
('Maar alstublieft, komt u onmiddellijk overeind, laten we ons niet belachelijk maken! Dit is mensonwaardig! Mevrouw neemt plaats hier aan het bureau met ons of we doen helemaal geen interview!') Ik heb het altijd onthouden. Je hoeft niet álles te doen wat je wordt gevraagd, al is hetfor tv. Een grote les in menselijke waardigheid. Dank u wel, Paolo en Vittorio Taviani.
'Als heer moet je geboren worden', zeggen de Italianen
GAMMA/ ANP | Paolo (rechts) met Vittorio op de set van Tu ridi, 1998