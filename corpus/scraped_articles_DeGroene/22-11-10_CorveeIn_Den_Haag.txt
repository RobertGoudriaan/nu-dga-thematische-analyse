Corvee In Den Haag

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
10 november 2022
De Nederlandse politiek stelt de burger op de proef door chronisch traag te zijn en nauwelijks slagkracht te laten zien. En dat is niet alleen bij stikstof het geval.
In hedendaags Nederland is het soms niet eenvoudig je politiek moreel hoog te houden: het op te brengen weer het nieuws goed te volgen, of naar een bloedeloos Kamerdebat te kijken, of je simpelweg op te winden over iets. Afgelopen week zette de Raad van State (de hoogste bestuursrechter voor omgevingsrecht) een streep door een bouwvrijstelling van het kabinet vanwege de stikstofcrisis. De bouw van negenhonderdduizend woningen loopt hierdoor vertraging op. 'Een tegenvaller', noemde minister Christianne van der Wal (Natuur en Stikstof, VVD) de uitspraak.Een tegenvaller!
In plaats van een tegenvaller is de rechterlijke uitspraak het zoveelste voorspelbare hoofdstuk van een bestuurlijk en ecologisch drama gecreeerd door uitstel vanwege (electorale) angst van de Nederlandse politiek voor de agrarische sector. Johan Vollenbroek, voorman van Mobilisation for the Environment, de milieugroep die veel stikstofzaken aanzwengelde en vaak wint, zei dan ook nuchter tegen deNRCdat hij niet echt blij kon zijn met deze overwinning omdat het 'vooral zonde van alle verloren tijd en energie was'. Dat de bouwvrijstelling - het zoveelste 'geitenpaadje' om toch te kunnen bouwen ondanks de stikstofproblematiek - juridisch niet deugde was allang duidelijk; onder meer de Raad van State had de invoering ervan ontraden in zijn adviserende rol. Dat had toch reden voor het kabinet moeten zijn meteen bij te sturen, lijkt mij. Zeker nadat het Programma Aanpak Stikstof (pas), waarin vergunningen werden verstrekt die uitgingen van toekomstige verminderingen van stikstofdepositie ook na meerdere waarschuwingen in 2019 werd getorpedeerd door de bestuursrechter.
Ondertussen zijn we weer jaren verder. En daarbij moet niet vergeten worden, zoals eurocommissaris voor Milieu Virginijus Sinkevicius zei, dat 'dit probleem niet gisteren en ook niet pas een paar jaar geleden is ontstaan', maar dat 'de toepassing van nitraatregels er al aan zit te komen sinds de jaren zestig'. Dat de huidige situatie in Nederland door bestuurlijke incompetentie komt, voegde de eurocommissaris toe (ik parafraseer), blijkt ook uit het feit dat andere Europese lidstaten niet zo worstelen met stikstofregels - waardoor allen, inclusief hun boeren, beter af zijn.
Decennialang dralen en falen, wéér iets bedenken wat geen fundamentele oplossing is en dan spreken van een 'tegenvaller' als de rechter je andermaal terugfluit. Als burger moet je een dikke huid hebben om niet gedemoraliseerd te raken. Politiek denker Benjamin Constant (1767-1830) maakte zich in de achttiende eeuw al zorgen over de politieke betrokkenheid van burgers in een liberale samenleving. In zijn werk maakte hij een onderscheid tussen 'klassieke vrijheid' en 'moderne vrijheid'. In de Griekse Oudheid, stelde hij, was vrijheid simpelweg hetzelfde als politieke betrokkenheid. In de polis van Athene werd het bijdragen aan de politiek gezien als het hoogst haalbare, iets wat intrinsiek, omwille van zichzelf, waardevol was. Het hebben van vrijheid had zelfs niets te maken met het hebben van een privé-leven. Invloed uitoefenen op de politieke macht, dat was de meest bevredigende tijdsbesteding.
In de moderniteit ligt dat anders, schreef Constant (toen al). Daarin draait vrijheid om het ongestoord kunnen invullen van het privé-leven. Politieke betrokkenheid is daarmee verworden tot een persoonlijke keuze, een mogelijke tijdsbesteding naast veel andere mogelijkheden. Om deze reden wees Constant de moderne vrijheid niet af, maar hij zag wel het risico dat burgers zich niet meer voldoende zouden bekommeren om de publieke zaak. Anders gezegd: je kunt de politieke reacties op een stikstofuitspraak met frustratie volgen, of gewoon een leuke dag hebben, bijvoorbeeld met je gezin, lekker naar buiten.
Dit klinkt wellicht meer blasé dan ik het bedoel, maar ik denk oprecht dat de Nederlandse politiek de burger op de proef stelt door op zoveel dossiers chronisch traag te zijn en nauwelijks visie of slagkracht te hebben. En stikstof is natuurlijk slechts één voorbeeld. Zo stelde het Planbureau voor de Leefomgeving afgelopen week dat als het kabinet álle voorgenomen klimaatplannen uitvoert, het zijn doel om broeikasgassen met 55 procent te verlagen in 2030 niet haalt, ondanks de wetenschappelijke consensus dat we op een klimaatcatastrofe afstevenen.
Echte politieke verontwaardiging heb ik hierover niet gezien. Wel noemde D66-fractievoorzitter Jan Paternotte op Twitter de acties van klimaatactivisten in musea 'kansloos vandalisme'. Opmerkelijk felle woordkeuze (voor een D66'er), maar daarnaast: milieuactivisten zijn bij uitstek burgers die hun privé-belangen ondergeschikt maken aan een groter en bovendien legitiem politiek doel. Nu hoop ik ook dat schilderijen vanaf nu buiten schot zullen blijven (punt is gemaakt en vooralsnog elegant zonder kleerscheuren, lees: zonder beschadigd erfgoed) en dat de focus, bijvoorbeeld, naar de vliegvelden verschuift.
Maar op de dag waarop de activisten zichzelf vastlijmden aan VermeersMeisje met de parelmaakte het Internationaal Energieagentschap bekend dat de prognose nu is dat de aarde 2,5 graden gaat opwarmen. Dit zal rampzalige gevolgen hebben voor mens, dier en natuur. 'Mensen die zichzelf nog op het eerste plan hebben staan', schreefNRC-columnist Floor Rusman, zouden klimaatactivisten daarom 'dankbaar moeten zijn', want zij doen 'een soort corvee waar verder niemand zin in heeft'. Constant zou het met haar eens zijn.
Burgers zouden zich niet meer voldoende bekommeren om de publieke zaak
...