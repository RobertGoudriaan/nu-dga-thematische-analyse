Schaduwkabinet In Den Haag

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
21 maart 2024
De kabinetsformatie laat nog steeds op zich wachten. Maar dit is geen reden voor de voorlopige oppositiepartijen om zo'n passieve houding aan te nemen.
Drie duimpjes kreeg informateur Kim Putters vorige week van PVV-leider Geert Wilders op X, geplaatst boven het rtl-bericht over de formatiedoorbraak: PVV, VVD, NSC en BBB gaan alsnog met elkaar onderhandelen. Daarna plaatste Wilders vier dagen lang berichten over het onrecht dat hem was aangedaan nu de partijen hadden besloten dat hij geen premier ging worden. Hij deelde berichten van onder meerDe Telegraafen hetADwaarin zijn klachten opgetekend werden: het was 'staatsrechtelijk onjuist' en 'ondemocratisch'.
Bij Wilders' uitleg van het staatsrecht hoeven we niet lang stil te staan. Die uitleg is onzin. HetADwas zo journalistiek om dat ook bij het nieuws te vermelden: 'Overigens staat nergens in het staatsrecht dat de leider van de grootste partij het premierschap toekomt.'De Telegraafliet die context weg in het nieuwsbericht. De krant publiceerde een paar dagen later wel een lezerspoll: 'Afpakken premierschap Wilders ondemocratisch'. Daarmee de onjuiste gedachte aanjagend dat Wilders iets 'afgenomen' is. 82 procent van de deelnemers was het eens. Wilders deelde de enquête gretig: 'En zo is het!'
Het staat in schril contrast met de haast ijle hoogte waarop het eindverslag van informateur Putters zich bevindt. Zijn bijna zevenduizend woorden beginnen met een abstracte analyse van problemen als het gebrek aan vertrouwen in de politiek, langetermijnvraagstukken op het gebied van 'vergrijzing, migratie en economie' en '(ervaren) onrecht en polarisatie'. Om vervolgens een 'programkabinet' met PVV, VVD, NSC en BBB te presenteren als het antwoord daarop. Dat zijn veel woorden om een constructie te onderbouwen waarvoor de primaire motivatie elders lijkt te liggen, namelijk: een manier vinden om met de PVV tot een kabinet te komen, zonder al te grote rechtsstatelijke imagoschade voor de betrokken partijen.
Ondertussen zijn we deze week zo'n 120 dagen aan het formeren terwijl de eerste echte onderhandelingen nu pas beginnen. Niet uitzonderlijk langzaam voor Nederlandse begrippen, maar snel is het ook niet. De voorlopige oppositiepartijen staan al die tijd langs de zijlijn. Hun rol is vooral beperkt tot oproepen om haast te maken. Dat klinkt regelmatig absurd. ZoalsDe Telegraafeind januari meldde: 'D66-leider over "extreemrechts" kabinet: "Schiet op!"' - alsof Rob Jetten niet kan wachten tot de PVV aan de macht is.
In zijn verslag schrijft Putters dat het nodig is 'over elke kabinetsvorm kritisch na te denken en zo nodig nieuwe wegen in te slaan'. Maar waarom die onderneming alleen tot kabinetsvormen beperken? Ons kiesstelsel heeft grote voordelen. De drempel om in het parlement te komen is laag: dat is goed voor de representatie, het laat geluiden uit de samenleving snel doorklinken en zorgt voor machtsdeling. Nadeel is dat onze verkiezingen zelden kant-en-klare keuzes opleveren. Hoe graag talkshows dat ook zouden willen, of politici, zoals Wilders op de uitslagenavond in november: 'De kiezer heeft gezegd: we zijn het zat, we zijn het spuugzat en wij willen (...) dat die Nederlander weer op één komt te staan!' De zetelwinst van de PVV is politiek en maatschappelijk niet te negeren - maar het zijn nog steeds maar 37 van de 150 zetels in het parlement. De rest is verdeeld over veertien andere fracties.
Anders gezegd: het electoraat heeft in Nederland, zoals de Leids-Amsterdamse rechtsfilosoof en oud-D66-senator Jan Glastra van Loon eens schreef, 'geen wilsvermogen maar alleen meningen'. De wilsvorming - het bedenken wat de kiezer eigenlijk wíl - doen in ons systeem de partijen, na de verkiezingen. Partijen proberen een meerderheid te creëren en onderbouwen die met een interpretatie van de uitslag. Die interpretatie is een geconstrueerd verhaal - de uitslag zélf beslist niet, zoals dat wel kan in een tweepartijenstelsel: de zittende partij mag 'door' of wordt 'afgestraft'. Dat maakt dat de politieke partijen in Nederland, vooral de formerende, op dit punt veel macht bezitten. Zij mogen het verhaal van wat de kiezer wil als eerste proberen te construeren.
En zonder effectieve controle is dat eigenlijk te veel macht, vond Glastra van Loon. Hij zocht controlemechanismen in ambitieuze bestelveranderingen, zoals een gekozen minister-president. Toch ligt er al een bescheiden controlemechanisme binnen handbereik. De voorlopige oppositiepartijen zouden hun passieve houding kunnen laten varen. Ze kunnen alternatieve samenwerkingen zoeken en voorstellen formuleren die ook 'recht doen' aan de verkiezingsuitslag en de door Putters gesignaleerde maatschappelijke problemen beantwoorden. Een alternatieve formatie - een 'schaduwkabinet', dat de druk opvoert.
Wanneer de formatie met de PVV strandt, kunnen partijen zich er wellicht zelfs bij aansluiten. Als het nieuwe verkiezingen worden, kan zulke 'politieke blokvorming' de kiezer duidelijker keuzes bieden - en daarmee de kiezersinvloed op een volgende formatie vergroten, zoals de Staatscommissie parlementair stelsel een tijd terug al adviseerde. En als het kabinet PVV-VVD-NSC-BBB er wel komt, is de basis gelegd voor een krachtige oppositie die de rechtsstaat kan helpen bewaken. Weinig reden dus om nog langer met dat alternatieve verhaal te wachten.
113 zetels in het parlement zijn niet van de PVV
...