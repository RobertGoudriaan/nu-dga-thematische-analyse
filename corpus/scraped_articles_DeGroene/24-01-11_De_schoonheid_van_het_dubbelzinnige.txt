De schoonheid van het dubbelzinnige

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
11 januari 2024
De Hermaphroditus, een wezen dat noch vrouw noch man kan heten, werd in het Griekse en Romeinse rijk aanbeden. Eén persoon uit twee. Mooi en verontrustend tegelijk.
De mythe gaat zo.Een zoon van de Griekse goden Hermes en Aphrodite trok op zijn zestiende weg uit het land van zijn jeugd om onbekende streken te leren kennen. Op zijn reis stuitte hij op een vijver met zulk helder water dat je moeiteloos de diepe bodem kon zien. Bij de vijver woonde de nimf Salmacis. Zij zag de jongen en hij wekte haar begeerte op. 'Zeg jonge god!' riep ze naar hem. 'Als ik gelijk heb moet je Cupido wel wezen.' Zij nodigde hem uit het huwelijksbed te delen. Maar hij had nog nooit bemind en moest blozen.
Die blos op zijn jongenswangen stond hem goed, schrijft Ovidius in zijnMetamorphosen(8 na Christus), waarin de mythe voor het eerst is opgetekend. Hij geeft er een lyrische beschrijving van: 'Hij kreeg de kleur van appels aan een zonbeschenen boomtak, of van geverfd ivoor, of van de maan, waarvan de glans soms rood verduistert' (in de vertaling van M. d'Hane-Scheltema).
Toen de waternimf hem probeerde te kussen, wees hij haar bruusk af. Zij trok zich terug, althans ze deed alsof en verstopte zich in de struiken. Hij kleedde zich uit en dook in het heldere water. Zijn naakte schoonheid zette de nimf helemaal in vuur en vlam en zij sprong hem achterna haar eigen vijver in. Ze omarmde hem, kuste hem tegen zijn zin en hield hem, ondanks zijn tegenstribbelen, ferm in haar greep. Voor haar omklemming tovert Ovidius een minstens even mooie stapeling van metaforen tevoorschijn als voor de blos: 'Precies een slang die door een adelaar is meegeroofd, de lucht in, en al hangend kop en poten omkronkelt en zijn brede vleugels insnoert met haar staart, of zoals klimopranken zich om hoge stammen winden of in de zee een octopus zijn tegenstanders vangt en vastklemt in zijn rondom uitgestoken zuignappen.'
Lang verhaal kort: hij bleef zich verzetten en zij smeekte de goden de omhelzing altijd te laten voortduren. Haar bede werd verhoord en ze smolten samen en werden 'één persoon uit twee'.
Ik herinner me de schoktoen ik Hermaphroditus - want zo heette hij, zijn naam is een amalgaam van de namen van zijn goddelijke ouders - zag. Zeventien jaar was ik, en voor het eerst in het Louvre. Ik zag een slapende jonge vrouw op een kunstig uit marmer gebeeldhouwd matras liggen. Haar lichaam is perfect: de welving van haar heup die overgaat in een smal middel, haar appelronde billen, de subtiele curve van haar ruggengraat en haar ene been dat ze sierlijk over het andere heeft gelegd, haar linkervoet speels in de lucht gestoken, alsof ze is bevroren terwijl ze zich beweegt in haar slaap. Ze ligt op een golvend laken, dat alleen een stukje van haar kuiten bedekt, wat haar naaktheid alleen maar lijkt te onderstrepen.
Nieuwsgierig liep ik naar haar toe. Mijn blik was gevallen op haar rug, nu wilde ik haar voorkant zien. Ik zag haar sierlijke hand die onder haar slapende hoofd uitsteekt, de paar losse krullen in haar nek, een borst als een champagnecoupe die half onder haar lichaam verborgen is. Plotseling viel mijn oog op een jongensgeslacht dat als een stevige wijsvinger brutaal van onder haar been naar voren steekt. Ik schrok, mijn verwachting werd door elkaar geschud. Ik dacht een vrouw te zien, ik zag een wezen dat vrouw en man is, of beter: vrouw en jongen. Mijn verwachting moest ik bijstellen, maar de schoonheid van het beeld werd door de dubbelzinnigheid ervan voor mij alleen maar vergroot.
Ambiguïteit, het lijkt zoiets eigentijds, zeker als het over sekse gaat, maar de aanbidding van Hermaphroditus stamt uit de vierde eeuw voor Christus, uit de Hellinistische periode, toen hij behoorlijk populair was bij beeldhouwers; er is bewijs dat hij op een aantal plaatsen in Griekenland aanbeden werd, waaronder Athene. In het keizerlijke Rome luisterde Hermaphroditus huizen en tuinen op. Er moeten honderden beelden van de slapende Hermaphroditus zijn gemaakt, want ten minste negen hebben het verstrijken van de eeuwen overleefd.
DeHermaphrodite endormiin het Louvre is de bekendste. Het beeld werd in de eerste eeuw voor Christus vervaardigd naar een bronzen origineel van Polycles, het werd in 1608 in Rome opgegraven en kardinaal Scipione Borghese eigende het zich onmiddellijk toe. Hij vroeg de beeldhouwer Bernini er een marmeren matras aan toe te voegen. Tijdens de Franse bezetting werd het verkocht en naar het Louvre verplaatst. Een kopie die later werd gevonden kwam in de Villa Borghese terecht, waar de slapende Hermaphroditus naar verluidt lange tijd zo voor een muur stond geplaatst dat de bezoeker voor mijn schok werd behoed.
Maar het door elkaar schudden van verwachtingen was nu juist de bedoeling van de beelden van Hermaphroditus. Ze stonden zo opgesteld dat je eerst de vrouwelijke achterkant zag en je geschokt, verrast, geamuseerd en verrukt was als je aan de voorkant vrouwenborst en jongensgeslacht zag. De beelden hadden een komische en tegelijk ook erotische uitwerking.
Maar wat de diepere betekenis was en waarom Hermaphroditus ook verafgood werd, dat is onbekend. Hermaphroditus was in ieder geval niet half vrouw en half man, hij was een samensmelting van de schoonheid van vrouwen en de erotische aantrekkingskracht van jongens - het beste van twee werelden in de antieke tijd. Zoals Ovidius schrijft: 'want zij groeiden samen en werden één persoon uit twee, kregen ook één gezicht'. Merk op dat hij overstapt op het meervoud. 'Aaneengeklit in stevige omhelzing zijn zij geen tweetal, maar een dubbelwezen dat noch vrouw noch man kan heten; het lijkt allebei en geen van beide.' Zij zijn letterlijk dubbelzinnig.
Hermaphroditus was geen mantoen hij in de vijver van de waternimf dook. Hij was zestien jaar en nog een jongen en hij kende de erotische liefde nog niet. De aantrekkingskracht van jongens, die in de Oudheid net als vrouwen als passieve lustobjecten werden gezien, doet me denken aan de lofzang op de schoonheid van de jongen die de eigenzinnige feministe Germaine Greer in 2003 publiceerde. In het rijk geïllustreerdeThe Beautiful Boystelt Greer dat jongens maar korte tijd jongens zijn - 'Ze moeten oud genoeg zijn om seksueel geprikkeld te kunnen worden, maar nog niet zo oud dat ze zich moeten scheren.' Ze zijn geen kind meer, maar ook nog geen man. Hun wangen zijn glad en hun lichaam is onbehaard, hun hoofd is bedekt met een weelderige haarbos en hun buik is plat. Hun schoonheid ligt vervat in de kortstondigheid ervan. Dat geldt voor alle levende schoonheid, maar voor die van jongens helemaal.
En hun schoonheid heeft alles te maken met ambiguïteit. De gladheid van hun huid, hun haardos, hun trekken en vormen die nog zacht en rond zijn - ze zijn nog niet mannelijk. Greer beschrijft dat pas sinds de negentiende eeuw het vrouwelijk naakt het ideale onderwerp vormt voor de figuratieve schilder- en beeldhouwkunst. Pas dan gaan kunstenaars het vrouwelijk lichaam bestuderen en vrouwelijke naaktmodellen gebruiken. Negentiende-eeuwse verzamelaars, met hun voorliefde voor vrouwelijk naakt, stichtten de eerste musea, waardoor onze blik op de kunstgeschiedenis is vertekend. Want voor die tijd draaide het volgens Greer om de schoonheid van jongens en stonden zij model voor vrouwelijke personages, ook voor vrouwelijke naakten en Madonna's. De jongen is, net als vrouwen, veelal object. Hij mint niet maar wordt bemind. Vandaar dat hij regelmatig in een roerloze slaap ligt bevroren.
De Hermaphroditus in hetAllard Piersonmuseum slaapt niet. Hij staat rechtop en geeft zijn geheimen meteen prijs. Hij staat in de hoek van de zaal, bijna tegen de muur, en is kleiner dan je op grond van de afbeeldingen van hem zou denken. In een oogopslag zie je dat hij een 'dubbelwezen' is. De ronde borsten zijn onmiskenbaar vrouwelijk, op de rechterborst tekent zich een vage maar elegante tepel af; tussen zijn benen draagt hij een klein jongensgeslacht. Het beeld stamt uit om en nabij dezelfde tijd als de slapende Hermaphroditus in het Louvre, uit de eerste eeuw voor Christus, waar hij is gevonden is onbekend, maar hij lijkt soberder, eerlijker misschien zelfs. Dat komt ook doordat hij incompleet is, hoofdzakelijk torso, zonder hoofd, al zie je op beide schouders een krullende haarlok liggen, de rechterarm is boven de pols afgebroken, alleen het begin van de dijen is bewaard gebleven. Het beeld lijkt zich niet te lenen voor een geraffineerd spel met voor- en achterkant. Voor zover je iets van de achterkant kunt zien, lijkt die niet bijster verfijnd.
De dubbelzinnigheid wordt benadrukt door de reconstructie van het beeld. De twee gebroken helften zijn weer op elkaar geplaatst, alsof een verstrooide archeoloog een vrouwelijk bovenlichaam op een mannelijk onderlichaam heeft gezet. Maar als je beter kijkt zijn de heupen te gewelfd en heeft de buik net wat te veel ronding om voor ronduit mannelijk door te gaan en zijn de schouders juist weer iets te fors en breed voor een ideaal vrouwelijk lichaam. Meer dan de slapende Hermaphroditus is deze jongensachtig en hij is op een of andere manier kuis en verleidelijk tegelijk.
Nog een keer:wat was de diepere betekenis van Hermaphroditus? Hij stond symbool voor androgynie, natuurlijk, maar hij werd in de Oudheid ook wel met het huwelijk geassocieerd, omdat hij het mannelijke en het vrouwelijke zo harmonieus in zich verenigde. Met de mythe van Ovidius in het achterhoofd is dat toch wat dubieus, de samensmelting is per slot van rekening het gevolg van een aanranding. Germaine Greer noemt Hermaphroditus de verzinnebeelding van de coïtus en daar valt meer voor te zeggen, want seks heeft vaak onbesuisde trekjes.
Hermaphroditus is mooi en verontrustend tegelijk en dat komt doordat hij een dubbelwezen is. De befaamde Griekse historicus Diodorus Siculus beschrijft in zijnBibliotheca historica(eerste eeuw voor Christus) dat Hermaphroditus half mannelijk en half vrouwelijk is geboren - 'hij heeft een lichaam dat mooi en delicaat is als dat van een vrouw, maar de masculiene kwaliteit en kracht heeft van een man'. Siculus vermeldt daarbij dat sommigen zulke wezens die twee seksen in zich dragen als gedrochten zien; ze komen slechts zelden zo ter wereld en ze hebben de gave de toekomst te voorspellen, soms ten goede en soms ten kwade.
Het dubbelgeslachtelijke heeft op zichzelf al iets onrustbarends, maar het verhaal van Ovidius, waarin het dubbelwezen het resultaat is van een transformatie, voegt daar nog iets aan toe. Het begint met een jongen die belaagd wordt door een op seks beluste vrouw. Jongens en vrouwen mogen in de kunst dan veelal het object zijn van de mannelijke blik, bij Ovidius verslindt de waternimf de jongen eerst met haar ogen en smoort ze hem vervolgens in haar omhelzing. Zij maakt hem tot object.
Het is precies waarom Greer haar lofzang op de jongen afstak: hij was net zozeer seksobject voor mannen als voor vrouwen. Haar boek had als doel om vrouwen het recht op visueel genot terug te geven. Het recht op begeerte. Vrouwen zijn niet alleen zelf zinnebeeld van schoonheid en verleiding, ze kunnen ook actief schoonheid ervaren. En ze schromen niet om die schoonheid op te eisen. Puur voor hun eigen genot.