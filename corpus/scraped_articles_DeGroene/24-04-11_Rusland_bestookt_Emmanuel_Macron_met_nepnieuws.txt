Rusland bestookt Emmanuel Macron met nepnieuws

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
11 april 2024
Parijs- Rusland voert een 'hybride oorlog met de duidelijke opzet ons aan te vallen'. En dat is volgens president Macron al gaande vóór zijn uitspraak over het 'niet uitsluiten van het sturen van grondtroepen naar Oekraïne'.
De cyberoorlog werd afgelopen herfst ingezet met het bericht over de invasie van de bedwantsen om de miljoenen hotelreserveringen voor de Olympische Spelen deze zomer te frustreren. Daarna volgden de davidsterren op de Parijse gevels om het Israëlisch-Palestijnse conflict, net als tijdens de Tweede Intifada, naar de Franse banlieue te doen overslaan.
De foto van Macron in bokstenue was echt, bevestigde het Élysée maar de berichten op sociale media dat Madame Macron een transgender zou zijn, sprak de president persoonlijk tegen met de dreiging tot vervolging van twee Franse geruchtenmachines die dit bericht van de Russische ambassade in Washington hadden overgenomen en verspreid. Het bericht van 24 januari over een honderdtal Franse huurlingen die zouden zijn getroffen bij een Russische aanval in Charkiv bleek vals, afkomstig van de Russische inlichtingendienst GROe en verspreid door een pro-Russische Franse organisatie.
Ook het bericht van nieuwszender France 24 over het bezoek van Macron aan Kyiv dat zou zijn uitgesteld wegens een mogelijke moordaanslag op de president, werd aangemerkt als fake news. Dat weerhield voormalig Russisch president Medvedev er niet van om Macron via X uit te maken voor 'zoölogische angsthaas', vergezeld van het advies genoeg onderbroeken mee te nemen vanwege de 'zware stank'. Bovendien zou de Franse regering in geval van het sturen van troepen naar 'Néonaziland' door 'woedende ouders en de beruchte oppositie in stukken worden gehakt'. Uitspraken die 'een permanent VN-Veiligheidsraadslid onwaardig' zijn, reageerde Macron.
Is de Russische staatshackersbende APT29 wellicht aan het oefenen voor het mogelijk beïnvloeden van de Europese verkiezingen en de Olympische Zomerspelen? De parlementaire inlichtingenorganisatie (dpr) die toezicht houdt op de Franse inlichtingendiensten, maakte eind vorig jaar bekend dat de Russische dreiging voorlopig 'het meest belangrijk blijft', maar de Chinezen hen op dit punt over tien jaar zullen hebben ingehaald.
De Franse Binnenlandse Veiligheidsdienst dgis heeft naar verluidt reeds enkele Russische interventiepogingen ter verstoring van de EU-verkiezingen in juni opgespoord en het vanuit Moskou aangestuurde propagandanetwerk Portal Kombat gedetecteerd. 'Europa is in gevaar,' waarschuwde EU-buitenland-chef Josep Borrell al begin dit jaar.