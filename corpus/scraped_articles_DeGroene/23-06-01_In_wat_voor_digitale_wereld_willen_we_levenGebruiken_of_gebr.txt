In wat voor digitale wereld willen we leven? Gebruiken of gebruikt worden

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
1 juni 2023
De AI-revolutie is minder spectaculair dan sommigen ons willen doen geloven. Tegelijkertijd kunnen de langetermijngevolgen enorm zijn. Tijd om de regie terug te pakken. Want: 'Blind vertrouwen dat het wel zal meevallen, is naïef.'
Het was een randnotitie in de krantenbegin mei, maar in de AI-gemeenschap voelde het als een kleine aardbeving. Geoffrey Hinton, een van de belangrijkste intellectuele pioniers van hedendaagse AI, nam na tien jaar ontslag bij Google. Alleen dan kon hij vrij spreken over zijn groeiende angst voor verborgen bedreigingen in zelflerende algoritmen. Onbeheersbare computerintelligentie was misschien wel dichterbij dan de vermaarde expert had durven geloven.
Wat daar daadwerkelijk van terecht zal komen, en wanneer, blijft gissen. De geschiedenis van AI is een lange lijst van overtrokken verwachtingen en diepe teleurstellingen. Ondertussen groeit de kloof tussen alarmerende kreten over AI en hoe weinig wij daar in ons dagelijks leven van merken. Als er sprake is van een AI-revolutie, is die vooral onspectaculair. Geen robotbutlers die ons avondmaal bereiden; geen Terminator-achtige machines die onschuldige burgers terroriseren. In plaats daarvan apps als ChatGPT die redelijke teksten schrijven of geestige plaatjes generen, maar voor de rest snel vervelen. Wie uit het raam kijkt, ziet weinig om zich druk over te maken.
Toch dreigen wij door de opmars van AI de controle over onze digitale toekomst te verliezen - met of zonder algoritmische superintelligentie. Want de AI-revolutie voltrekt zich sluipend, onder de radar. Algoritmen die ons steeds meer beslissingen uit handen nemen, laten ons gevoel van autonomie en verantwoordelijkheid afkalven. Door digitale communicatie- en discussiekanalen eroderen sociale bindweefsels. De economische omwentelingen die AI veroorzaakt, verdiepen de kloof tussen digitale winnaars en verliezers. En maatschappij en politiek laten deze omwentelingen over zich heen komen. Onze digitale volksgezondheid wordt overgelaten aan technologische ontwikkelingen die gedreven zijn door particuliere interesses, niet door ons collectief belang.
Natuurlijk maken digitale innovaties ons persoonlijk leven makkelijker. E-mails checken op de telefoon, vliegtickets regelen binnen minuten, secondesnel geld overmaken via QR-codes, ellenlange teksten vertalen met een druk op de knop. Aan dit individueel gemak hangt echter een collectieve prijskaart. Voor je het weet kún je niet alleen werkberichten op de smartphone lezen, maar móet je wel - baas en collega's verwachten constante digitale paraatheid. Snel geboekte stedentrips belemmeren echte ontmoetingen tussen mensen. Menige toerist in Amsterdam vult zijn dagen op door TikTok gehypte hotspots, een hypertoerisme waarvan niemand blij wordt behalve zij die er geld aan verdienen. Extreem betaalgemak werkt impulsieve consumptie in de hand - een serieus probleem als je het minder breed hebt. Google Translate speelt professionele vertalers parten. Individueel digitaal gemak heeft vaak een schaduwkant als het de nieuwe norm wordt.
De spanning tussen persoonlijkvoordeel op de korte termijn en collectieve schade op de lange termijn speelt in de 21ste eeuw meer dan ooit tevoren. Onze almaar groeiende ecologische voetafdruk creëert ongekende uitdagingen. Tot voor kort ging politieke strijd vooral over verdelingskwesties en culturele twisten in het hier en nu. Nu is de belangrijkste inzet dat wij huidig gedrag moeten aanpassen om narigheid in de toekomst te voorkomen.
Dat is al lastig genoeg als de uitgestelde schade voor eigen rekening komt - denk aan roken en de hogere kans op longkanker. De opgave wordt vele malen groter als die kosten op anderen afgewenteld kunnen worden, zoals bij milieuvervuiling. Het is twijfelachtig of maatschappijen kunnen overschakelen naar zo'n anticiperende modus, zeker binnen de politieke instituties en met de politieke cultuur die we nu hebben.
Digitalisering zoals die zich nu ontvouwt, verergert de zaak. Perfect op maat gemaakte digitale content absorbeert steeds meer onze aandacht, vormt onze meningen en wensen, en beïnvloedt onze beslissingen. Dat gebeurt op politiek vlak in AI-gedreven campagnes, commercieel met online reclame, en alom in 'maatschappelijke discussies' die op de sociale media komen bovendrijven.
Aandachttrekkende algoritmen koloniseren onze dagen en laten minder tijd over voor thema's die ons niet op die manier worden voorgeschoteld. Belangrijke onderwerpen verdwijnen van de radar, tenzij zij gepromoot worden door een politiek of commercieel machtige speler. Wij zouden elkaar moeten helpen om op dingen te focussen die wezenlijk zijn - voor ons individueel, en collectief. Een AI-gedreven afleidingsindustrie doet het tegendeel.
Daarbij blijft het niet. Naarmate algoritmen voorkeuren en smaken beter doorgronden, worden aanbevelingen steeds doeltreffender - voor films, boeken, outfits, restaurants, maar ook voor opleidingen, banen en politieke partijen. Dat laat mensen steeds minder eigen energie steken in die beslissingen, in reflectie op wat zij eigenlijk willen, en in het banen van een pad tegen de stroom in. Als een algoritme kan voorspellen of een nieuwe liefde kansrijk is, worden partners met te lage scores direct gedumpt. AI maakt dat mensen de verantwoordelijkheid voor eigen keuzes steeds meer uit handen geven. Waarom moeite doen als de computer het toch al weet?
Problematisch daaraan: de algehele afkalving van verantwoordelijkheid voor onszelf, de maatschappij en het planetaire ecosysteem. Collectieve uitdagingen van deze eeuw vergen dat we breder denken dan ons kortetermijneigenbelang en dat we meer verantwoordelijkheid nemen. AI kweekt een tegenovergestelde mentaliteit. Liggend in een intellectuele en ethische hangmat, kunnen wij alle belangrijke beslissingen voor ons laten doorrekenen.
Die algoritmen koersen echter niet op ons collectief belang op lange termijn, maar op de belangen van hen die de apps op onze telefoon zetten of in de politiek en de economie toepassen. Wat op het spel staat is het karakter van de digitale maatschappij, en met name hoeveel autonomie enagencywij als individuen nog overhouden. Verlichting, meende Immanuel Kant, is het uittreden van de mens uit de onmondigheid waaraan hij zelf schuldig is. Emancipatie, zou je kunnen toevoegen, is controle over je eigen leven. Als wij keuzes blind overdragen aan algoritmen, vindt de eeuwenlange strijd voor beide doelen een abrupt einde.
Ondertussen belooft AI wezenlijke omwentelingen op arbeidsmarkten, met winnaars die AI gebruiken (bijvoorbeeld goedbetaalde advocaten) en verliezers die door AI worden gebruikt (Uber-chauffeurs die door een algoritme worden gedirigeerd). Veel hoogopgeleide mensen zullen vooral profijt hebben van nieuwe technologieën. Verliezers echter dreigen de aansluiting kwijt te raken; een recept voor frustratie over een groeiende digitale kloof. Politieke eensgezindheid en collectieve slagkracht verdwijnen verder uit zicht.
AI kan de efficiëntie verhogen door een geoptimaliseerde inzet van menskracht. Dat begint bij flexwerkers in zorg en onderwijs en eindigt bij constant digitaal toezicht op medewerkers in hun thuiskantoor. Maar wie wordt daar in de praktijk beter van? Verplegers en leerkrachten niet, scholieren en patiënten evenmin. Want die efficiëntiewinst komt niet bij hen terecht - in de vorm van meer vrije tijd of aandacht - maar bij werkgevers die meer onderwijs of zorgverlening uit een medewerker kunnen persen.
In theorie zouden eeuwen van technologische vooruitgang de hele mensheid een vrij zorgeloos bestaan kunnen garanderen. In de praktijk heeft een kleine minderheid de meeste vruchten geplukt - al helemaal als we de héle mensheid in ogenschouw nemen. In dat opzicht is AI niet anders dan eerdere innovatiegolven. Ja, er verbeteren dingen. Maar de technologische mogelijkheden om iedereen gelukkig te maken of een menswaardig bestaan te geven, blijven onbenut. Zelfs de middenklasse in een welvarend land als Nederland gaat gebukt onder meer stress en mentale klachten dan ooit. Van een digitaal Nirvana is geen sprake.
De herschikking vanarbeidsmarkten gaat gepaard met een ophoping van rijkdom in de handen van techbedrijven. Netwerkeffecten en opschaalbaarheid van productie (extra kopieën van software kosten Microsoft bijna niets) zorgen voor enorme concentratie; AI versterkt die dynamiek alleen maar. De grootste bedrijven zetten hoog in om elkaar in de AI-ontwikkeling te overbieden. Zelfs Elon Musk, lang een luidruchtige AI-criticus, kiest de vlucht naar voren. Met miljarden dollars aan investeringen, zo kondigde hij in april aan, wil hij met zijn nieuwe bedrijf X.AI opboksen tegen giganten als OpenAI of Google's DeepMind.
Landen gaan die concurrentiestrijd ook aan. China probeert met man en macht de VS als AI-leider in te halen. In Washington heerst de angst dat militaire AI-toepassingen uit Beijing de Amerikaanse geopolitieke dominantie laten afbrokkelen. Het grote merendeel van landen is alleen nog relevant als afzetmarkt en potentiële partner in een nieuwe geo-economische strijd. De droom van een wereld waarin arme landen het economische niveau van rijke landen bereiken, raakt steeds verder uit zicht.
Ondertussen tracht Europa de digitale aansluiting bij China en de VS niet helemaal te verliezen. Twee jaar geleden presenteerde de Europese Commissie een AI-wetsvoorstel, en ondanks de technologische achterstand is de EU sindsdien koploper in de ambitie om AI van vangrails te voorzien. Toepassingen die individuele vrijheden aantasten, zullen in de ban worden gedaan.
Tegelijkertijd blijven de bredere maatschappelijke transformaties die AI veroorzaakt buiten beeld. Het overkoepelende doel van Europees AI-beleid is immers om de technologische kloof met de AI-grootmachten VS en China te dichten. Zodra de vangrails er staan, eist Brussel plankgas op weg naar de digitale toekomst.
Bij de kwestie in wat voor digitale wereld wij eigenlijk willen leven wordt niet stilgestaan - al helemaal niet als politiek beleidsvraagstuk. Dat begint bij schijnbaar kleine dingen als het gebruik van mobiele telefoons op scholen. Er is voldoende wetenschappelijk bewijs dat overmatig smartphonegebruik slecht is voor tieners. Ook in Nederland waarschuwen experts al lang dat mobieltjes op scholen gewoon in de ban gedaan moeten worden. Maar op enkele rechtse partijen in de Tweede Kamer na heeft niemand gedurfd voor een verbod te stemmen. Het politieke midden schoof de kwestie door naar de scholen, die eveneens het lef of de motivatie missen om te doen wat nodig is. Ouders oefenen net zomin druk uit om dit vraagstuk aan te pakken. Digitale volksgezondheid wordt uit een verkeerd begrepen vrijheidsbegrip ernstig verwaarloosd. Dit patroon - iedereen ziet het probleem, maar van collectief doorpakken komt het niet - speelt net zo bij andere maatschappelijke bijwerkingen van digitale transformatie.
Wat moet er gebeuren?Stap één is dat die bijwerkingen als gemeenschappelijk probleem worden gezien, en daarmee als iets wat politiek toezicht verdient. Digitaal beleid moet ook gaan over de schaduwkanten van digitalisering. Stap twee is bredere bewustwording, dus het begrijpen en benoemen van die vaak indirecte bijwerkingen. Dat vergt onderzoek naar de maatschappelijke voetafdruk van digitalisering. Kritisch, maar zonder paniek. Tegelijk moeten wij proactief werk maken van AI-geletterdheid - op scholen, maar ook via de media en overheidscampagnes, of verplicht bij bedrijven die AI toepassen. Burgers kunnen alleen individuele en collectieve controle uitoefenen als zij hun digitale wereld en de mechanismes die daar spelen begrijpen.
Dat zal duidelijker taal en ingrepen vergen dan nu. Verslavende sigaretten zijn uit het zicht verwijderd. Reclame voor goksites mag alleen met waarschuwingen daarop. Hoe zit het met games die gebouwd zijn om net zo verslavend te werken? Zuid-Korea bijvoorbeeld heeft bootcamps om jongeren van hun gamezucht af te helpen. Of het werkt of niet, er wordt in ieder geval doorgepakt.
Of denk aan voorlichting over sociale media. Op scholen worden nu al workshops aangeboden over bijvoorbeeld online pesten. Maar net zo goed zou in een vak als maatschappijleer verplicht moeten worden uitgelegd hoe algoritmen op sociale-mediasites ingrijpen in maatschappelijke en sociale dynamieken en stelselmatig de mentale gezondheid van vooral jonge mensen beschadigen.
Snapchat, op menig tienertelefoon te vinden, heeft sinds kort de virtuele vriend 'My AI' in de chat gesluisd, met wie gebruikers - vooral kinderen dus - dag en nacht hele gesprekken kunnen voeren, ook over dingen als drugsgebruik en 'de eerste keer'. Zich voordoend als een meisje van dertien wisten journalisten vanThe Washington PostMy AI twijfelachtig advies te ontlokken over seks met een achttien jaar ouder vriendje. De chatbot wordt gevoed door ChatGPT, zelf nog geen half jaar openbaar beschikbaar.
En dit is nog maar het begin. Oog in oog met krachtige technologieën, vaak gebouwd om ons in het belang van een ander te beïnvloeden, moeten wij bij onszelf en anderen een gezonde digitale weerbaarheid kweken tegen manipulatie en al te verleidelijk vertier.
Daarnaast zal veel duidelijker beleid gevoerd moeten worden op onwenselijke maatschappelijke effecten van digitalisering. TikTok heeft recentelijk afgekondigd dat het de standaard gebruiksduur voor teenagers beperkt tot een uur - kinderen onder de dertien kunnen pas verder kijken na toestemming van hun ouder of voogd. Los van hoe effectief deze maatregel zal zijn, is het opmerkelijk dat het TikTok zelf is dat de schadelijke kant van zijn app moet beteugelen. Was dat niet de taak van wetgevers geweest?
Die politieke verantwoordelijkheid gaat niet alleen over individuele gevolgen hier en nu, maar ook over hoe de maatschappij van de toekomst eruit gaat zien. Klimaatverandering geeft een goed beeld van hoe je anticiperend beleid kunt ontwerpen: daar vertellen scenario's ons wat voor toekomsten denkbaar zijn, en wat we moeten doen om op een van de wenselijker versies af te stevenen.
Voor digitale technologieën hebben we een vergelijkbare aanpak nodig. Hele boekhandels staan vol met waarschuwende toekomstontwerpen. Niet allemaal even plausibel. Maar voordat scifi-scenario's als absurd opzij worden geschoven - wie had tien jaar geleden geloofd dat Groot-Brittannië de EU zou verlaten, dat Trump president kon worden, dat corona ons in lockdown zou bevriezen of Poetin Oekraïne zou aanvallen? Klimaatverandering pakt jaar na jaar extremer uit dan werd voorspeld. Blind vertrouwen dat het zo erg niet zal worden, is naïef.
Het is dus tijdom serieus na te denken over technologisch-maatschappelijke toekomsten die wij niet willen, en wat we daarom nu moeten doen. Veelal gaat dat over individuele eigenschappen die nodig zijn voor een maatschappij die duurzaam in vrijheid leeft: oog voor het grotere geheel, respect voor andere meningen, compromissen kunnen sluiten, empathie, eerlijkheid, kritisch denkvermogen, enzovoort. Het is geen zwart-witverhaal, maar er zijn veel manieren waarop digitalisering de ontwikkeling van dit soort karaktereigenschappen eerder ondermijnt dan bevordert. Dat vergt dus collectieve bijsturing. Geen paniekvoetbal, maar wel een overheid die in het algemeen belang de regie over maatschappelijke ontwikkelingen terugpakt.
Natuurlijk heeft politieke controle grenzen. Het klimaat valt niet te beheersen, digitale technologie evenmin. Innovatie in maatschappelijk belang is wenselijk; totale overheidscontrole daarover is dat niet. Naast sturing is daarom aanpassing nodig, een soort Deltawerken voor de digitale maatschappij, bijvoorbeeld een veel fundamentelere herverdeling van inkomen en welvaart om verliezers van de digitale transformatie te compenseren.
Aarzelingen tegenover digitale innovaties worden vaak opzijgeschoven omdat die economisch nou eenmaal noodzakelijk zijn. Maar AI is geen economisch wondermiddel. Europeanen hebben het geluk op een rijk continent te leven, waar armoede vooral ontstaat doordat rijkdom ongelijk is verdeeld. Die rijkdom zal niet direct wegsmelten als we de tijd nemen om rustig te overwegen hoe en waar wij digitale technologieen willen toepassen.
Het klassieke liberale idee dat vrijheid alleen gewaarborgd kan worden als mensen en bedrijven minimaal beteugeld worden, werkt niet in het digitale tijdperk: de concentratie van digitale en commerciële macht in een paar handen laat collectieve soevereiniteit als enige weg naar vrijheid over. 'Collectieve soevereiniteit' legt de lat hoog - een ideaal dat in die vorm wellicht onbereikbaar is. Maar als we niet een gezamenlijke visie ontwikkelen over een leefbare toekomst te midden van digitale technologieën, en daar onze schouders onder zetten, is de strijd al opgegeven voordat die is begonnen. Dat zou, net nu het AI-tijdperk losbarst, erg zonde zijn.
Daniel Mügge is hoogleraar politieke arithmetiek aan de Universiteit van Amsterdam. Samen met het RegulAite-team onderzoekt hij daar de Europese regulering van AI
Wij zouden elkaar moeten helpen om op dingen te focussen die wezenlijk zijn. AI doet het tegendeel