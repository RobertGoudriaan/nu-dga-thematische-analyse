Liefde tegenover haat? Dichters&Denkers

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
20 februari 2025
De kern van het enorme oeuvre van bell hooks is liefde. Zij concludeerde dat die een centrale rol speelde in de strijd voor sociale rechtvaardigheid. Daar tegenover stond dominantie - van ouders en van de overheid.
Als jong meisje was bell hooksgetuige van een ruzie tussen haar ouders. Ze herinnert zich hoe haar vader zijn pistool trekt en het wapen op haar moeder richt. 'Ze hoort de klik, de explosie. Ze ziet het lichaam van de vrouw vallen. Nee, het is niet haar lichaam. Het is het lichaam van de liefde. Voor haar ogen sterft de liefde.' Als er liefde was geweest, denkt het kind, dan zou dit alles ophouden. Dan zou de stem van de man weer rustig worden en zijn woede tot bedaren komen. Liefde zou de hand van de vrouw vastpakken, haar wang strelen en met een schone zakdoek haar tranen drogen. Maar 'het pistool is gericht op de liefde. Hij legt het pistool op tafel. Hij wil dat zijn vrouw haar koffers pakt, en vertrekt.'
Deze scène, opgetekend in de memoires over haar jeugd,Bone Black,ligt als een kiem verborgen in het indrukwekkende oeuvre van bell hooks: bijna veertig boeken in verschillende genres, wetenschappelijk en populair, poëzie en kinderboeken. Hooks staat bekend als een kritische, heldere denker, een eigenzinnige zwarte feministe die vanaf haar eerste boek in 1978 - de dichtbundeland there we wept- een opmerkelijk pad bewandelde en stelselmatig de structurele ongelijkheden in de samenleving én in de feministische beweging aankaartte. Toen ze stierf, op 15 december 2021, werd haar werk veelvuldig gelezen: haar roep om een rechtvaardigere wereld waarin álle vormen van dominantie worden aangepakt vond, na de moord op George Floyd in mei 2020, weerklank in de Black Lives Matter-beweging. Haar boekAll About Love: New Visionsuit 1999, waarin hooks liefde een centrale rol toebedeelt in de strijd voor sociale rechtvaardigheid (en dat nu voor het eerst in het Nederlands verschijnt), werd zelfs een bestseller.
Voor hooks was het gebrek aan liefde - en later, toen ze ging studeren, het gebrek aan kennis over de liefde - een levenslange katalysator voor haar denken en handelen. In de inleiding vanAlles over liefdezegt ze hierover: 'Als kind was me duidelijk dat een leven zonder liefde niet de moeite waard was. (...) Ik was mijn vaders eerste dochter. Vanaf mijn geboorte behandelden mijn verzorgers me met liefdevolle vriendelijkheid; ze koesterden me en gaven me het gevoel dat ik gewenst was op deze aarde en thuis. Tot op de dag van vandaag weet ik niet wanneer het gevoel verdween dat er van me gehouden werd. Ik weet alleen dat ik op een dag niet langer geliefd was. De mensen die aanvankelijk veel van me hielden keerden zich van me af. Dat ik hun erkenning en achting moest missen brak mijn hart en bezorgde me zo'n diep gevoel van verslagenheid dat ik erdoor verlamd werd.'
Zoals vaker bij hooks staat dit persoonlijke inzicht voor iets groters. Iets politieks. De liefdeloosheid die ze als kind ervoer zag ze later, als volwassene, ook om zich heen in de maatschappij. Het gebrek aan liefde - tussen partners, tussen ouders en kinderen, of in de manier waarop een overheid haar burgers verwaarloost of zelfs tot crimineel maakt - is de bron van veel van de problemen die Amerika teisteren; problemen die volgens hooks altijd zijn te herleiden tot een of andere vorm van dominantie. Tot de impuls een ander te willen overheersen. Of het nu gaat om mannen die hun vrouw mishandelen, zoals haar vader haar moeder, of om ouders - waaronder zeker ook moeders - die hun kinderen domineren, of om structurele problemen zoals racisme, misogynie of politiegeweld: zolang er sprake is van dominantie, is er een gebrek aan liefde. 'Het feit dat ons land zich afkeert van de liefde', zei hooks een kwart eeuw geleden, 'voel ik even intens als het wegvallen van de liefde in mijn jeugd.'
Bell hooks wordt geboren als Gloria Jean Watkins op 25 september 1952 in Hopkinsville, Kentucky, een klein plaatsje in het zuiden van de Verenigde Staten, niet ver van de grens met Tennessee, waar de Jim Crow-wetten dan nog steeds van kracht zijn. Hooks herinnert zich een gesegregeerde jeugd waarin ze samen met vijf zussen en een broer opgroeit in een grote, hechte gemeenschap van ooms en tantes en grootouders - 'oudsten' -, mensen die wel of niet tot haar biologische familie behoren. Witte mensen kent ze niet; ze is er zelfs een beetje bang voor. Ze leven in relatieve armoede; het stadje staat vooral bekend om de tabaksindustrie en het maken van quilts - lappendekens die bestaan uit losse stukjes stof, een techniek die hooks later zal gebruiken in haar werk (waarin ze korte, associatieve fragmenten aan elkaar 'weeft'). Ze brengt veel tijd door in de natuur, de wildernis van Kentucky 'met haar eigen parfum'. Nergens voelt ze zich zo vrij.
Opgroeien in het Amerikaanse zuiden van de jaren vijftig betekent ook dat er voor meisjes behalve trouwen en kinderen krijgen weinig toekomstperspectief is. 'Iedereen die niet fantaseerde over een traditionele bruiloft en de man van je dromen', zei hooks, 'was een freak.' Hooks was een freak. Haar vader slaat haar - volgens hem heeft het meisje 'te veel karakter (...) en dat karakter moet worden gebroken' -, en hooks voelt zich alleen. Ze is anders. In haar eigen woorden: een 'probleemkind'. Een zondebok tussen haar zussen en broer. Ze leest veel - Emily Dickinson en Edgar Allan Poe, Shakespeare en de zussen Brontë, maar ook de pornoblaadjes van haar vader - en ontdekt in boeken 'een andere wereld'. Al snel weet ze dat ze schrijver wil worden. Ze wil niet alleen kunnen nadenken, zegt ze, ze wil 'over ideeën praten - ze ter discussie stellen'. Haar ouders zijn sceptisch. Boeken, waarschuwen ze, 'kunnen je gek maken'. Daarnaast houden mannen niet van slimme vrouwen. Als ze zo doorgaat zal ze hoe dan ook in een gesticht belanden.
Haar ouders hebben het mis. Hooks wordt een van de belangrijkste intellectuelen van haar generatie. Ze gaat studeren aan de Universiteit van Stanford, waar ze kennismaakt met het feminisme en vakken volgt in vrouwenstudies. In haar jeugd had ze zich al verzet tegen de mannelijke overheersing en het patriarchale denken dat ze dagelijks gadesloeg in de relatie tussen haar ouders, maar op de universiteit neemt haar intellect een vlucht. Aan Stanford vindt ze een taal voor wat ze eerder alleen aanvoelde: ze vindt er theorie en community. 'Daar begon ik me, als enige zwarte vrouw tijdens feministische colleges en in praatgroepen, op een theoretische manier bezig te houden met ras en gender,' zegt ze. 'Ik begon erkenning te vragen voor het feit dat het feminisme werd beïnvloed door rassenvooroordelen en te eisen dat dit moest veranderen.' De jonge hooks is thuis in het feminisme, maar het schuurt.
De vrouwenbeweging zoals die zich ontwikkelde in de jaren zeventig, toen hooks studeerde, stelde de belangen van witte-middenklassevrouwen voorop en had een blinde vlek voor de ervaringen van vrouwen van kleur en vrouwen uit de arbeidersklasse. Voor het feit dat de positie van waaruit zij spraken een geprivilegieerde was, die geen recht deed aan de levens en prioriteiten van alle vrouwen. Hooks zag onmiddellijk dat er iets niet klopte. Witte vrouwen, zei ze, richten zich met name op het verkrijgen van het recht om deel te nemen aan een systeem waarvan ze weten dat het onderdrukkend werkt. Hun woede is niet gericht op het systeem zelf, maar op het feit dat ze geen toegang hebben tot de machtsposities binnen dit systeem. Maar juist het systeem zélf is het probleem. Zolang vrouwen machtsposities innemen die anderen onderdrukken, is er weinig gewonnen.
Beïnvloed door haar ervaringen aan Stanford begint hooks aan het boek dat ze zelf graag had willen lezen toen ze studeerde: het boek dat zij en andere feministen van kleur zo grondig misten. Tien jaar later, in 1981, verschijntAin't I A Woman: Black Women and Feminism,waarin hooks de rol van zwarte vrouwen in de mensenen burgerrechtenbewegingen bundelt en analyseert. De titel verwijst naar een uitspraak van Sojouner Truth, een abolitionist die was ontsnapt aan de slavernij. In december 1852 gaf Truth op een jaarlijkse conventie voor vrouwenrechten in Akron, Ohio een inmiddels beroemde toespraak. Voor een publiek van grotendeels witte vrouwen, die haar eerst het podium hadden willen ontzeggen, vertelt Truth over haar leven als tot slaaf gemaakte vrouw in New York, haar gedwongen huwelijk en haar lichaam dat baarde, ploegde, werkte en pijn leed. 'En ben ik dan geen vrouw?'
Hooks plaatst zichzelf in een lange lijn van zwarte vrouwelijke denkers en activisten. Ze citeert de mensenrechtenactiviste en dichter Frances Ellen Watkins Harper, die in 1893 in Chicago pleit voor het vrouwenstemrecht. Het is een onthutsende gedachte dat zelfs 131 jaar later Amerikanen nog steeds liever stemmen op een incompetente, gewelddadige en misogyne witte man dan op een hoogopgeleide, gekwalificeerde vrouw van kleur (met als kanttekening dat Kamala Harris natuurlijk ook deel uitmaakt van de dominante machtsstructuur). Hooks was zich hiervan bewust. 'In zeer ernstige mate',
schreef ze in 1981, 'was het verkrijgen van stemrecht voor vrouwen eerder een overwinning voor racistische principes dan een triomf van feministische principes.'
Niet voor niets begintAin't I A Womanmet een discussie over de strijd voor stemrecht - dat Afro-Amerikaanse mannen in 1870 verkregen en vrouwen (alle vrouwen) in 1920. Omdat het laat zien wat er scheelt aan de vrouwenbeweging. Omdat als het gaat om het samenspel van recht, racisme en feminisme, witte vrouwen nog steeds in groten getale kiezen voor de status quo en het witte superioriteitsgevoel, en tegen het belang van veel andere vrouwen (en soms ook tegen hun eigen belang). Niet voor niets zijn het in de Verenigde Staten vooral zwarte vrouwen en vrouwen van kleur die het democratische gedachtengoed bewaken: zij bevinden zich op dat pijnlijke kruispunt van ras, klasse en gender dat niet alleen onderdrukt maar ook, noodzakelijkerwijs, verheldert. 'Wij, zwarte vrouwen die de feministische ideologie aanhangen', zegt hooks op de laatste bladzijde vanAin't I A Woman,zijn pioniers. Wij maken de weg vrij voor onszelf en onze sisters.'
Net als haar dichtbundel verschijnt haar eerste wetenschappelijke boek onder een pseudoniem. Ze vernoemt zichzelf naar haar overgrootmoeder aan moeders kant, Bell Blair Hooks. Door de naam aan te nemen van een van haar 'oudsten' verankert hooks haar persoon, maar vooral ook haar intellect, stevig in de grond van het Amerikaanse zuiden; in een vrouwelijke lijn en traditie die rechtstreeks terugleiden naar de slavernij. De kleine letters, zei hooks in een interview, zijn om 'de inhoud van mijn boeken te benadrukken, niet wie ik ben'. Haar wantrouwen tegenover ego of roem - en daarmee ook tegenover de macht die hierin schuilt - uitte zich in het wezenlijkste waarmee we ons aan de wereld presenteren: onze naam.
Na Stanford studeert hooks verder en behaalt ze haar PhD, over het werk van Toni Morrison. Later zal ze lesgeven aan verschillende prestigieuze universiteiten, waaronder Yale, Oberlin College en het City College of New York. Ondanks haar succes voelt hooks zich nooit helemaal thuis in de academische wereld. In de transitie van het feminisme naar vrouwenstudies als academische studie gaan de activistische roots van de beweging verloren en krijgt wat hooks het 'hervormingsgezinde beleid' noemt - waarin vrouwen de status quo bewaren in een patriarchaal systeem - de overhand (dit is trouwens nog steeds zo: van het oprecht aankaarten van ongelijkheden is binnen de wetenschap al lang geen sprake meer). Academische erkenning, zegt hooks, is cruciaal geweest voor de ontwikkeling van het feministisch denken, maar het creëerde ook nieuwe problemen. Het was, zei ze, 'alsof een grote groep feministische denkers een elite had gevormd die theorie schreef die alleen ingewijden konden begrijpen'.
MetFeminism Is For Everybody,uit 2000 (dat vorig jaar in het Nederlands verscheen bij Mazirel Pers), bepleit hooks de waarde van het feminisme voor een groter, algemeen publiek. Feminisme, zegt ze, 'is een beweging die een einde wil maken aan seksisme, seksistische uitbuiting en onderdrukking'. Seksisme is het probleem; niet mannen. We worden allemaal grootgebracht met die 'innerlijke vijand', geïnternaliseerd seksisme. Feminisme gaat dus over mannen, vrouwen, én kinderen. Zonder blozen herinnert ze zich de 'meest patriarchale stem in mijn leven: die van mijn moeder'.
Voor hooks is liefde de verbindende factor tussen de verschillende elementen in haar werk: het persoonlijke en het politieke, taal en theorie en het beleefde en belichaamde, de roep om maatschappelijke rechtvaardigheid en de rol van het individu in het creëren van gelijkwaardige, wederkerige relaties. Allereerst, zegt ze, moet liefde onderwerp van serieus debat worden: zolang we geen taal hebben voor wat liefde is, kan zijn of kan doen, tasten we in het duister.
De liefdesethiek zoals hooks die uiteenzet inAlles over liefdebestaat uit zorg, betrokkenheid, vertrouwen, verantwoordelijkheid, respect en kennis. Liefde is niet alleen romantisch, seksueel of hartstochtelijk - liefde is er tussen vrienden, tussen ouders en kinderen, op je werk, en in de relatie met jezelf en je plek in de maatschappij. Hooks analyseert dit alles met verve, maar, zegt ze, schrijven over zelfliefde viel haar zwaar. Als meisje van kleur is het voelen of cultiveren van eigenliefde iets radicaals. In een wereld waarin je van jongs af aan leert dat je 'minder' bent dan witte mensen, én dan alle mannen, is jezelf op waarde schatten een politieke daad. Hooks omarmt in haar werk de rechten en de emoties van kinderen zoals ze dat in haar eigen jeugd miste.
En toch: weten waar iets vandaan komt is niet genoeg. Kennis of bewustwording is pas het begin: je moet jezelf, en de verhalen die je vertelt, blijven bevragen. Zo gezien is hooks' oeuvre een levenslang ontrafelen van (een gebrek aan) liefde, familiedynamieken en machtsverhoudingen. 'Ik heb de manier waarop ik over de liefde praat en denk absoluut veranderd als reactie op het emotioneel gebrek dat ik vroeger altijd voelde in mezelf en mijn relaties,' zegt ze. 'Nu ik uitga van heldere definities van liefde, gevoel, intentie en wilskracht, stort ik me niet langer in relaties met het gebrek aan reflectie waardoor ik steeds weer aanstuurde op het herhalen van oude patronen.'
Wat opvalt als je hooks leest, of als je interviews met haar terugkijkt, is dat ze moeiteloos heen en weer pendelt tussen zichzelf en de maatschappij. 'As a nation...'begint ze vaak haar zinnen, alsof de grens tussen haar persoon en haar land niet bestaat. 'As a nation' cultiveert Amerika hebzucht en egoïsme. 'As a nation' kiezen we voor angst en wantrouwen boven verbinding. De Amerikaanse cultuur, zegt hooks, is een 'doodscultuur', waarin macht en geweld de boventoon voeren. 'Hoewel de kans groter is dat iemand die ons pijn doet een bekende is dan een vreemde, is onze angst gericht op het onbekende en ongekende. Het brengt een intense paranoia met zich mee en een constante obsessie met veiligheid.' Juist die obsessie leidt tot geweld: politiegeweld en patriarchaal geweld en het doodschieten van de onbekende die toevallig op je stoep staat.
Ondanks haar complexe relatie met de traditionele uitgeefwereld - niet alleen als vrouw van kleur, maar ook vanwege haar 'dissidente stem', zoals ze die zelf omschreef - had hooks veel trouwe lezers, die haar ook na haar dood blijven volgen. 'De wil om anderen de mond te snoeren("silence")groeit', zei hooks in 2016, en dit is precies de reden dat we ons meer zouden moeten richten op emoties. Extreem-rechts doet dat al veel langer - denk aan de manier waarop politici en demagogen woede, haat en frustratie aanwakkeren om kiezers te winnen. Links, zegt hooks, zou dat ook moeten doen. Liefde tegenover haat? Gezien het feit dat de politiek in de VS en elders steeds autocratischer wordt, is dit het proberen waard.
En de romantische liefde? Als kind zag hooks wat het huwelijk met haar moeder deed en ze besloot om nooit te trouwen. Ze kreeg geen kinderen. Het idee van het 'kerngezin' is volgens hooks een 'fantasie', een duistere fantasie, welteverstaan, een plek waar vrouwen en kinderen worden gedomineerd en waar mannen klem zitten in toxische rolpatronen. Hooks was, in haar eigen woorden, 'queer': 'Niet in de zin van met wie je seks hebt (dat kan een dimensie ervan zijn); maar "queer" in de zin van een zelf dat altijd in strijd is met de dingen om zich heen en een plek moet vinden of creëren waar het kan spreken, opbloeien, leven.' Ze bouwde voort op ideeën over de liefde van James Baldwin en Martin Luther King en beïnvloedde het werk en denken van latere feministische theoretici als Sara Ahmed, Kimberlé Crenshaw en Gloria Wekker. Ze mag zich dan altijd een 'buitenbeentje' hebben gevoeld, haar werk is inmiddels diep verankerd in een krachtige intellectuele traditie.
BELL HOOKS Alles over liefde Vertaald door Jenny Mijnhijmer. De Geus, 240 blz.