Antisemitisme, racisme, antiracisme Essay Staat kritiek op Israël gelijk aan antisemitisme?

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
6 juni 2024
Direct na de Tweede Wereldoorlog werd in de strijd tegen racisme ook het antisemitisme opgenomen. Maar gaandeweg, en helemaal sinds de oorlog van Israël tegen Gaza na de aanval van Hamas op 7 oktober, kwam aan deze verbondenheid een einde.
De afgelopen eeuwleek het bestrijden van antisemitisme en racisme lang onlosmakelijk en vanzelfsprekend met elkaar verbonden. Vandaag de dag zien we vooral hoe de politiek van antiracisme en die van anti-antisemitisme uit elkaar zijn gedreven.
Het is duidelijk weerspiegeld in de uiteenlopende reacties op twee gebeurtenissen: om te beginnen de aanval van Hamas op Israel op 7 oktober vorig jaar, de vermoorde burgers en de mensen die die dag zijn gegijzeld, en vervolgens de oorlog die Israël voert in Gaza, met alle doden, ontheemden en ontberingen van dien. Deze schokkende gebeurtenissen hebben hartverscheurende gevolgen voor Palestijnen en Israëliërs.
Voor velen waren de aanslagen op 7 oktober zonder meer daden van antisemitische terreur. 'Is dit soms een of andere pogrom in Litouwen?' zei Amit Halevi, de burgemeester van de in de as gelegde kibboets Be'ri. Anderen trokken vergelijkingen tussen de gebeurtenissen van 7 oktober en de holocaust. Een groot deel van het antiracistische linkse kamp heeft een ander perspectief op de aanval van Hamas. In het Verenigd Koninkrijk benadrukt de Palestine Solidarity Campaign dat 'het offensief dat vanuit Gaza is ingezet alleen kan worden gezien als een reactie op bezetting, kolonisatie en apartheid'. Amnesty International veroordeelde weliswaar de aanvallen op burgers, maar ziet als onderliggende oorzaak van het geweld de inmiddels al zestien jaar durende blokkade van Gaza en het apartheidssysteem dat alle Palestijnen wordt opgelegd. Door zich te beroepen op apartheid verbinden de Palestine Solidarity Campaign, Amnesty en andere groeperingen sympathie voor het Palestijnse verzet met de strijd tegen racisme elders.
Deze uiteenlopende reacties op de aanval van Hamas zien we ook terug in de reacties op de oorlog die Israël voert tegen Gaza. Overal ter wereld vinden massademonstraties plaats en wordt Israël beschuldigd van oorlogsmisdaden, etnische zuiveringen en genocide. Waar ooit de joden het slachtoffer waren van genocide wordt nu uitgerekend Israël - de joodse staat - zowel op straat als bij het Internationaal Strafhof door Zuid-Afrika beschuldigd van precies dat misdrijf. Maar Israëlische ministers en reguliere joodse organisaties uit de diaspora die zich tot het Internationaal Strafhof wenden, hebben het niet over genocide. Ze hebben het over antisemitisme. De Zuid-Afrikaanse Jewish Board of Deputies heeft een verklaring doen uitgaan dat 'het wereldwijde jodendom eensgezind van mening is dat de aanklacht is gestoeld op een antisemitisch wereldbeeld waarin joden het recht op zelfverdediging wordt ontzegd'.
Veel joden en reguliere joodse organisaties zien de demonstraties tegen Israël, waarin solidariteit wordt getoond met de Palestijnen, als het zoveelste teken van toenemend antisemitisme. Inderdaad is het zo dat er sinds 7 oktober in veel landen een scherpe toename valt te bespeuren van antisemitische incidenten doordat de afschuw over het optreden van Israël in Gaza heeft geleid tot aanvallen op joden buiten Israël, die als medeschuldig worden beschouwd.
Kort gezegd: veel joden worden ineens geconfronteerd met een animositeit van mensen die vanuit het diepst van hun ziel tegen racisme zijn. Het is een verbitterd conflict omdat antisemitisme en racisme een zware morele lading hebben. Het is niet niks om mensen te verwijten dat hun mening neerkomt op antisemitisme, of dat hun steun voor Israël neerkomt om het vergoelijken van racisme, zeker ook omdat antiracisme en antisemitisme zo lang hand in hand gingen. De twee termen zijn veranderd, en juist deze geschiedenis van verandering leert ons veel over de tijd waarin we nu leven.
Bijna een eeuw geleden,in 1926, schreef Fritz Bernstein, een in Duitsland geboren en in Nederland woonachtige zionist, over het antisemitisme: 'De meeste mensen kunnen met volle overtuiging het verschil zien tussen een levende kat en een dode kat... maar men kan niet met evenveel zekerheid vaststellen of een incident dat volgens velen antisemitisch genoemd kan worden, ook werkelijk die benaming verdient.'
Bernstein begreep dat we op grond van een simpele empirische test kunnen vaststellen of een kat al dan niet in leven is, maar dat zoiets niet opgaat voor de vraag of iets al dan niet antisemitisch is. Anders dan een kat is antisemitisme namelijk een concept, een methode om een verscheidenheid aan fenomenen te groeperen en te classificeren. Als mensen in heden of verleden iets antisemitisch noemen, houden ze de wereld niet alleen een spiegel voor, maar geven ze ook een interpretatie. Antisemitisme is dan ook een sociaal construct, net als racisme. En daaruit volgt dat de concepten van antisemitisme en racisme een geschiedenis kennen: een moment waarop ze in gebruik raakten en hoe ze zich vervolgens ontwikkelden, wat antisemitisme in de negendiende eeuw betekende is iets anders dan wat het begin 21ste eeuw is gaan betekenen. Zodra we dat onder ogen zien komt er een volgende mogelijkheid in beeld. Namelijk dat de verhouding tussen anti-antisemitisme en antiracisme weleens zou kunnen scharnieren om de geschiedenis van deze concepten; om de veranderende betekenissen die we toekennen aan antisemitisme en antiracisme.
Hoewel joden al millennia werden geconfronteerd met animositeit, werden pas in de tweede helft van de negentiende eeuw, rond 1880, de termen antisemiet, antisemitisme en antisemitisch gemunt, eerst in het Duits en daarna in vele andere talen op de wereld. In 1879 riep in Duitsland Wilhelm Marr een nieuwe organisatie in het leven, de zogeheten Liga van Antisemieten. Naar de mening van Marr en zijn aanhangers en bondgenoten was het een grote vergissing geweest om joden gelijke rechten te geven - wat pas echt was doorgevoerd in 1871. Ze dienden een petitie in bij de Duitse overheid om de Duitsers en de Duitse cultuur te beschermen tegen de joden en joodse invloeden: de eerste antisemitische politieke beweging.
Al snel namen de joden en hun bondgenoten de term antisemitisme over. De term verwees vanaf de jaren 1880 tot begin twintigste eeuw specifiek naar het uitgangspunt dat joden niet dezelfde rechten mochten krijgen als christenen in de staten waarin ze woonden. Arthur Ruppin, de Duits-joodse zionist, zei: 'De antisemitische beweging is ontstaan op Duitse bodem; ze is bijna net zo oud als het kies- en stemrecht voor de joden.' Met andere woorden: de beweging gaat niet verder terug dan de negentiende eeuw.
In het Duitsland van het Derde Rijk ging Duitsland verder met een radicale aanval op gelijke rechten voor joden. Tussen 1933 en 1939 vaardigde het naziregime vierhonderd decreten en verordeningen uit waarin joden hun rechten werden ontnomen, te beginnen in april 1933, toen joden werden uitgesloten van banen in overheidsdienst. In 1935 werden de Rassenwetten van Neurenberg ingevoerd, waarmee de joden officieel hun burgerrechten werden ontnomen. En uiteindelijk begon het naziregime in 1942 aan zijn poging de Europese joden uit te roeien. De aanval op de rechten van joden had inmiddels het recht op het leven zelf bereikt.
Pas op dit moment deed de term 'racisme' zijn intrede in de Engelse taal, als onderdeel van het antwoord op het nationaal-socialisme. De term 'racisme' verwees specifiek naar de op biologie gebaseerde doctrines die werden uitgedragen door het nationaal-socialisme. Het eerste Engelstalige boek met het woord racisme in de titel was van de hand van Magnus Hirschfeld, een Duitse jood die vooral bekend was geworden door zijn werk als seksuoloog en als iemand die opkwam voor seksuele minderheden. Hirschfelds boekRacismwerd gepubliceerd na zijn dood, in 1938, drie jaar nadat de auteur in ballingschap was overleden in Nice. In zijn boek nam hij de rassentheorie onder de loep die ten grondslag lag aan de doctrine van de rassenoorlog die werd uitgedragen door de leiders van het Derde Rijk. Naar zijn idee waren die theorieën irrationeel. Wat hij 'paroxysmen van racisme' noemde, had 'Duitsland ten gronde gericht' en vormde nu ook een bedreiging voor Europa en de Verenigde Staten. Hirschfeld hoopte de mystiek van rassentheorieën te ondergraven door ze te onderwerpen aan een zuiver en onbevooroordeeld onderzoek, op basis van wetenschap.
Diezelfde aanpak zagen wetenschappers en internationale instellingen voor zichzelf weggelegd binnen de context van de wederopbouw na 1945. De United Nations Educational, Scientific and Cultural Organisation, beter bekend als de Unesco, kreeg tot taak zich bezig te houden met ras. In de constitutie van de Unesco stond te lezen dat 'de grote en verschrikkelijke oorlog waaraan nu een einde is gekomen' mogelijk was gemaakt door 'de doctrine van rassenongelijkheid', die had kunnen postvatten door 'onwetendheid en vooroordelen'. Het nazisme was de aanzet geweest om na te denken over ras; ras zelf werd gezien als iets wat zou kunnen worden ontkracht door wetenschap en onderricht.
Door het naziregime als paradigmatisch model te nemen, hielp de Unesco om te komen tot een invloedrijke naoorlogse opvatting van racisme als iets wat wordt gedreven door ideologie.
Deze opvatting reikte tot ver buiten de VN. We vinden haar bijvoorbeeld terug in het werk van de zwarte intellectueel W.E.B. Du Bois, die in zijn essayThe Negro and the Warsaw Ghetto(1952) op zijn Europese aanvaringen met racisme terugkeek. Hij kwam tot de conclusie dat het Amerikaanse'negro problem'niet een 'uitzonderlijk en uniek iets' was, maar deel van een groter vraagstuk dat te maken had met 'geperverteerde lessen en menselijke haat en vooroordelen'.
Terugblikkend kunnen we begrijpen dat het in de eerste decennia van het naoorlogse tijdperk voor veel mensen mogelijk was om de strijd tegen het antisemitisme én de strijd om af te rekenen met racisme te zien als twee pijlers van eenzelfde streven. Zowel antisemitisme als racisme zou zijn geworteld in vooroordelen, en vooroordelen zelf stoelden weer op wijdverspreide mythen. Rassen waren een realiteit maar vormden geen probleem of bedreiging. Het probleem van vooroordelen zou schuilen in slechte wetenschap en in een aversie tegen verschillen, waar sommige persoonlijkheidstypen gevoelig voor waren. De remedie diende gevonden te worden in wetenschap, onderwijs en het nastreven van gelijkheid voor de wet.
We zien de vruchten van deze visie in de burgerrechtenbeweging in de Verenigde Staten en in de campagne om af te rekenen met de segregatiewetten in het Zuiden, waar joodse activisten een belangrijke rol in speelden. Zowel steun aan het zionisme als de roze bril waarmee naar Israël werd gekeken paste prima binnen deze versie van antiracisme. De leiders van het diaspora-zionisme presenteerden de opkomende joodse staat als een stap voorwaarts, niet alleen voor joden maar voor de hele mensheid - vergelijkbaar met de herinvoering van gelijke rechten, waardoor na de nederlaag van de nazi's de wereld een veilige plek zou zijn voor iedereen.
Het universalisme bleef dan ook het dominante kader onder diaspora-zionisten. De leider van het American Jewish Committee, Jacob Blaustein, was heel stellig: 'De rechten van joden zullen pas zeker zijn gesteld als de rechten van mensen van elke geloofsovertuiging zeker zijn gesteld.'
De vraag hoe de joodse staat zou omgaan met de eigen minderheid was dan ook van cruciaal belang. Maurice Perlzweig, een hoge ambtenaar van het Joodse Wereldcongres, verwoordde het mooi in een toespraak in 1952: 'Net zoals de vrijheid van ieder individu in rechtvaardigheid moet worden begrensd door de gelijke rechten van andere individuen, moet de emancipatie van een nationale groep worden begrensd door de rechten van andere nationale groepen, hoe klein of kwetsbaar ook.'
In de naoorlogse decennia versmolt de steun voor het zionisme met het verzet tegen antisemitisme en racisme, op grond van universele opvattingen. Deze verbintenis steunde op drie pijlers. Ten eerste de opvatting dat racisme was gestoeld op systemen van onjuiste aannamen; een verzameling mythen die zich uitkristalliseerde tot de manier waarop het naziregime omging met joden. Ten tweede dat gelijke rechten de remedie waren tegen racisme. Ten derde dat het joodse nationalisme geen deel was van het probleem maar van de oplossing. Dit was gebaseerd op de gedachte dat het zionisme een noodzakelijk antwoord was op endemisch antisemitisme en op de illusie dat de joodse soevereiniteit in de werkelijkheid kon samengaan met de gelijkheid van de niet-joodse bevolking in wat Israël zou worden.
De vraag is dan: hoe is deze formatie uiteengevallen?
Het eerste deel van een antwoordop die vraag is dat het Israël dat de liberale diaspora-zionisten voor ogen hadden, een nogal eenzijdig beeld was van de werkelijkheid. De realiteit was grimmiger. Hoewel Perlzweig in 1967 nog beweerde dat de Arabische Israëliërs volledige gelijkheid genoten, was er in werkelijkheid tot een jaar daarvoor sprake geweest van een staat van beleg. Bovendien was de stichting van de staat Israël als democratie voorafgegaan door de Nakba, de verdrijving van ruwweg zevenhonderdduizend mensen - ongeveer de helft van het aantal inwoners van het mandaatgebied Palestina.
Door de Nakba ontstond er een joodse meerderheid in de nieuwe staat Israël, waarmee de demografische condities werden geschapen voor een democratie die geen bedreiging vormde voor het zionistische streven. Een cruciaal element hierin was dat de vluchtelingen geen recht hadden op terugkeer. Na de Nakba kwam de onteigening. In 1949 was slechts 13 procent van het Israelische grondgebied in joodse handen; in 1966 was dat opgelopen tot 93 procent.
De verdrijving van de Palestijnen en de landonteigeningen zijn echter niet de enige verklaring dat het anti-antisemitisme en het antiracisme van elkaar zijn weggedreven. Al een halve eeuw eerder wezen de feiten in die richting. Pas de afgelopen twee decennia klinken deze karakteristieken van het Israël van nu en dat van vroeger luid door in de mondiale wereld. Daarvoor moesten eerst twee dingen veranderen. Ten eerste moest het besef van racisme breder worden getrokken dan ideeën en ideologie. Ten tweede moest het besef van antisemitisme breder worden getrokken dan de verdediging van de individuele en collectieve rechten van joden, zodat het ook de verdediging van de belangen van de staat Israël zou omvatten.
Eerst de verandering van het begrip racisme. In dit opzicht speelde het concept van 'institutioneel racisme' een belangrijke rol. In Amerika kreeg deze term bekendheid door het boekBlack Powervan Stokely Carmichael en Charles Hamilton, dat in 1967 uitkwam. Een jaar voor de publicatie had Carmichael een verschil gemaakt tussen enerzijds individueel racisme, zoals bijvoorbeeld bij de aanslag op een kerk in Birmingham, Alabama waarbij kinderen om het leven kwamen, en anderzijds de vijfhonderd zwarte baby's die jaarlijks stierven als gevolg van een tekort aan gezond voedsel of een gebrek aan een onderkomen of medische faciliteiten. De zwarte gemeenschap was volgens Carmichael het slachtoffer van 'wit imperialisme en koloniale uitbuiting'. Dit materialistische en structurele besef van racisme ondermijnde het zwart/ joodse bondgenootschap dat stoelde op een gezamenlijke ideologische vijand. Dat werd het jaar daarop duidelijk gemaakt door de zwarte Amerikaanse schrijver James Baldwin, in een vlammend essay dat werd gepubliceerd inThe New York Times,met als titelNegroes Are Anti-Semitic Because They Are Anti-White.
Baldwin moedigde geen zwart antisemitisme aan, maar legde de economische kern ervan bloot: joden deelden in de veilige materiële positie van witten in de Verenigde Staten. Baldwin schreef: 'Kort gezegd wil je niet van een Amerikaanse jood te horen krijgen dat zijn lijden net zo erg is als dat van de Amerikaansenegro. Dat is niet zo, en je weet dat het niet zo is, dat kun je opmaken uit de toon waarop hij je verzekert dat het wel zo is.'
Na 1960 veranderde de betekenis van racisme ook buiten de VS langs soortgelijke lijnen door postkoloniale intellectuelen en politiek leiders. In 1960 riep Kwame Nkrumah, de president van Ghana, de Algemene Vergadering van de Verenigde Naties op om het voortouw te nemen in de strijd tegen het imperialisme en om het recht op zelfbeschikking voor alle volken te verdedigen. In de twee decennia die volgden, hadden antikoloniale nationalisten de Algemene Vergadering van de VN in hun greep en toverden die om tot een platform voor de internationale politiek van dekolonisatie. De kern van deze beweging was een kritische kijk op het kolonialisme, waarin slavernij en raciale hiërarchie de spil vormden. Nkrumah begon zijn boekAfrica Must Unitemet een citaat uit Eric Williams'Capitalism and Slavery:'Slavernij is niet voortgekomen uit racisme, het is eerder zo dat racisme het gevolg is van slavernij.'
Deze kijk op de verhouding tussen kapitalisme en slavernij zegt zonder twijfel dat deze mensen racisme niet zagen als een voortvloeisel van een ideologie of 'slechte wetenschap'. Deze kijk stelde dat racisme voortvloeide uit kapitalisme en staatsmacht. Het was een concept van racisme dat wegdraaide van het nazisme en de holocaust.
Deze herconfiguratie van het conceptracisme had verstrekkende gevolgen in de wisselwerking met de kwestie Israël/Palestina. Duidelijk kwam dit tot uiting op de Wereldconferentie tegen Racisme en het verwante ngo-forum in Durban, in september 2001 in het nieuwe Zuid-Afrika van na de apartheid. De bijeenkomsten in Durban enerzijds en de reacties op Durban van internationale joodse organisaties anderzijds, markeerden een breuk tussen de politiek van het anti-antisemitisme en de politiek van het internationale antiracisme.
Tijdens de conferentie kwamen twee controversiële punten aan de orde: ten eerste herstelbetalingen voor slavernij en kolonialisme en ten tweede het conflict tussen Israël en de Palestijnen. Deze twee zaken stonden niet los van elkaar. Herstelbetalingen hadden betrekking op het ontstaan van kolonialisme en racisme en de sporen die het had nagelaten; het debat over Israël/Palestina draaide om de vraag of dit een voortzetting was van de racistische en kolonialistische krachten uit het verleden. Sinds de jaren zestig was de rassenpolitiek veranderd en voor een in toenemende mate invloedrijk mondiaal verbond betekende dit dat Israël, en daarmee ook de zionistische joden buiten Israël, zich nu aan de verkeerde kant bevonden van de scheidslijn tussen racisten en antiracisten: ze waren nu onderdeel van het probleem.
Toen de conferentie plaatsvond was het optimisme over de Oslo-akkoorden verdampt. De Tweede Intifada, die eind september 2000 uitbrak, leverde Israël een storm van kritiek op. Tijdens de voorbereidingen van de conferentie draaide veel om de vraag hoe tegen Israël moest worden aangekeken. In de ngo-verklaring en het actieplan dat werd ingediend tijdens de officiële VN-conferentie werd Israël betiteld als pleger van oorlogsmisdaden, schuldig aan etnische zuiveringen en apartheid. De Verenigde Staten en Israel liepen weg van de conferentie omdat ze er niet zeker van waren dat alle kritische teksten over Israël zouden worden geschrapt. De voorzitter van het American Jewish Committee schreef in augustus 2001 inThe New York Timesdat verwijzingen naar Israël en de Palestijnen 'eenvoudigweg niet thuishoorden op een conferentie over racisme en geëigende manieren om racisme te bestrijden'.
In de uiteindelijke Verklaring van Durban werden de Palestijnen slachtoffer van racisme en raciale discriminatie genoemd. Het joodse maatschappelijke middenveld was zeer verontrust, niet in de laatste plaats vanwege de blijken van antisemitisme tijdens de ngo-conferentie: zo werden deProtocollen van de wijzen van Sion
open en bloot verkocht in een kraampje van de Arab Lawyers Union. In Durban werd duidelijk dat anti-joodse narratieven en stereotypen in een context van antizionisme springlevend waren. Maar ook werd duidelijk hoe het herconceptualiseren van racisme als een uitvloeisel van kolonialisme zowel de slachtoffers als de vijanden van Israël in staat stelde het land in het racistische kamp te plaatsten.
In reactie hierop namen Israël en de joodse ngo's een aantal initiatieven die erop waren gericht het conventionele beeld te herstellen van antisemitisme als iets wat het heeft voorzien op de gelijke rechten die joden genieten. Men poogde deze betekenis van antisemitisme aan te vullen met een andere betekenis, bedoeld om politieke aanvallen te voorkomen op een staat, Israël, en op de ideologie die deze staat legitimeerde: zionisme. Het belangrijkste van al deze initiatieven was de werkdefinitie van antisemitisme die werd opgesteld in samenwerking met de European Union Monitoring Commission on Xenophobia and Racism (Europese Commissie tegen Racisme en Onverdraagzaamheid). Meer dan een decennium later, in 2016, zou deze definitie de basis vormen van de werkdefinitie van antisemitisme die is uitgegeven door de International Holocaust Remembrance Alliance (ihra) en die vervolgens is overgenomen door 38 staten en honderden overheidsinstellingen, intergouvernementele instellingen en maatschappelijke organisaties.
De nieuwe werkdefinitie was bedoeld om Israël en het zionisme te vrijwaren van kritiek zoals die in Durban was verwoord. Het document bestond voor het grootste deel uit voorbeelden die, 'in het licht van de bredere context', konden worden beschouwd als voorbeelden van antisemitisme. Deze voorbeelden werden gepresenteerd in twee lijsten. De eerste lijst betrof antisemitisme in de conventionele opvatting. De tweede lijst betrof voorbeelden van antisemitisme die tot uiting kwamen binnen de context van het debat en de protesten tegen Israël. Op deze lijst stond onder andere: 'Het joodse volk het recht op zelfbeschikking ontnemen door bijvoorbeeld het bestaan van de staat Israël te betitelen als een racistisch project.' En ook: 'Het hanteren van een dubbele standaard' waar het Israël betreft, die niet wordt gehanteerd voor andere democratieën.
Drie aspecten van deze werkdefinitie van antisemitisme zijn van groot belang. Ten eerste is dit document een mijlpaal die de betekenis van antisemitisme een andere invulling geeft, waardoor het begrip niet meer alleen van toepassing is op de individuele en collectieve rechten van joden maar ook op een staat die men poogt te vrijwaren van bepaalde vormen van kritiek en van kritische blikken door het morele kapitaal in stelling te brengen dat is verbonden aan het begrip antisemitisme. Ten tweede valt op dat joodse ngo's na Durban 'anti-antisemitisme' niet langer beschouwen binnen een generaliseerbaar kader van principes die de rechten van minderheden in bredere zin zouden kunnen beschermen. Ten derde vond de werkdefinitie in brede kring steun onder reguliere joodse organisaties, met name in Europa. Er werd benadrukt dat het was voorbehouden aan de joden zelf, of in de praktijk aan hun vertegenwoordigers binnen reguliere maatschappelijke organisaties en ngo's, om vast te stellen en te definiëren wat antisemitisme is.
In dat opzicht vormen reguliere joodse organisaties een voorbeeld van een wijdverspreide tendens. Het vaststellen van wat racisme is, wordt minder afhankelijk van de toepassing van universele principes, maar stoelt tegenwoordig in veel gevallen op de ervaringen en de perceptie van een veelheid aan zelfbenoemde slachtoffergroepen.
De werkdefinitie van de Europese Commissie heeft een centrale rol gespeeld bij het herconceptualiseren van antisemitisme in het begin van de 21ste eeuw. Inmiddels is de werkdefinitie omgedoopt tot de ihra-werkdefinitie van antisemitisme en het is deze definitie van antisemitisme die de voorkeur geniet van reguliere joodse organisaties over de hele wereld, van vele regeringen en intergouvernementele organisaties.
Toch is er nog een concurrerende definitie. De Jerusalem Declaration on Antisemitism (jda) werd gepubliceerd in maart 2021. Ik was betrokken bij het formuleren van deze definitie. Anders dan de ihra-definitie houdt de jda de universele principes hoog en probeert het om het anti-antisemitisme te koppelen aan andere antiracisme-worstelingen. De definitie erkent dat oppositie tegen Israels daden soms antisemitisch geweld of een antisemitisch discours losmaakt, ook tegen joden buiten Israël, maar het schakelt de strijd tegen antisemitisme niet gelijk aan de politieke agenda van Israël.
Ik noem deze Jerusalem Declaration om terug te keren bij een eerder punt: namelijk dat antisemitisme een concept is dat voor debatten zorgt die onmogelijk empirisch op te lossen zijn. En hier volgt nog iets uit. Antisemitisme is meer dan een door de maatschappij geconstrueerde categorie. Door daden te bestempelen als antisemitisch (of racistisch) doen we meer dan ze alleen classificeren, we stellen ook dat ze onrechtvaardig en onacceptabel zijn. Als we iets antisemitisch of racistisch noemen, is dat niet alleen een beschrijving van de wereld maar ook een poging die te veranderen. En precies daarom doen dit soort discussies ertoe. Wat wij antisemitisch of racistisch noemen, is misschien geen feitelijke beschrijving, maar zegt veel over hoe wij vinden dat de wereld eruit zou moeten zien.
Sommige scheidslijnen over hoe wij vinden dat de wereld eruit zou moeten zien, komen haarscherp naar voren in de verschillende reacties op zowel de aanval van Hamas op 7 oktober als op de oorlog van Israël tegen Gaza. De historische achtergrond van de relatie tussen antiracisme en anti-antisemitisme uitleggen, zoals ik heb gedaan, zal ons niet helpen die verschillen te slechten. Mijn enige hoop is dat het ons zal helpen ze beter te begrijpen.
Het verbond tussen anti-antisemitisme en antiracisme na de Tweede Wereldoorlog was niet onvoorwaardelijk; het was ook geen gedwongen huwelijk. De opvatting van racisme in dit verbond was ook beperkt. De kracht school echter in een gedeelde basis van universele principes. Door de uitholling van die principes kan het anti-antisemitisme momenteel in nauw verband worden gebracht met niet alleen de verdediging van de rechten van joden, maar ook met steun voor een staat, Israël, waarvan de discriminatoire en etno-nationalistische tendensen zich steeds duidelijker manifesteren.
Het is ook te wijten aan het onvermogen die principes te doorgronden, en toe te passen, dat zelfverklaarde antiracisten hun pijlen kunnen richten op joden buiten Israël en tegelijkertijd solidariteit kunnen betuigen met de Palestijnen.
Het zal niet makkelijk zijn om het anti-antisemitisme en het antiracisme weer te herenigen, maar als we om ons heen kijken zien we dat het nu belangrijker is dan ooit om dat wel te doen. Het verleden kan daarin onze leidraad zijn; het kan ons doen begrijpen hoe we in deze huidige impasse zijn beland, al zal het ons niet de antwoorden kunnen geven. Dat is iets waarmee we zelf aan de slag zullen moeten.
Vertaling: Nicolette Hoekmeijer