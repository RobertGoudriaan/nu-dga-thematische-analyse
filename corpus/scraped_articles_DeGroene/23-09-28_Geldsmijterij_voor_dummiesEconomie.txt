Geldsmijterij voor dummies Economie

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
28 september 2023
Ruim tien jaar geleden, in de crisis, had je ervoor getekend: Haags stimuleringsbeleid. Geen bezuinigingen, maar extra geld om armoede te bestrijden, de koopkracht te verbeteren en daarmee de economie aan te jagen. Precies dat gebeurde afgelopen week. In de aanloop naar Prinsjesdag kondigde het demissionaire kabinet al twee miljard euro aan extra maatregelen aan. De Tweede Kamer legde er tijdens de Algemene Beschouwingen nog eens vier miljard boven op.
In plaats van juichend op de tafel te springen bij het zien van al deze vers bekeerde keynesianen, voelde ik ergernis. Of nee, laat ik nu eens denken in mogelijkheden: er is ruimte voor verbeteringen. Niet omdat de kosten vooral op banken en aandeelhouders worden afgewenteld, zoals in de dagen erna klonk. Zelfs niet vanwege de anderszins gebrekkige financiële onderbouwing. Maar simpelweg omdat goed met geld smijten een kunst is.
Zo is er, ten eerste, de inflatie. Dat erkennen zelfs aanhangers van de Moderne Monetaire Theorie (MMT). Deze stroming, bekend van econoom Stephanie Kelton, stelt dat overheden die over hun eigen geldpers beschikken - zoals de Verenigde Staten of Groot-Brittannië - alles kunnen hebben wat hun hartje begeert. Of het nou gratis gezondheidszorg is of iedere burger een nieuwe PlayStation 5. Er is één maar, benadrukken de MMT'ers. Zodra de economie op volle toeren draait en de prijzen stijgen, moet de overheid op de rem trappen. Dat betekent óf minder uitgeven, óf meer belasting heffen.
Dat laatste hoeft sowieso geen slecht idee te zijn. Want dat is les twee: schulden maken is niet inherent 'progressief', 'links' of 'nivellerend'. Integendeel. Toen de Engelse koning William III geld nodig had voor zijn zoveelste oorlog, vreesden 's lands rijken op te moeten draaien voor de kosten. Dus bedachten ze een list. Ze raadden de koning aan staatsobligaties uit te geven. Die zij vervolgens kochten. Tegen acht procent rente per jaar. Zo spekken schulden, anders dan progressieve belastingen, tot op de dag van vandaag de zakken van miljonairs.
Als rood staan (les nummer drie) tóch nodig is, doe het dan op zijn minst 'contracyclisch'. Wat dat betreft toont Nederland zich niet het braafste, maar het domste jongetje van de klas. Toen de economie in het slop zat, hamerden ministers als Jan Kees de Jager en Jeroen Dijsselbloem in Europa op ijzeren begrotingsdiscipline. Met als gevolg dat de eurocrisis zich verdiepte, overheden hun inkomsten verder zagen teruglopen en het begrotingstekort alleen maar harder opliep.
Na ruim zeven magere jaren deden opeenvolgende kabinetten-Rutte het omgekeerde. Ze trapten het gaspedaal nog wat dieper in. Ook al zat de economie niet meer te wachten op die extra euro's. Het resultaat zien we nu. Begrote miljarden blijven bij ministeries op de plank liggen. Simpelweg omdat het ontbreekt aan extra mensen om zonnepanelen te leggen, in het leger te dienen of voor de klas te staan.
Les vier, ten slotte, lijkt een open deur. Besteed die extra miljarden efficiënt. Zorg dat ze terechtkomen bij de mensen die ze het meest nodig hebben. Of versterk hier het toekomstige, duurzame verdienvermogen van de Nederlandse economie mee. En zo kwamen op een druilerige donderdag in september 150 Nederlanders bij elkaar voor een soort vervroegde pakjesavond. De verhoging van het minimumloon is een welkom staaltje klassieke herverdeling. Of dat voor de andere electorale cadeautjes geldt? De stijging van de kinderopvangtoeslag bijvoorbeeld zal, via ouders waarvan een groot deel heel aardig verdient, terechtkomen bij mede door private equity bestierde kinderopvangbedrijven.
Het toppunt is de verlenging van de korting op de brandstofaccijnzen. Terwijl het land barst van verontwaardiging over de 40 tot 46 miljard euro aan jaarlijkse fossiele subsidies, doet een bonte coalitie van VVD en PVV tot SP er nog een schepje boven op. Ook al zijn het de hoogste inkomens die hiervan profiteren dankzij de vele kilometers in hun SUV. Ook al komt dit neer op vraagstimulering voor Shell en andere oliebedrijven, die hun torenhoge winstmarges ongemoeid zien. En o ja, we financieren het desnoods via het Nationaal Groeifonds. Volgens de eigen website bedoeld voor 'projecten die zorgen voor economische groei voor de lange termijn'.
Zoals gezegd: meer dan genoeg ruimte voor verbeteringen. Want stimuleren kun je leren.
Begrote miljarden blijven bij ministeries op de plank liggen