'Wij doen ons inhoudelijke werk' Intussen bij de Raad van State

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
24 oktober 2024
De kabinetswens om met een asielnoodwet het parlement te passeren, zet de Raad van State, rechtsbeschermer pur sang, midden in de Haagse politieke storm. Maar ze zijn bij de Raad wel wat gewend. Een aangekondigde reorganisatie houdt de gemoederen meer bezig.
Als rijksambtenaar besteegMichiel Tjepkema gedurende vijf jaar de brede treden naar de hoge voordeuren, waardoor hij het statige gebouw binnenstapte. Het deed hem wel wat. Niet alleen de grandeur van het pand van de Raad van State aan de Kneuterdijk in het hart van het machtscentrum van Den Haag, op een steenworp afstand van het Binnenhof, het Torentje en werkpaleis Noordeinde van de koning, die formeel voorzitter van de Raad van State is. Ook het besef van de geschiedenis van het instituut, dat uit 1531 stamt, speelde mee.
'Er is bij velen een zekere trots om daar te werken', vertelt Tjepkema, tegenwoordig hoogleraar bestuursrecht aan de Radboud Universiteit, in een telefonisch interview. Bij de Raad van State maakte hij niet alleen ingrijpende kleinere zaken mee, maar ook grote kwesties die insloegen als een bom en de politiek en de samenleving diep beroerden.
De bedaagde Raad van State geldt als een hoeder van de rechtsstaat, maar nu bevindt het instituut zich midden in de storm van de Haagse politiek. Als het kabinet doorzet wordt de controversiële asielnoodwet voorgelegd aan de Afdeling advisering van de Raad van State, die tot staatsrechtelijk geweten is gebombardeerd.
Tot januari werkte Tjepkema als hoofd kennisunit bij de Afdeling bestuursrechtspraak, die andere tak van de Raad van State. 'Het is een enorme koekjesfabriek', zegt hij altijd tegen zijn studenten. De hoogste bestuursrechter van het land deed bijvoorbeeld vorig jaar ongeveer tienduizend uitspraken in geschillen tussen burger of bedrijf en de overheid, of tussen overheden onderling. Het kan gaan om de ligplaats van een woonboot, een individueel asielverzoek, aardbevingsschade, een huizenproject, een subsidie, toeslagen, gasboringen in de Waddenzee en maar liefst acht uitspraken over gaswinning in Groningen.
'Dat geeft een gigantische macht', zegt Tjepkema. In 2019 kwam de bestuursrechter met de historische stikstofuitspraak die een einde maakte aan het beleid waarbij de overheid al toestemming gaf aan activiteiten die extra uitstoot veroorzaken, vooruitlopend op beschermingsmaatregelen voor kwetsbare natuurgebieden. 'De stikstofregels waren in strijd met de Europese natuurbeschermingsregels, waaronder Nederland een handtekening heeft gezet', zegt Tjepkema.
De impact van de uitspraak duurt voort. Niet alleen voor de landbouw, maar ook voor woningbouwprojecten en wegen die niet van de grond komen zolang de stikstofaanpak blijft sloffen. 'De overheid lapte willens en wetens, tegen alle adviezen in, de regels aan de laars. De Raad van State heeft meer invloed naarmate de overheid onrechtmatiger handelt', zegt Bert Marseille, hoogleraar bestuurskunde aan de Rijksuniversiteit Groningen.
Lang gold de Raad van Stateals een bolwerk dat op de hand van de overheid was. Als de wet toestond dat overheden en diensten rigide tegenover de burger konden handelen, ging de bestuursrechter er vaak in mee. De afgelopen tien jaar kwam verandering op gang. 'Het is moeilijk te zeggen hoe zo'n proces precies gaat. Maar de rechtspraak beweegt mee met de ontwikkelingen in de samenleving', aldus Marseille.
De kentering begon wel al vóór de toeslagenaffaire, waarin ook de Raad van State een 'kwalijke rol' heeft gespeeld, zegt Michiel Tjepkema. De Afdeling bestuursrechtspraak accepteerde dat de Belastingdienst de 'strenge lijn' hanteerde, het harde beleid dat ontstond na de 'Bulgarenfraude'. Als toeslagenouders er niet in slaagden om een betaling geheel of gedeeltelijk te verantwoorden - het kon gaan om tweehonderd euro - moesten ze voorschotten volledig terugbetalen. 'De Belastingdienst voelde zich door uitspraken van de Raad van State gelegitimeerd', zegt Tjepkema. De aanpak ontspoorde en tienduizenden ouders werden de dupe. 'Het is een zwarte bladzijde in het bestaan van de Raad van State', aldus Tjepkema.
In 2021 bood de voorzitter van de Afdeling bestuursrechtspraak, Bart Jan van Ettekoven, excuses aan. De bestuursrechters hadden te lang in de groef gezeten en te weinig rechtsbescherming aan toeslagenouders geboden. In het reflectierapport kondigde Van Ettekoven aan dat de rechters kritischer moeten zijn 'op de juistheid en compleetheid' van de informatie van overheidsorganen en 'de burger de helpende hand moeten bieden'.
Tjepkema zat in een werkgroep die keek of er andere 'buikpijndossiers' waren. Maar soortgelijke ontsporingen zijn niet gevonden. 'Misschien geen dossiers van die omvang. Maar er waren ook vele andere besluiten waar de rechter bij de toetsing aan de wet heel streng was voor burgers, zegt Marseille.
Bij de Raad van State is er meer oog ontstaan voor het feit dat de overheid macht uitoefent over de burger en dat het overheidshandelen ingrijpend kan zijn. Als mensen enkele seconden te laat waren met het indienen van een bezwaarschrift, werden ze er al op afgerekend. Nu kijken rechters meer naar de redenen waarom het niet lukte, legt Tjepkema uit. Een mens kan zich immers vergissen. Als een overheidsdienst keuzeruimte heeft, komt de rechter eerder tegemoet aan de burger.
Marseille ziet dat er bij de Afdeling bestuursrechtspraak inderdaad 'een wat kritischer houding ten aanzien van de overheid' is ontstaan en meer besef over de positie van de burger. 'Bij twijfel, kiezen bestuursrechters eerder de kant van de burger', zegt hij. Al kan een besluit, zeker in individuele zaken van kwetsbare mensen, nog altijd hard uitpakken. Tjepkema: 'De toeslagenaffaire is aanleiding geworden voor een meer mensgerichte bestuursrechtspraak. Als de burger van goede wil is, moet er niet te hardvochtig worden geoordeeld.'
De hoogleraren denken verschillend over de vraag in hoeverre de kentering ook te maken heeft met de samenstelling van de Raad van State. Toen Michiel Tjepkema er kwam werken, was hij verrast over hoe 'gemengd en professioneel' het er is. De staatsraden komen uit verschillende 'bloedgroepen', zoals de rechtspraak, openbaar bestuur en advocatuur. Tjepkema verwijst naar de laatste voorzitters van de Afdeling bestuursrechtspraak, Jaap Polak en Bart Jan van Ettekoven. 'Tamelijk progressief ingestelde bestuursrechters. Zij trekken mensen van dezelfde snit aan. Het drukt op de signatuur.' Bert Marseille vindt het moeilijk te zeggen of nieuwe mensen een factor waren. 'Wat ik wel goed vind bij het aantrekken van rechters, is dat men kijkt naar degenen die kundig, origineel en kritisch zijn. Tegenspraak wordt beter gefaciliteerd.'
Het is ook bij de Raad van Statehet onderwerp van gesprek. Staatsraden en medewerkers merken dat het familie en vrienden bezighoudt. Tijdens borrels wordt erover gepraat. Media bellen met vragen. PVV, VVD, NSC en BBB hadden het al aangekondigd in het hoofdlijnenakkoord en het staat ook in het regeerprogramma: het kabinet wil het noodrecht inroepen omdat er te veel vluchtelingen in Nederland zouden zijn. Maar als de Afdeling advisering van de Raad van State een negatief oordeel geeft, is het mogelijk dat nsc afziet van steun voor dit PVV-kroonjuweel. PVV-leider Geert Wilders dreigde echter dat intrekken 'grote gevolgen' voor het kabinet kan hebben. Eerder sprakDe Groenemet staatsraden die zich ergerden. nsc 'verdedigt niet de randen van de rechtsstaat, maar brengt ze politiek in stelling', luidt het verwijt.
Achter de schermen wordt onderhandeld tussen de fractievoorzitters en de premier over de noodgreep - en wellicht ook alternatieven. Maar wat zijn de stappen in dit proces? Als de ministers constateren dat er een acute crisis is, kan het kabinet een beroep doen op 'buitengewone omstandigheden', zoals het in de Vreemdelingenwet staat. De regering komt met een koninklijk besluit, dat zonder medewerking van het parlement wordt genomen. De hele Vreemdelingenwet (hoofdstuk 1 tot en met 7) kan daarmee aan de kant worden geschoven, legt Tjepkema uit. Tegelijkertijd komt het kabinet met een voortduringswetsvoorstel, waarin de 'dragende motivering' staat en waarin staat hoelang de noodgreep mag duren. Ook kan de regering meteen nieuwe algemene maatregelen van bestuur (amvb's) afkondigen, zoals het afschaffen van gezinshereniging van meerderjarige kinderen.
Het gehele pakket gaat eerst naar de Afdeling advisering van de Raad van State (en daarna naar de Kamer). Een gezelschap van achttien staatsraden met bekende gezichten uit de politiek, zoals voorzitter Thom de Graaf (D66), Kees van der Staaij (sgp), Frank de Grave (VVD) en GroenLinksers Marijke Vos en Kathalijne Buitenweg. Maar ook een topjurist als Janneke Gerards en Richard van Zwol, die als formateur het kabinet vormgaf, maar al heeft aangegeven niet te zullen deelnemen aan advisering over de asielnoodwet. Zij hebben, net als de staatsraden van de bestuursrechtspraak, eerst gesolliciteerd bij de Raad van State, zijn daarna voorgedragen aan de ministerraad en benoemd door de kroon.
De adviezen van de Afdeling zijn niet bindend, maar hebben een 'enorm gezag' binnen de ministeries, stelt Tjepkema. Bert Marseille: 'Hoe groot en essentieel de rol van de advisering is, hangt af van wat de politiek haar gunt. Een advies over een wetsvoorstel kan luiden dat het grondrechten aantast, maar de politiek kan dan zeggen: we doen het toch.'
Overigens neemt het aantal adviezen al jaren af, omdat er minder wetsvoorstellen worden ingediend. In 2023 werden 349 zaken aan de Afdeling advisering voorgelegd. Dat waren er nog 377 in 2022, 431 in 2021, 484 in 2020. Minder wetsvoorstellen betekent overigens niet dat de Afdeling het 'rustiger heeft en minder te doen heeft', zegt Pieter-Bas Beekman, woordvoerder van de Raad van State. Het recente advies over de Wet op de politieke partijen, bijvoorbeeld, was omvangrijk. Het wordt 'vanzelfsprekend' drukker naarmate de regering met meer wetsvoorstellen en ontwerp-amvb's komt
De Wet open overheid (Woo) heeft ervoor gezorgd dat de adviezen van de Afdeling advisering meer in de spotlights komen. Vroeger gingen deze eerst vertrouwelijk naar de minister, die daar in alle rust op kon reageren en bepaalde wanneer een advies openbaar werd door het wetsvoorstel naar de Tweede Kamer te sturen. Maar sinds de Woo maakt de Afdeling deze beoordelingen zelf binnen vijf dagen openbaar. Staatsraden vergaderen elke woensdagmiddag om adviezen vast te stellen, waarna deze op maandagochtend om tien uur op de website worden gepubliceerd. 'Het leidt tot een andere dynamiek', zegt Beekman. 'De media pakken onze adviezen eerder op. Er is sneller en meer aandacht voor. Ze zijn eerder onderwerp van publieke discussie. Voorheen was dat vaak pas bij de parlementaire behandeling van een wetsvoorstel.'
Mocht de noodwet naar de Raad van State worden gestuurd, dan heeft de Afdeling naar schatting een maand nodig om advies te geven. Vorig jaar is bij negentig procent van de wetsvoorstellen positief geadviseerd. De kans is klein dat het noodwetpakket een goedkeuringsstempel krijgt. Staatsraad Kees van der Staaij nam in het radioprogrammaSven op 1half september al een voorschot. 'Het moet gaan over bestuurlijke overmacht, en niet over onmacht', zei hij, en vervolgde: 'Niet voor elke lastige kwestie waarbij je haast hebt, is het noodrecht geschikt.'
Bert Marseille denkt dat de staatsraden hier niet lang over hoeven na te denken. 'Het kan op één A4. De Raad van State zal die noodwet afschieten, daar kun je gerust honderd ﬂessen wijn om verwedden', voorspelt hij. 'Als je meteen moet handelen omdat de Russen binnenvallen, half Nederland onder water komt, of er breekt een pandemie uit, dan is er een noodsituatie. Een dragende motivering is bij deze noodwet echter niet te vinden. De opvangcrisis staat ver verwijderd van de bepalingen in de wet. Dan is het machtsmisbruik om zo'n paardenmiddel, waarbij je de democratie buitenspel zet, in te zetten.'
'We doen waarvoor we op aarde zijn', zegt woordvoerder Pieter-Bas Beekman. 'We zien uiteraard wel de gevoeligheid van het onderwerp. Maar politieke druk, als daar al sprake van zou zijn, kan nooit betekenen dat we deze adviesaanvraag anders beoordelen dan andere adviesaanvragen. We doen ons inhoudelijke werk zoals we altijd doen.'
'Het is zaak het hoofd koel te houden', zegt Tjepkema. Hij wijst erop dat de Raad van State kabinetten met uiteenlopende signatuur heeft meegemaakt en vaker voor hete vuren heeft gestaan. 'Het zal de noodwet met dezelfde grondigheid toetsen als altijd.' Het instituut moet het roer recht houden en zal zich naar zijn inschatting niet laten politiseren. Marseille: 'Als men vindt dat de noodwet wel kan, dan laat je je gebruiken voor politieke doelen en ben je je geloofwaardigheid kwijt.' Al kan hij wel voorspellen hoe radicaal-rechts zal reageren op een negatief advies. 'Men zal zeggen: zie je wel, wij willen doorpakken maar dedeep statehoudt het tegen.'
Het is een dossierdat minder in het zicht ligt, maar de Raad van State maakt zich er grote zorgen over. 'De vrees is dat de regering het hoger beroep in vreemdelingenzaken afschaft', zegt Michiel Tjepkema. Het hoger beroep is een fundamenteel recht voor elke burger, maar bestaat pas sinds 2000 in vreemdelingenzaken, waarbij het bijvoorbeeld kan gaan over een verblijfsvergunning. Voorheen kwamen deze zaken alleen bij de rechtbanken, die uiteenlopende uitspraken deden waardoor er weinig lijn zat in de jurisprudentie. 'Het was zoeken naar rechtseenheid', aldus Tjepkema.
Die lijn kwam toen de Raad van State het hoger beroep ging doen. Al kregen ook vluchtelingen, net als de toeslagenouders, te maken met een rigide opstelling. 'Ongezien onrecht in het vreemdelingenrecht', luidde de kop boven een artikel van wetenschappers van het Centrum voor Migratierecht van de Radboud Universiteit Nijmegen. Asielzoekers en migranten werden geconfronteerd met 'een rechterlijke macht die het bestuur de hand boven het hoofd houdt', aldus de wetenschappers. Tot ook hier de bestuursrechters coulanter werden.
Afschaﬃng van het hoger beroep is mogelijk omdat Europese wetgeving het niet voorschrijft. Tjepkema: 'Hier zal, mag je hopen, nog wel een zeer fel debat over gevoerd worden. Als NSC hierin meegaat, wat doen ze dan in zo'n kabinet? Rechtseenheid zorgt ook voor juridische rust. Maar dat zegt de PVV niets. Die hebben daar lak aan.'
De onrust bij de Afdeling bestuursrechtspraak komt ook doordat afschaﬃng grote gevolgen heeft voor de eigen organisatie. Van het totaal aantal uitspraken dat deze staatsraden doen, gaan er duizenden over vreemdelingenrecht. Tjepkema: 'Het is een substantieel deel van het werk. Maar ook van de begroting.'
En daar blijft het niet bij.'Wat buitengewoon spannend is', zegt Tjepkema, 'is dat de Raad van State nu zelf onderwerp van debat is.' In het regeerprogramma staat dat het kabinet het instituut, met de afdelingen bestuursrechtspraak en advisering, wil splitsen. De Afdeling bestuursrechtspraak wordt 'verzelfstandigd'. Wat dit precies betekent is nog onduidelijk. 'Het is nota bene door NSC geïnitieerd. Maar voor welk probleem is dit een oplossing? Ik heb nooit een probleem ervaren met het feit dat de twee afdelingen onder één dak leven. De laatste staatsraad die een dubbelfunctie had, is gestopt', zegt Tjepkema.
'Dat is natuurlijk ook een politieke keuze, waar het gesprek met de Raad van State nog over gevoerd zal worden', zei Kees van der Staaij op de radio. De staatsraad wijst erop dat er al 'heel veel veranderd is in het zelfstandig functioneren' van beide afdelingen. Toen hij in de jaren negentig als jurist bij de Raad van State werkte, was er een staatsraad die van een rechtszitting naar een vergadering over wetsadvisering liep. Die tijd is voorbij. Hij vindt wel dat verder helderheid geboden moet worden over de 'onafhankelijkheid' van bestuursrechtspraak ten opzichte van de advisering. Nog dit jaar zal het kabinet 'de contouren' schetsen om in 2025 een wetsvoorstel in te dienen bij de Tweede Kamer.
Het is historisch zo gegroeid. 'Als je het nu op de tekentafel zou leggen, dan zou je advisering en rechtspraak niet onder één dak plaatsen. Als de rechtzoekende maar het volle pond krijgt, maakt de constellatie echter niet uit', zegt ook Bert Marseille.
De twee hoogleraren wijzen erop dat er met splitsen kennis kan weglekken. Soms kan overleg tussen mensen van de afdelingen waardevol zijn. Een ander argument is dat een splitsing voor veel onrust zorgt terwijl de organisatie al zo druk is. Woordvoerder Beekman zegt dat de Raad van State 'grote organisatieveranderingen' wil vermijden en zich liever op het werk richt. 'Bij een reorganisatie is een organisatie twee jaar wat uit balans. Want het zet de boel helemaal op z'n kop. Is dat het je waard, terwijl er zoveel grote dossiers spelen en het samenwonen niet ten koste van de burger gaat?' vraagt Marseille retorisch. Maar splitsing staat in het regeerprogramma. 'Het kan gebeuren. Al speelt het al zo lang als ik in het bestuursrecht zit en dat is 25 jaar - en het is er nog nooit van gekomen.'
Marseille wijst op de kwetsbaarheid van de rechtsstaat. 'Vaak wordt gezegd dat de instituties sterk zijn. Maar dat is de vraag', zegt hij. 'Wat gebeurt er als het spannend wordt? Bijvoorbeeld als de Raad van State iemand als nieuw lid voordraagt en in het kabinet is daar weerstand tegen, omdat men die persoon te kritisch vindt? Houdt de Raad van State dan voet bij stuk? Ik hoop het.'
Bij een negatief oordeel over de noodwet, ziet NSC mogelijk af van steun voor dit PVV-kroonjuweel