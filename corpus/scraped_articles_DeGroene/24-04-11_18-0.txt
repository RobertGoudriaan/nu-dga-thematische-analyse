18-0

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
11 april 2024
TELEVISIE Noord scoort!
In tijden van lood, weerspiegeld in fictie en documentaire, wilde ik lichtheid. Die vond ik in kindertelevisie. In iets kleins, eenmaligs dat toch buitenproportioneel verwarmt. Nota bene in een sportdocumentaire:Noord scoort!Beginnend met meisjes die bitjes indoen: hockey. Locatie: Amsterdam-Noord. Starring: Raphaisa (brugklasleeftijd) en haar vriendinnen Ghaya en Roya. Starring ook: Raphaisa's moeder Genista. In een belangrijke bijrol: Raphaisa's oma.
Hockey associeer je met Bloemendaal, Gooi, Oud-Zuid. Met 'klasse'. Trossen fietsende paardenstaarten met sticks trekken uit mijn vinkjesbuurt naar de velden bij Amstelveen. 95 procent blond, want klasse heeft een kleur. Wat dat betreft vormt Raphaisa's team van 'Noorderlicht' (opgericht in 2019!) een fikse, andersgekleurde uitzondering, al zitten er blonde staartjes tussen. Moeder Genista: 'Hockey past niet in onze cultuur - voetbal, basketbal, hardlopen: ja.' Dus toen ene Hester op de basisschool de kinderen kennis liet maken met hockey, Raphaisa dat leuk vond en aan mama vroeg lid te mogen worden,moest die nadenken. Heel lang, want Raphaisa vroeg het acht keer en heeft zich toen maar zelf aangemeld. Genista zag het kennelijk als een bevlieging en, zo blijkt later, had ook wel wat anders aan haar hoofd.
Raphaisa zelf introduceert ons in haar leven. Haar hondje Chase is teammascotte. Na school gaat ze naar oma, bij wie ze vroeger ook woonde. Met oma kun je lachen en ze kookt heerlijk, dus eet ze meestal daar. Maar ook: oma is bijna negentig dus is het fijn om tijd met haar door te brengen (eindigheidsbesef). Oma snijdt groenten en bakt. Mama zit er ook op de bank. Mama en papa zijn gescheiden: de vrouwen moeten het rooien. Wat Genista zwaar viel. En dan belanden we in een mirakel: wie is coach van Raphaisa? Genista, die dacht dat hockey ijshockey was. Lachend vertelt ze dat haar meiden eerst alles verloren: 18-0 zelfs. Maar ze hielden vol, leerden trucjes - eerst van Hester, sinds die wegging ('we hielden allemaal heel veel van haar') van jonge Jaap. En ze gingen winnen. Raphaisa scoorde de eerste goal ooit, is topscorer en nu staat het team bovenaan.
'Hockey heeft ons gered', zegt Genista, zonder overdrijving. Hockey redde Raphaisa die op school gepest werd omdat ze 'dom' was (ze heeft dyslexie en blijkt zeer wijs) en die op de club juist lieve meiden trof. En die nu op een fijne middelbare school zit. Hockey redde Genista uit duidelijk depressieve ellende. De levensvreugde spat er nu van af. Net als woede wanneer ze vertelt over racisme van tegenstanders. Aangekaart bij club en bond en dat heeft echt effect gehad. Kroon op de film: een heuse wedstrijd. Wat denk je? Ze verliezen. Sneu voor Raphaisa en Genista. Goed voor de film. 'Volgende keer beter', troost oma die zowaar kwam kijken. Ik verheug me: olympische finale in 2032 en Raphaisa (uiterlijk van een Nubische farao) bezorgt 'ons' goud.
Walter van der Kooi
Rinske Bosch (regie), Fouzia El Hannouti (redactie, research),Noord scoort!,NTR, Z@pp, zondag 14 april, 19.20 uur
Â© NTR | De meiden van hockeyclub Noorderlicht