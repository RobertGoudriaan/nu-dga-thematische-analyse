'Now it's our turn!' Portret van een Nederlands-Amerikaanse familie in tijden van polarisatie

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
31 oktober 2024
In de jaren vijftig emigreerde een oom van journalist Harmen van der Veen naar de VS. Terwijl de achterblijvers in Nederland in hoog tempo moderniseerden, nam de 'Amerikaanse tak' de conservatieve afslag. Hoe wij-zij-denken een familie dreigt te verscheuren.
'Now it's our turn!'Met deze emotionele aanhef liet de Amerikaanse Wieda Karsten-Huisman in 2016 haar achtergebleven familie in Nederland via een e-mail weten blij te zijn met de verkiezingsoverwinning van Donald Trump. Nu is hetonzebeurt.
In de opvolgende jaren zou blijken dat de polarisatie tussen andersdenkenden nog flink zou toenemen, maar Wieda wist toen al binnen de familie(mijnfamilie) een stevige wij-zij neer te zetten. 'Wij' Amerikanen zijn blij met de winst van Trump, 'jullie' Nederlanders steunden Barack Obama (een moslim die voor abortus is!) en dat spoort niet met de diepe christelijke geloofsovertuiging van Wieda en velen van haar gezinsleden in de VS.
In aanloop naar de verkiezingen van 5 november reis ik naar mijn familie in Holland, Michigan, om te onderzoeken hoe de verhoudingen nu liggen, acht jaar na de triomfantelijke e-mail van mijn tante. Is er sprake van nog meer polarisatie? Welke angsten en onzekerheden liggen onder de stevige uitspraken verscholen? De Amerikaanse familie vormt niet zo'n stevig 'wij' als mijn tante zou willen. Hoe gaat het met de verdeeldheid onderling?
Jan (overleden) en Wieda
Meteen nadat ik met een warme knuffel welkom ben geheten, 'je bent mijn favoriete neef uit Nederland!', en Wieda me licht krommend en met kleine snelle passen voorgaat, valt het oog op het uitgeknipte krantenartikel aan het prikbord naast de garagedeur.'Roe v. Wade Overturned!'luidt de kop boven een artikel uit juni 2022 van de plaatselijke krantThe Holland Sentinel. 'Abortus is kindermoord. En toen ik hoorde dat Trump tegen abortus was wist ik, die man krijgt mijn stem. En het is hem gelukt! Hij heeft en houdt mijn steun', zegt Wieda later aan haar keukentafel.
Wieda Huisman (1938, Appingedam) is een slanke vrouw met grijs haar en een warme uitstraling. Ze staat continu op van tafel om haar bezoek te bedienen met thee en maakt een lunch met toast uit een broodrooster uit de jaren zeventig. Prompt verbranden de boterhammen en staat de keuken in dikke zwarte rook en laat de rookmelder met een snerpende piep van zich horen. 'Dat doet hij anders nooit', zegt Wieda terwijl ze haar handen ten hemel heft. Op tafel liggen fotoboeken. Van haar emigratie naar de Verenigde Staten. Haar huwelijk met Jan Karsten (de op een na oudste broer van mijn moeder) uit Garrelsweer en het stichten van haar gezin. In haar huis is de Heer nooit ver weg. Stichtelijke spreuken op tegeltjes en gehaakte kleedjes prijken aan de muur, de bijbel ligt opengeslagen op de bank, in de vensterbank een uit hout gesneden vis.
Wieda heet eigenlijk Wietske. En het was deze naam die Jan Karsten te horen kreeg toen hij ernaar vroeg tijdens het schaatsen op het Damsterdiep ergens tussen Garrelsweer en Appingedam. 'Zo heet ook een koe van een oom van mij', grapte hij tegen haar. Een prijswinnende koe, dat wel, maar Wietske dacht meteen: 'Met deze clown heb ik niets van doen.' Toen hij haar later die avond op de fiets naar huis bracht, wilde de moeder van Wieda weten wie deze jongeman was. 'Praat me niet over hem, je ziet hem nooit meer terug.' Maar Jan was hevig verliefd geworden en schreef haar een lange brief. Toen vond ze hem toch wel interessant en zo is de liefde begonnen. 'En Jan is altijd die grappenmaker gebleven.'
Kort nadat Jan 'zijn Wietske' de liefde verklaarde, werd hem duidelijk dat de familie van Wieda al vergevorderde plannen had om te emigreren naar Amerika en Canada. Veel familieleden van Wieda waren boeren en zij zochten meer ruimte voor hun bedrijven en hun zwaar gereformeerde geloofsbeleving. In het rooms-rode naoorlogse Nederland voelden ze zich niet meer thuis. Jan besloot haar een jaar later te volgen. Zijn ouders en zijn broer en zussen brachten hem naar de bushalte om de hoek. Hij was negentien.
Als je in Holland, Michigan,rondrijdt zie je overal nog Nederlandse namen op gevels van bedrijven. Zo heet de plaatselijke supermarktketen Meijer en de lokale bakkerij De Boer. Het was een Nederlandse dominee, Albertus van Raalte uit Ommen, die in 1847 het plaatsje stichtte. Na een conflict met de Nederlandse Hervormde Kerk, en door de in Europa heersende aardappelziekte, zocht deze prediker zijn heil overzee. Niet lang daarna kwamen meer calvinisten naar West-Michigan. Zij richtten rondom Holland de buurtschappen Zeeland, Graafschap, Overijssel, Groningen en Friesland op. Deze namen zijn allemaal nog te vinden als je in de regio rondrijdt. Soms verkeerd gespeld zoals 'Overisel'. In het plaatsje staat ook een 'originele Hollandsche Molen' en vieren ze elk voorjaar 'Tulip Time'. Met veel klompendansen en stroopwafels. En tulpen natuurlijk.
Mijn oom Jan en zijn Wieda trouwden nog geen jaar na zijn aankomst en binnen het daaropvolgende jaar werd meteen al hun eerste kind geboren. Jan ging aan de slag als magazijnmedewerker voor een grote supermarkt, Wieda werkte als verpleegster in eenelderly homevoor mensen met een beperking. Aanvankelijk sprak Wieda nog nauwelijks Engels, wat soms leidde tot spraakverwarringen. Jan en Wieda kregen uiteindelijk vier kinderen. Zoon John, en dochters Frances Ann, Elizabeth en Irene. Inmiddels is Wieda over-overovergrootmoeder van een uitgedijde familie in en rondom Holland.
Tussen de families hier in de Verenigde Staten en de 'achterblijvers' in Nederland is door de jaren heen een kloof ontstaan, die niet alleen veroorzaakt wordt door de fysieke afstand. Waar de familie van haar man Jan in Nederland rap moderniseerde en religie steeds minder een rol speelde, namen de Karstens in de VS juist de conservatieve afslag. Met name over religie, politiek en seksualiteit raakten de afstanden door de tijd heen nagenoeg onoverbrugbaar. Het credo van Wieda is dan ook al jaren, en zeker sinds Trump in 2016 de verkiezingen won:'Don't talk politics.''Maar', zegt Wieda over de Nederlandse tak: 'Familie blijft familie, wat hun lifestyle ook is,my love for my family is always the same.'Daarbij gaat ze voorbij aan het feit dat de grootste uitdaging voor haar onvoorwaardelijke liefde voor familie zich onder haar eigen Amerikaanse nakomelingen bevindt: kleinzoon Nathan.
Wieda's devotie aan God is groot en de bijbel is haar steun en toeverlaat bij alle levensvragen.
Zo is homoseksualiteit'wrong... deadwrong'. Mannen die met mannen slapen, dat is'against God's creation'. Nathan heeft de verkeerde beslissing genomen door samen te gaan wonen met een man. Maar 'God zal zijn ziel beroeren en hem terugbrengen in onze armen'. Ze bidt voor Nate en weet dat God ervoor zal zorgen dat hij alsnog naar de hemel kan. Die poort is nu voor hem gesloten.
En opeens mist Wieda haar man. 'Hij zou nu zeker een relativerend grapje maken', zegt ze. Jan stierf vrij plotseling in 2022, na ontdekking van een grote tumor in zijn hoofd. Maar het verdriet van Wieda duurt maar kort. Snel knapt ze weer op en haar gezicht begint te stralen: 'Hij wacht op me in de hemel. En daar zal hij weer dagen en dagen achtereen praten en grapjes maken, net zo lang totdat ik opnieuw zal zeggen...could you please shut up for a minute, John.'
Andy en Mary
Andy Huisman is de jongere broer van Wieda. Zijn echte naam is Oege, maar daar kon niemand wat mee toen hij aankwam in de VS. Andy werkte zijn hele leven op de postkamer van Hope College in Holland. Daar ontmoette hij zijn toekomstige vrouw Mary. Zij bestierde al die jaren een kleine boekwinkel in hetzelfde gebouw. Mary is uitgesproken liberaal en stemt al haar hele leven op een Democraat. Zij en Andy moeten beiden niks hebben van Donald Trump.'He polarizes.'Sinds hij op het toneel is verschenen is het moeilijk om nog normale politieke gesprekken te voeren. Ze eindigen altijd in een ruzieachtige sfeer.'They are right and we are wrong.'
Andy en Mary wonen in een typisch Amerikaanse buitenwijk, aan de rand van Holland. Met allemaal exact dezelfde huizen opgesteld in halve cirkels rondom perfect gemaaide gazons en keurig geveegdedriveways. Zittend aan een piepklein metalen tafeltje op hun veranda, elk met een blikje koud Canadees bier voor zich, praten ze over hun land en hoe weinig ze zich nog op hun gemak voelen. Ze overwegen om te emigreren als Trump de verkiezingen wint. Andy schudt treurig zijn grijze hoofd. 'Dan gaan we naar Nederland.' 'Of Canada', zegt zijn vrouw, 'dat is dichterbij.'
Ze vinden het verbijsterend dat zij als Democraten overal de schuld van krijgen. 'Wij zouden de aanval op het Capitool hebben georkestreerd...' Andy had nog gehoopt dat de bestorming mensen de ogen zou openen. Dat ze Trump zouden laten vallen. Maar zijn aanhangers blijven hem steunen. En dan, zittend achter het te kleine tafeltje, gooit hij zijn armen in de lucht en roept uit:'Get something done in this country without all the polarization!'
Elizabeth en Steve
Elizabeth draagt meestal een spijkerbroek met een stevige leren riem en een grote cowboy-gesp. Paardrijden is haar grootste liefde in het leven. Naast haar prachtige huis met hoge plafonds en zachte tapijten staat een grote stal met twee paarden. Die lopen rondom het huis rustig te grazen. De verzorging van de paarden is een dagtaak waarbij ze wordt geholpen door jonge meiden uit Holland die om de haverklap het erf op lopen om de stallen uit te mesten en de paarden te berijden. Elizabeth is heel gastvrij. En vroom. Ook in haar huis spreuken en verzen uit de bijbel. Vloeken mag niet en daarom zegt ze de hele dag door'oh my word!'. Ze voelt zich zeer verbonden met haar Nederlandse familie en is dan ook de trouwste bezoeker van het land van haar ouders.'If they didn't emigrate I was born a good little Dutch girl.'
Zij ziet ook de verdeeldheid, maar dat komt allemaal door 'de media'. In films en commercials, overal. Niets is meer echt, iedereen heeft zijn eigen media en ze vertellen ons alleen maar leugens. Ze weet niet meer wat ze moet geloven en dus gelooft ze niets meer. Vooral politici niet.'They are the biggest liars of all.'Vroeger was dat anders, zegt ze. Toen werkten ze nog samen, Democraten en Republikeinen. Maar nu wordt iedereen tegen elkaar uitgespeeld. Het is een steeds grotere chaos.
Maar dit staat ook in de bijbel, vervolgt ze. Het einde der tijden wordt voorafgegaan door chaos en onrust. En dat wat fout is wordt goed, en wat goed is fout. Het staat in Jesaja 5 vers 20:'Woe to those who call evil good and good evil.'Volgens Elizabeth is dat nu precies wat er gaande is. Dat haar neef nu samenwoont met een man noemt ze een 'verkeerde beslissing'. Dankzij de Democraten is homoseksualiteit'cool and posh'geworden, een soort rage. En het is het werk van de duivel dat haar lieve Nathan hiervoor is gevallen.
Ze vindt het duidelijk een ongemakkelijk onderwerp. Als ze spreekt, sluit ze gepijnigd haar ogen en denkt ze diep na voordat ze iets zegt. Als op dat moment een van haar paardenassistenten de keuken in komt lopen, kijkt ze dankbaar opzij. 'Kom hier McKinzie,help me out',roept ze. Samen verklaren de dames dat God man en vrouw heeft geschapen voor de voortplanting. Mannen die samen seks hebben, 'kom op zeg, het past niet eens!', zegt Elizabeth terwijl ze het wereldberoemde gebaar maakt met de wijsvinger die in en uit een rondje gaat.
Later, als Elizabeth opgelucht opstaat van tafel, licht ze nog toe waarom de partner van haar neefje nog nooit is uitgenodigd voor welke familieactiviteit dan ook. Volgens haar staat in de bijbel dat als je bijvoorbeeld met slechte mensen blijft omgaan die een moord plegen, God dan redeneert dat die moord net zo goed door jou is gepleegd. En dan mag je niet naar de hemel. Omgang met'sinners'moet zo veel mogelijk worden vermeden.
's Avonds zit haar man Steve in een grote leren fauteuil met voetensteunen te genieten van een blikje bier en American football op tv. Een wedstrijd die regelmatig wordt onderbroken door lange commercials waar bijna alleen maar antiTrump-filmpjes zijn te zien'approved by Kamala Harris'. Hij lijkt zich er niet aan te storen.
Steve is een knappe lange man met een kalend hoofd en een slank postuur. Hij rijdt een enorm grote truck waarmee hij de paardentrailer van Elizabeth kan trekken. Ook de boot wordt vaak aangehaakt richting hun tweede woning in het noorden van Michigan. Steve is geboren en getogen in Holland. Zijn achternaam is Nederlands, Zeerip, maar in tegenstelling tot zijn vrouw voelt hij geen enkele band meer met zijn moederland. Die emigratie vond dan ook al vele generaties voor hem plaats. Hij is eigenaar van een door hemzelf gestichte fabriek in metaalbewerking. 's Avonds is hij erg moe van het werk. Hij kijkt dan ook uit naar zijn pensionering. De fabriek, SMW Tooling Inc., is al verkocht. Over een jaar kan hij weg. Hij is de enige die voor een serieus inkomen zorgt. Elizabeth verdient een beetje bij als overblijfmoeder op een basisschool in de buurt.
Hij is allereerst christen, dat identificeert hem het meest. Ook was hij altijd lid van de Republikeinse Partij, maar dat heeft hij enkele jaren geleden opgezegd. Steve is hevig teleurgesteld in de politiek.'I am independent now.'Politici maken nooit waar wat ze beloven, ook de Republikeinen niet.'They say one thing, and walk the other way.'Maar op verkiezingsdag zal hij op Trump stemmen. De plannen van de Democraten zijn slecht voor de VS.
Steve is ervan overtuigd dat de bestorming van het Capitool is 'gepromoot door de Democraten'. Trump had duidelijk gezegd geweldloos te demonstreren en toen het geweld alsnog begon gaf iedereen hem de schuld en startten de Democraten allemaal rechtszaken, waarvoor hij als belastingbetaler moest betalen! Steve oogt nu niet alleen teleurgesteld en onverschillig, hij toont ook zijn boosheid. 'De Democraten geven veel te veel geld uit, vooral aan illegale immigranten!' Zij krijgen'free housing and all kinds of stuff',terwijl wij hard moeten werken voor ons geld en veel belasting betalen. Hij ziet het besturen van het land als het opvoeden van zijn eigen kinderen. Nooit meer uitgeven dan je binnenkrijgt. Steve en Elizabeth hebben drie kinderen: Heather, Mitch en Michael.
Irene
'There is division in my country, there is division in my family, there is division in me',zegt mijn nicht Irene terwijl we door de bossen wandelen. Al lijkt het meer op rennen wat ze doet. Gekleed in sportieve outdoor-kleding met op haar hoofd vrolijk gekleurde oorwarmers en wanten aan haar handen, stapt ze stevig door. De honden Oakley en Pablo kunnen haar nauwelijks bijbenen. Ze praat honderduit over de belabberde politieke situatie in haar land. En over de enorme verdeeldheid die overal om zich heen heeft gegrepen sinds Donald Trump in 2016 de verkiezingen won.
Ze noemt zichzelf een'business woman'. De kapitalistisch ingerichte samenleving van Amerika heeft haar veel opgeleverd. Ze werkt dag en nacht. Ze heeft twee bedrijven opgericht. Met een knipoog naar haar Nederlandse afkomst: 'Mooi Planning en Mooi Property.' Met het eerste bedrijf verdient ze genoeg geld om een heel groot huis te kunnen kopen voor haar man Eric, die vrachtwagenchauffeur is op een betonmolen, en haar twee zoons Nathan en Joshua. In de tuin staat een hangar voor een helikopter. Neergezet door de vorige bewoner. Er is een zwembad en een hottub.
Irene zit dag en nacht achter haar tablet en laptop te bellen met haar klanten. De belangrijkste afnemer van haar diensten is het Amerikaanse leger. Zij regelt de planning rond aanschaf en gebruik van grote vrachtwagens. Haar gesprekken, meestal via Zoom en Facetime, gaan dan ook met name over logistiek en planning. 'Ze werkt altijd, overal, zonder stoppen', klagen haar zus en moeder Wieda.
Irene is kleiner dan haar zus Elizabeth. Ze heeft geblondeerde haren en een zonnebankgebruinde huid. Ze stift haar lippen graag knalroze en gaat nooit ergens heen zonder haar kleine schoudertas. Ze loopt het liefst op sportieve gympen met panterprint. Als ze haar gezin zat is, of andersom, trekt ze eropuit met haar enorme('ginormous')caravan die ze Queen B. heeft genoemd. De caravan hiervoor, een fractie kleiner, heette Big Bertha. De caravan kan alleen getrokken worden door de grootst denkbare truck die ze in Amerika maken. In die gigantische caravan zit ze dan te werken. Op een camping, aan een rivier. Die ze nauwelijks ziet.
Aan haar keukentafel, 's avonds best laat, praat ze openhartig('brutally honest!')over haar gevoelens van gespletenheid,'I am very torn.'Het is haar zoon, Nathan,'one of the most fabulous human beings that any of us know',die emotioneel, politiek en religieus alles binnen mijn Amerikaanse familie op scherp heeft gezet. Sinds zijn coming-out is niets meer hetzelfde.
'Het is "wij-zij" geworden binnen mijn familie', zegt Irene geëmotioneerd. 'Mijn moeder en mijn zus accepteren de geaardheid van mijn zoon niet. Ze voelen zich aangevallen op hun religieuze overtuigingen en opvoeding.'
Zelf heeft ze zich altijd onprettig gevoeld bij bepaalde aspecten van het geloof. Zo begreep ze niet waarom vrouwen geen grotere rol konden spelen binnen het leiderschap van de kerk. Het goedpraten van slavernij heeft ze ook altijd verschrikkelijk gevonden. En dan nu de homoseksualiteit van haar eigen zoon. Omdat hij wordt afgewezen door haar eigen familie, is er sprake van een breuk. Zij heeft vanzelfsprekend gekozen voor haar zoon en gaat niet meer naar de kerk. Bij haar moeder komt ze ook niet meer op bezoek. Ze vindt het vreselijk dat haar eigen familie het geloof op één zet, en daarmee hun liefde voor Nathan en zijn nieuwe partner blijft ontkennen.
'Heeft de geschiedenis ze dan niets geleerd?' zegt ze met een overslaande stem. Hoe we zijn omgegaan metblack people,dat is toch niet goed te praten? Zo gaan ze nu om met gays. Haar zoon en zijn partner zijn nog nooit bij ook maar iemand van de familie uitgenodigd. Aanstaande Kerst gaan ze voor het eerst apart van elkaar vieren, omdat ze Jon, de partner van Nate, niet in hun huis willen hebben. En dan geven ze de Democraten ook nog de schuld van dit alles. Zij zouden homohuwelijken en gayprides hebben gepromoot, en zo is 'onze Nathan' daarvoor gevallen. 'Werk van de duivel.' Ze schudt verdrietig haar hoofd.
Volgt ze haar portemonnee en gaat ze voor de Republikeinen stemmen, zoals ze al haar hele leven heeft gedaan en omdat het beter is voor haar business ('Trump is wel een slimme zakenman'), of volgt ze haar hart en stemt ze op de Democraten? Bij Kamala Harris zijn rechten van minderheden beschermd. Trump,'the man is a disgrace',moet niets hebben van haar zoon en zijn gemeenschap. 'Wat dat betreft moet ik natuurlijk op Harris gaan stemmen. Maar ik weet het nog steeds niet!Ask me the 5th of November again.'
Heather en Austin
Bij het oprijden van de lange onverharde driveway richting het huis van Heather (de oudste dochter van Elizabeth) en haar man Austin valt het oog onmiddellijk op de twee Amerikaanse vlaggen die wapperen aan een enorme witte vlaggenmast. De bovenste is de bekendestars and stripes,uitgevoerd in rood, wit en blauw. Maar daaronder wappert een kleinere variant in zwart en wit met een dikke donkerblauwe streep in het midden. Dit is de Blue Lives Matter-variant die opkomt voor de politie.
Austin en mijn achternicht Heather hebben samen een tweeling van tweeënhalf en een meisje van drie maanden. Austin is politieman in Grand Rapids. Zijn hond Rocco en hij zijn een team. Ze zijn van de hondenbrigade en draaien voornamelijk nachtdiensten. 'Maar die verdienen goed, dankzij de inspanningen van onze sterke vakbond', zegt Austin die avond onderuitgezakt op de bank, met naast hem op de armleuning een dikke grijze bijbel. Heather leest ook een bijbel, een rood exemplaar met in de kantlijn allemaal kolommen met uitleg en interpretaties van de heilige teksten. Ze leest erin als ze de borst geeft aan haar dochter.
Het huis van het jonge stel staat op het platteland, omringd door typisch Amerikaanse rode schuren(red barns)met daaromheen maisvelden en kort gemaaide lege akkers met kraaien en wilde kalkoenen. Ze zijn, net als iedereen in deze familie, heel gastvrij. Er is een kamer voor het bezoek achter in het huis. Daar staat een kingsize tweepersoonsbed met zachte kussens. Op de vloeren ligt overal behaaglijk dikke vloerbedekking. De volgende dag eet ik de lekkerste steak uit mijn leven, een groot sappig stuk vlees van de buitengrill.
Als we aan de door Austin zelf gemaakte keukentafel zitten, gaat het gesprek aanvankelijk over de nieuwe verantwoordelijkheden die ze voelen nu ze kinderen hebben.'I want to protect my children with a shield',zegt Austin. Hij doelt op'worldly needs'als mode, smartphones en het nastreven van bezit. Heather is verlegener en terughoudend met haar bespiegelingen op het huidige politieke en maatschappelijke klimaat in haar land. Zij laat weten veel steun te vinden in de kerk. 'We voelen ons meer verbonden met onze kleine gemeenschap hier dan met de VS of de rest van de wereld.Here we feel safe',zegt ze.
Austin wil graag vertellen waarom hij de Blue Lives Matter-vlag voor zijn huis heeft opgehangen. In 2020 vonden in Grand Rapids ernstige rellen en plunderingen plaats na uit de hand gelopen Black Lives Matter-demonstraties. Hij is als politieman toen bedreigd en aangevallen. Hij trekt de lijn meteen door naar de bestorming van het Capitool een jaar later.'The violence is on both sides.'
Als ze binnenkort gaan stemmen, hebben ze er beiden weinig vertrouwen in. Ze weten zeker dat er corruptie is. Van de Democraten mogen illegale immigranten ook stemmen. Zonder identiteitsbewijs! En dan krijgen ze ook nog 'gratis huizen en geld'. Austin vindt het allemaal'quite confusing'.
Heather krijgt onmiddellijk natte ogen als Nathan ter sprake komt.'He was always like my brother.'Austin heeft heel andere emoties. Wat hem betreft is het duidelijk. Het is de duivel die zijn werk doet en goede families uiteenrijt. Niemand ziet de duivel in het echt, maar hij is er'to steal, kill and destroy'.
Heather kan onmogelijk haar geloof afleggen om het voor Nathan gemakkelijker te maken. Dan zou haar geloof in God niet sterk genoeg zijn.'God didn't call us to always live a happy live.'Ze is ervan overtuigd dat ze deze beproeving moet dragen. Ook Heather en Austin beschuldigen de Democraten ervan het goede kwaad te maken en het kwade goed. Mannen horen niet met mannen te zijn.'Two dudes can't have a baby',voegt Austin nog toe. De partner van Nathan hebben ze nog nooit ontmoet. Austin wil ze ook niet bij hem thuis hebben. 'Om de kinderen te beschermen.' Heather geeft aan Jon weleens te willen ontmoeten. 'Het is vast gewoon een heel aardig persoon, maar ik zal hun lifestyle nooit goedkeuren.'
TJ en Tanya
Mijn allereerste bezoek aan mijn Amerikaanse familie was in 1982. Ik was toen acht jaar oud. Op een van de foto's van toen zie je mij met twee peuters spelen op de driveway van het huis van oom Jan en tante Wieda. Het zijn de toen drie- en vierjarige Tanya en TJ (Timothy John). Ik bemoederde ze en tilde ze de hele tijd op van hun stoel om met ze rond te sjouwen. Dat zou nu niet meer lukken, weet ik als ik TJ uit zijn zwarte pick-up zie stappen. Hij weegt minstens honderd kilo, misschien ook wel meer. Op zijn kalende schedel een klein honkbalpetje. Of is zijn hoofd zo groot? Om zijn imponerende borstkas een T-shirt met de Amerikaanse vlag.
Zijn jongere zus Tanya is ook stevig gebouwd. Beiden zijn de eerste twee kleinkinderen aan deze kant van de oceaan. Hun inmiddels aan kanker overleden moeder, Frances Ann, kan ik me ook nog herinneren. Een prachtige mysterieuze verschijning die veel sigaretten rookte. Tijdens de vakantie die ik er was, kreeg ze nog een derde kind en niet veel later een vierde. Bijna allemaal hebben die ook weer kinderen die ook weer kinderen hebben. Jong moeder worden is iets wat bij deze familie lijkt te horen.
Maar TJ niet. Hij heeft alleen een piepklein wit hondje dat braaf achter hem aan scharrelt richting de keukentafel van zijn oma Wieda. Broer en zus zijn echte vrienden. Ze trekken veel samen op. Ze bowlen elke donderdagavond. Daar wordt ook altijd bij gekaart en de pitchers met bier zijn nooit ver weg, inclusief shotjes sterke drank en tequila. Een avond op stap met deze twee Karstens is een welkome aﬂeiding van de soms beklemmende vroomheid van veel andere familieleden.
Tanya laat weten al heel lang niet meer het nieuws te volgen, behalve wat ze meekrijgt via haar socialemediakanalen, zoals TikTok, op haar smartphone. Daarvan weet ze zelf ook wel dat het geen 'echt' nieuws is, maar het kan haar allemaal niet zo veel meer schelen. Ze schermt zich af van de ellende sinds 9/11. Ze was toen zwanger en vond de wereld een ellendige plek. Sindsdien richt ze zich op haar kinderen en vrienden. Haar broer is zich de laatste jaren juist veel meer in het nieuws gaan verdiepen. 'I'll get it straight out of the horse's mouth.'Waarmee hij bedoelt dat hij rechtszaken enSenate-hearingsvan politici live op tv volgt zodat hij zelf zijn verhaal kan maken. Omdat tv-stations (CNN, Fox en al die andere) elk een eigenspinaan dezelfde feiten geven, weet ook hij niet meer wat hij moet geloven. TJ heeft hierdoor zijn vertrouwen in 'het nieuws' verloren. Waar de een zich afkeert en de ander juist met zijn neus erbovenop wil staan, komen ze beiden tot dezelfde conclusie: ze hebben geen vertrouwen in 'de media'.
Tante Wieda zit op de bank mee te knikken. Van haar is al bekend dat zij weet dat 'wij' Europeanen alles van de 'Democratische kant' meekrijgen, omdat wij geen Fox kijken, maar CNN.
TJ en Tanya praten veel maar zeggen weinig. Als een dag later een bowlingavondje eindigt in een ruige bar naast een felverlicht tankstation, blijkt dat ze een beetje bevreesd waren voor het gesprek aan tafel. Ze zijn het niet gewend en wilden me niet beledigen met al te straﬀe uitspraken. Waar het uiteindelijk op neerkomt is dat ze dol op me zijn en liever lekker zo samen drinken dan al die'political bullshit'.
Ver na middernacht laat TJ weten met gays geen enkel probleem te hebben.'I don't mind whatever they do in their bedrooms.'Het volgende glas half lauwe bier is al in aantocht.
Nathan en Jon
Zijn broek: turquoise. Zijn shirt: felblauw met gekleurde Chinese draken. Aan zijn voeten: open sandalen. Mijn achterneef Nathan is klaar om de stad in te gaan. Samen met mij en zijn partner Jon. En het is deze outﬁt die hem de hele avond complimentjes oplevert. Van de portier bij het chique hotel in het centrum van Grand Rapids waar we met z'n drieën op de 27ste verdieping cocktails gaan drinken, tot aan de barman van de homovriendelijkedive baraan het einde van de avond. Nathan glundert van oor tot oor. Hij voelt zich gelukkig.
Dat is wel anders geweest. Sinds zijn veertiende weet hij dat hij op jongens valt. Jarenlang droeg hij een 'masker', zegt hij de volgende dag als we koﬃedrinken aan de keukentafel. Hond Rigby in zijn mand, partner Jon welwillend en begripvol naast hem. Sinds hij uit de kast is en samenwoont met een man, zijn de relaties met zijn conservatief-christelijke familie verslechterd. Nog niemand van de familie, behalve zijn ouders en zijn broer, heeft Jon willen ontmoeten. Nooit vragen ze naar hem. Nooit!'They just don't accept my partner within the family... that's very hurtful.'En sindsdien leeft hij zijn eigen leven. Bij Jon thuis in de stad Grand Rapids. Hier in de tuinen geen bordjes met Trump erop. Wel heel veel Harris/Walz.
Zijn emancipatie begon tijdens zijn twee jaar op het Grand Rapids Community College. Eerst van Republikein ('ik heb twee keer op Trump gestemd!') naar Democraat, later van onzekere jongen naar trotse (gay)man.'This country is polarized so much!'Alles is wij-zij. Het midden is verdwenen.'There used to be more middleground. That's all gone. Trump took care of that.'
Nathan werd in de stad uitgedaagd om zijn ideeën en overtuigingen te heroverwegen. Zijn rijkdom, de auto die hij kreeg van zijn moeder, de kleur van zijn huid, dat hij man is, het zijn allemaal privileges. Zijn moeder leerde hem altijd al:teach yourself!En dat is precies wat zijn familie niet doet. Zij laten zich leiden door een boek, en door wat de dominee hun vertelt op zondagen in de kerk. Jon voegt zich ook in het gesprek.'I feel sorrow for them, their world is just so small.'Het feit dat de familie van Nathan Jons invloed'the devil's work'noemt, lijkt hem niet te deren. 'De wereld is een prachtige diverse plek en ze willen er niets van weten, ze wijzen wat ze niet kennen af', zegt hij.'Very sad.'
Die middag gaan we met z'n drieën en hondje Rigby wandelen naar het gigantische Lake Michigan. Het is een prachtige, zachte najaarsdag begin oktober. Ik besluit een duik te nemen in het al erg koude water. Als we later teruglopen naar de auto, laten de mannen me weten toch hoop te hebben voor de situatie in de familie en het land. 'Ik denk dat Trump de verkiezingen dik gaat verliezen. En dat zijn vrienden hem dan niet meer zo nuttig vinden', zegt Jon.'The useful idiot will become an idiot again.'Nathan haalt zelfs het geloof erbij. 'Het christendom gaat over liefde voor de ander. Voor ieder mens! Zet je angsten voor het onbekende aan de kant en kijk om je heen.And choose joy and love above fear and hatred.'
Op de foto
'Okay everybody! Say cheese! Very good!''Nog wat naar links ja, en stop.' 'Gezinnen bij gezinnen en oma in het midden natuurlijk.' 'En Harmen... Waar is Harmen? Jij moet naast oma.' Klik.
De gezamenlijke familiefoto had nogal wat voeten in de aarde. Het fotomoment was gepland op mijn laatste zondag, vlak voordat ik terug zou vliegen naar Nederland. Iedereen zou samen op één foto moeten komen te staan, maar dan ook iedereen, dus inclusief Nathan en Jon. Maar toen bleek dat die laatste zondag een van mijn nichten niet zou kunnen, werd het fotomoment meteen een hele week naar voren gehaald. Een uur na mijn aankomst in Holland stonden we al met z'n allen in de tuin van Steve en Elizabeth. Maar dus zonder Nathan en Jon. Die waren net die zondag voor een korte vakantie naar de Canadese grens vertrokken. Kamperen. Maar dat was toeval.