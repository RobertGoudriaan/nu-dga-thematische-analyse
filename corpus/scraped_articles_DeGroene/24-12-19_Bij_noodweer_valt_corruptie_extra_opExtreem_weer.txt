Bij noodweer valt corruptie extra op Extreem weer

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
19 december 2024
Sarajevo -Deze herfst werd Bosnië en Herzegovina getroffen door extreem noodweer. Vooral Donja Jablanica leed zwaar onder overstromingen en aardverschuivingen. Door de plotselinge grote hoeveelheid regen stortte een steengroeve in de bergen in, waarna het puin naar beneden kwam en een spoor van vernieling door het dorp trok. Negentien mensen kwamen om het leven. De impact op het dorpje van slechts vierhonderd inwoners is enorm.
'Daar woonde een oudere vrouw in haar eentje', zegt Lejla Tufek (47). Ze wijst naar een lege plek achter het spoorviaduct. Het is bijna niet voor te stellen dat er een huis stond, het is compleet weggevaagd. 'Godzijdank dat haar dochters die nacht niet bij hun moeder waren. Daar stonden ook drie grote huizen, maar nu is er niets meer. Ik kan het nog steeds niet bevatten.'
De ergste ravage is inmiddels opgeruimd, maar er liggen nog autowrakken in de modder en tientallen huizen zijn ﬂink beschadigd. Direct na de ramp startte een onderzoek naar de instorting van de steengroeve. De premier van de federatie bevestigde dat het bedrijf geen geldige vergunning had en zei niet te weten van het bestaan van de steengroeve. Hij lijkt een poging te doen verantwoordelijkheid te ontlopen, maar het is een ongeloofwaardig verhaal. De steengroeve is vanaf de doorgaande weg te zien. Journalisten onthullen bovendien dat de groeve gebouwd was op staatsgrond en vorig jaar nog subsidie ontvangen heeft van de overheid. Enkele bewoners van Donja Jablanica zeggen in lokale media dat ze al langer waarschuwden dat er te veel steenafval in de groeve lag en dat inspecties gebrekkig waren. Het is volgens hen onmogelijk dergelijke illegale activiteiten te ondernemen zonder steun van de lokale overheid.
Al vaker leidde de combinatie van noodweer en slecht bestuur of corruptie tot dodelijke slachtoffers. Op andere plekken ontstonden aardverschuivingen door erosie door (illegale) ontbossing. Lejla Tufek wil niets zeggen over politiek of schuldigen. Wat er ook uit het onderzoek zal komen, haar dorp zal nooit meer hetzelfde zijn. 'Iedereen hier kent elkaar. We maken vaak praatjes, lopen bij elkaar naar binnen voor een kopje koﬃe. Maar als ik nu mijn gordijnen open, zie ik een grote leegte. De huizen en de mensen zullen nooit meer terugkomen.'