Koekoek!

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
7 maart 2024
De Mexicaanse schrijfster Guadalupe Nettel maakt in haar romanHet enige kindkorte metten met normatieve ideeën over het moederschap. Met geduld en humor.
Waar ooit de 'klassiekers'over moederschap op één hand te tellen waren - denk aan Adrienne Rich en Rachel Cusk - bestaat inmiddels een hele plank in mijn kast uit boeken over dit thema. Behalve op mijn persoonlijke fascinatie duidt het volgens mij ook op iets anders, namelijk: een bredere, meer inclusieve manier van denken over wat literatuur is of kan zijn, of welke onderwerpen mogen rekenen op een solide, oprechte ontvangst. De wetten die hier gelden zijn meestal ongeschreven, maar ze bestaan wel, en welke stemmen het tot boekvorm halen is daarom zeker ook politiek. Het veelvoud van verhalen over moederschap is dus alleen maar aan te moedigen - het is uiteindelijk een onuitputtelijk thema, dichter bij leven en dood kom je niet.
Tot zover het pleidooi. Interessanter is de vraag hoe auteurs het thema 'moederschap' behandelen. Is het een vraag of een feit, een dilemma of een geluk? 'Wel of geen kinderen?' is een veelgestelde vraag, die enigszins verveelt. Ja, het is waar dat er geen vrouwenleven bestaat waarin wat Rebecca Solnit 'de moeder aller vragen' noemt niet gesteld wordt: je moet je er op de een of andere manier tot verhouden, ook, of juist, als je géén kinderen wil. Maar die uitdrukkelijke ambivalentie zorgt niet altijd voor een goed of fascinerend verhaal.
InHet enige kind, van de Mexicaanse schrijfster Guadalupe Nettel, lijkt het heel even of de vraag 'wel of geen kinderen?' het hoofdthema is. Laura, de verteller, is een eigenzinnige dertiger, zelfstandig en intellectueel, een vrouw die ooit in Parijs woonde en nu in Mexico Stad aan haar proefschrift werkt. Haar beste vriendin Aline, met wie Laura lange tijd haar geëmancipeerde blik op het leven deelde, wil ineens moeder worden. In eerste instantie lijkt dit iets onoverkomelijks: 'Vanaf nu', denkt Laura verongelijkt, 'werden we gescheiden door een onzichtbare grens: zij beschouwde het moederschap als een wenselijke bestemming voor vrouwen, terwijl ik me had laten opereren om dat lot te ontlopen.'
Vanaf nu zou Aline deel uitmaken van 'de sekte der moeders', en Laura zou alleen achterblijven. Maar zo simpel is het niet.
Al snel worden Laura en Aline's verwachtingen bruut verstoord: als Aline na een lang traject eindelijk zwanger wordt, blijkt de foetus een zeldzame genetische ziekte te hebben, waardoor de levenskansen van het kind nihil zijn. Laura, die zich aanvankelijk afgewezen voelde, ontwikkelt een grote tederheid voor haar vriendin en hecht zich zelfs aan het kindje, Inés, dat volgens de artsen kan zien noch horen. Ook maakt ze kennis met haar buurvrouw, Doris, alleenstaande moeder van Nicolás, een jongetje dat zwaar getraumatiseerd is door het geweld en later de dood van zijn vader. Laura's eerste kennismaking met het kind is via het gebonk op de muur en het geschreeuw dat daarop volgt - een ruwe introductie tot wat moederschap ook kan zijn.
We volgen Laura en Aline tijdens de geboorte en het eerste levensjaar van Inés. Al snel ontstaat er een caleidoscopisch weefsel van moeders: de oppas van Inés, die uiteindelijk bij Aline en haar man intrekt; Laura, die een soort vervangmoeder wordt voor Nicolás en samen met Doris een minizorgstelseltje vormt; en Laura's eigen moeder, met wie ze een moeizame relatie heeft. Met geduld en humor ontrafelt Nettel normatieve ideeën over het moederschap, van het krijgen van gezonde, biologische kinderen tot het feit dat die kinderen het liefst twee ouders hebben, en dan ook nog heteroseksueel, en van wie de vrouw de meeste zorgtaken op zich neemt. In plaats daarvan zijn de moederschapsrollen in Nettels roman gevarieerd en vloeibaar, eerst uit noodzaak, maar later ook uit de overtuiging dat het eigenlijk gewoon niet anders kan.
In de natuur is meerouderschap heel gewoon: dolfijnen, bijvoorbeeld, maar ook veel vogels zorgen voor elkaars jonkies. Nettel bedacht hiervoor een charmant subplot: op een dag verschijnt er een duivennest op haar balkon. Je raadt het al: in dit nest ligt een verdacht ei. Waar dit bij mindere schrijvers al snel te makkelijk zou zijn geworden, is de koekoek bij Nettel een prisma dat de 'onnatuurlijkheid' van ons menselijke ouderschapssysteem belicht. Het 'broedparasitisme' van de koekoek stelt Laura in staat om haar eigen ideeën te bevragen. 'Volgens mij weten ze best dat het hun jongen niet zijn', merkt Laura's vriendin Mónica op, 'en toch zorgen ze voor ze. Ik denk dat alle vrouwen vroeg of laat tot de conclusie komen dat we de kinderen hebben die we hebben en niet de kinderen die we ons voorstelden of hadden gewenst en dat we het met hen moeten zien te rooien.'
Ja, precies. Je kunt nog zo dubben, maar uiteindelijk heb je veel essentiële dingen in het leven niet in de hand. InHet enige kindis moederschap iets waarmee de personages op onverwachte en vaak pijnlijke wijze moeten dealen. Dit is mooi, want door de botsing met de wispelturigheid van het lot ontrafelt ook de tegenstelling tussen lichaam en hoofd die je in veel boeken over moederschap tegenkomt. De slimme Laura, die volop Vivian Gornick, Claudia Rankine en Virginia Woolf citeert, stelt zich in de loop van het verhaal open voor een leven waarin kinderen een actieve rol spelen.
Waarschijnlijk zitten we allemaal opgesloten in beklemmende ideeën over hoe te leven, of hoe te zijn. Nettels talent is de lichte toon waarmee ze de zelf-saboterende mechanismes van de mens opdoekt en het inwendige van haar personages expliciet maakt zonder het verhaal uit het oog te verliezen. Als Doris haar toevertrouwt dat ze soms denkt dat ze haar zoon beter niet had kunnen krijgen, vraagt ze aan Laura: 'Normale moeders denken dat soort dingen toch niet?' 'Ik had geen flauw idee wat normale moeders denken', denkt Laura. 'Ik kon niet eens met zekerheid zeggen dat ze bestaan, dus ik gaf geen antwoord.'
'Ik heb geen flauw idee wat normale moeders denken. Ik weet niet eens of ze bestaan'
Mely Avila | Guadalupe Nettels talent is haar lichte toon GUADALUPE NETTEL Het enige kind Vertaald door Hendrik Hutter. Nijgh & Van Ditmar, 240 blz.