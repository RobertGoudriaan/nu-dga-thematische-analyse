*Pizza emoji*

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
16 mei 2024
THEATER Dans Dans Revolutie
'This is Anna from Bezulja', schalt er uit de telefoon in mijn hand. Er zit een muziekje bij. Ik heb de telefoon in een donkere theaterzaal van een tafel gepakt. Een indrukwekkend folkloristisch kostuum torent boven me uit. Het is van zwart bont en magenta glittermateriaal gemaakt. Een demon of een beschermer, wie zal het zeggen?
De telefoon zegt me de deur in te gaan naar het dorpje. Op het podium achter me is een deur, dus die open ik. De andere twee bezoekers besmuikt in mijn kielzog, als groep zijn we te klein om weg te vallen in het geheel. Dus wij zijn het gewoon, drie mensen die op een warme zaterdagmiddag naar Theater De Landing in Amstelveen zijn gefietst, een theater ergens weggestoken op de campus van de universiteit, waar ook de voorbereidingen voor het Songfestival in volle gang zijn. Onderweg moest ik omrijden wegens grootschalig protest tegen de oorlog in Gaza, Google Maps wist van niks.
Eenmaal binnen verschijnen de rudimentaire contouren van grauwe kleine huisjes. We nemen plaats, ik in een van de huisjes, de andere twee bezoekers in een ander. Boven ons, als hemeldak, een projectie van een zonnige blauwe lucht, hier en daar een wolkje. Ik heb een gloeiende hekel aan TikTok, dus helaas voor mij schalt er vanaf de telefoon die we in onze hand moeten houden aanhoudend de stem van 'Anna from Bezulja' die in korte filmpjes verslag doet van het leven in haar kleine dorp met haar baba Yara. De herhaling, de toon, de diepte ervan, het is vreselijk goed getroffen als een TikTok-account, compleet met hartjes en onbegrijpelijke stukjes pizza en een live feed voor reacties. (Een pizza-emoji betekent: ik hou van je.)
Het is een merkwaardige dramaturgie, hier zitten en tegelijk die telefoon in mijn handen hebben en daarmee overal kunnen zijn. En daar is het de makers precies om te doen. De oorlog via een scherm beleven is uitzinnig. Een digitaal stukje pizza versturen als reactie op een filmpje waarin troepen een klein dorp binnenvallen is uitzinnig. Naar het scherm blijven staren: eveneens. De huilende en de geschokte emoticons,
die op een gegeven moment de telefoon overstromen zijn precies dat: waanzin.
De theatrale installatie is een boekbewerking van de gelijknamige roman van Lisa Weeda en dat kiert alleen zo nu en dan door de ervaring heen. Wanneer de demon of beschermheer die ons in het voorportaal ontving spreekt doet hij dat in proza. In vertellende stukken vlecht deze demon de vertelling over Anna en haar baba Yara aan elkaar. Ik verlang inmiddels hevig naar een acteur, een mens die met een lichaam van vlees en bloed iets te zeggen heeft over de oorlog.
Had ik de fiets moeten laten staan, op de heenweg? Had ik me bij de stroom mensen moeten voegen die demonstreerden tegen de oorlog in Gaza? Ik denk ja. Wilden de makers exact dit gevoel in me losmaken? Ik denk ook ja.
Han van Wieringen
Lisa Weeda, BrotherTill en Theater Bellevue -Dans Dans Revolutie.Nieuwe speeldata worden bekendgemaakt viahttps://theaterbellevue.nl
Casper Koster | Publiek bij de opvoering van Dans Dans Revolutie