Vervreemd van het goede leven Essay Niets meer zelf doen

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
8 augustus 2024
Terwijl de 'Play Something'-knop van Netflix bepaalt welke serie we gaan kijken en de boodschappen na enkele muisklikken onderweg zijn, verliezen wij onze geestelijke en lichamelijke autonomie. Het is hoog tijd voor een nieuwe Marcuse.
Wanneer ik het gevoel heb dat de dagen nauwelijks beklijven,heeft dat, weet ik inmiddels, bijna altijd te maken met een gebrek aan betrokkenheid bij de dingen die ik doe. Laatst ervaarde ik het bijvoorbeeld weer toen ik vanuit mijn zolderkamer aan het werk was en terloops met een paar muisklikken de wereld om me heen in bedwang hield: boodschappen bestellen bij Picnic, kleren kopen voor de kinderen bij Zeeman, een digitaal beterschapskaartje sturen naar mijn oom, mijn vrouw appen hoe haar dag is, een tafeltje voor vrijdagavond reserveren en door foto's van de camping in Noord-Italië scrollen waar we deze zomer heen zullen gaan.
Ik doe nergens moeite voor en krijg tegelijkertijd best veel voor elkaar.
Het voelt als vertoeven in een digitale verwenningsruimte. Alles komt me aanwaaien en ik heb vaak geen idee hoe dingen tot stand komen. Laatst, toen ik op dringend advies van de loodgieter een kuil in de brandgang groef, ontdekte ik hoe een riolering er in de concrete werkelijkheid uitziet. Het drong toen pas echt tot me door dat mijn ontlasting niet zomaar verdwijnt in een magisch gat onder de wc, maar door deze robuuste buizen - ik heb eraan gevoeld - wordt getransporteerd naar het riool. De wereld werd ineens een rijkere plek. Ik begreep een proces waarvan ik was losgeknipt.
'Riooltje aanleggen', zei mijn zestigjarige buurman, die kwam kijken naar wat ik aan het doen was. 'Deden wij twintig jaar geleden gewoon zelf.' Ik durfde niet te zeggen dat zoiets niet eens in me op zou komen. Ik baalde daar plots heel erg van. Het voelde alsof ik mezelf een kans ontnam om een specifiek deel van de wereld, van wat leven is, écht te doorgronden. En misschien nog fundamenteler: door nergens meer moeite voor te doen en nauwelijks betrokkenheid te voelen bij de wereld om me heen, raakte ik misschien, zonder het door te hebben, steeds meer vervreemd van wat een goed leven is.
'U drukt op de knop, wij doen de rest', luidde de slagzin van Kodak aan het eind van de negentiende eeuw. Het was een van de eerste uitingen van het 'drukknopmachtsgevoel', om die prachtige term van Erich Fromm maar eens af te stoffen. InDe zelfstandige mens(1955) schrijft de filosoof en psychoanalyticus dat mensen met een fototoestel in de hand niets meer hoeven te doen, behalve op een knopje drukken. Dat vormt voor Fromm een belangrijk moment, omdat het onze eerste aanraking was met een 'vervreemde' vorm van vermaak: een scheppende activiteit wordt ingeruild voor passieve consumptie. Er gebeurt niets ín het individu, er blijft slechts een herinnering over aan wat hij heeft gedaan. 'Het resultaat van zijn vakantietocht is een verzameling kiekjes als substituut voor een beleving die hij had kunnen hebben, maar die hij in werkelijkheid niet had.'
Met het drukknopmachtsgevoel wilde Fromm laten zien dat we steeds minder moeite hoeven doen om tot bepaalde ervaringen te komen. Dat is sindsdien alleen maar gegroeid. Om meer inzicht in die ontwikkeling te krijgen, hoeven we alleen maar een lijn te trekken van Kodak naar Netflix. De streamingdienst adverteert namelijk al een poos met de zogeheten 'Play Something'-knop, wat neerkomt op: 'U drukt op de knop, wij spelen iets voor u af.'
Netflix voorziet ons niet alleen in passieve consumptie, maar beschikt ook over het vermogen om het keuzeproces van ons over te nemen, om voor ons te denken. De knop staat symbool voor de hedendaagse belofte van technologie: de mens bevrijden van 'lasten' als vrijheid, autonomie, zelfonderzoek en verantwoordelijkheid. Niet alleen lichamelijke, maar ook cognitieve, naar binnen gerichte inspanning wordt ingewisseld voor gemak. De bijbehorende slagzin luidt dan ook: 'Soms is niet-kiezen de beste keuze'.
Zo bezien werden tijdens de opkomst van fotografie de eerste contouren uitgezet van een digitale verwenningsruimte en leggen diensten als Netflix er, althans voorlopig, de laatste hand aan. Het resultaat is dat we tegenwoordig met een klik of swipe de hele wereld binnen handbereik hebben: producten en ervaringen zijn direct voor ons beschikbaar. Tegelijkertijd hoeven we minder na te denken over onze voorkeuren, verlangens en welke keuzes we willen maken, omdat zulke zaken eenvoudig uit te besteden zijn aan algoritmes waarvan we geloven dat ze ons beter kennen dan wijzelf.
'Just nod or shake your head and we'll do the rest',zingt cabaretier Bo Burnham inWelcome to the Internet.
Halverwege de twintigste eeuw, in de tijd van telegrafie,fotografie, film, radio en televisie, sloeg de belofte van technologie om van het verbeteren van het leven van de mens - minder honger, ziekte, lijden en gezwoeg - naar het onderdompelen van de mens in comfort. Deze kentering is waarschijnlijk het treffendst omschreven door techniekfilosoof Albert Borgmann, die inTechnology & the Character of Contemporary Life(1987) stelt dat de 'pre-technologische wereld' samenhangend was en als vanzelf betrokkenheid opriep, maar is vervangen door het 'apparatenparadigma' (ook wel de commodificatie van het bestaan), een wereld gekenmerkt door de directe beschikbaarheid van ervaringen, praktijken en producten die geen inspanning van ons vragen en geen beroep doen op onze vaardigheden.
Als voorbeeld wijst hij naar de stereoset als vervanging van het zelf maken van muziek. Of naar reclames uit de jaren zeventig en tachtig over 'de beste gerechten eten, zonder je huis te hoeven verlaten' (magnetron) en 'die nieuwe manier van joggen, comfortabel, binnen,
leuk' (hometrainer). Maar hij gaat ook dieper in op hoe zoiets vanzelfsprekends als warmte een consumptiegoed is geworden. Om ons huis te verwarmen hoeven we alleen maar aan een knop te draaien, terwijl we nog niet zo heel lang geleden zelf bomen kapten en er een vuurtje van bouwden.
Dat is het verschil tussen eendingen eenapparaat.Onze centrale verwarming, het apparaat, geeft warmte. De open haard, het ding, openbaart daarnaast 'de wereld van de open haard', dus het kappen van bomen en kloven van stammen, de vaardigheden die we daarvoor nodig hebben, zoals het omgaan met de bijl, de mensen die we tegenkomen tijdens het hout sprokkelen, de verbinding met de natuur die we voelen, de markering van het begin van de dag wanneer de warmte zich begint te verspreiden en, als laatste, de ontmoetingsplek waar het gezin samenkomt. Volgens Borgmann zijn we geneigd deze extra elementen als belastend te beschouwen. Een apparaat als de centrale verwarming ontslaat ons van die verplichte inspanning en geeft ons wat we willen: warmte.
Het voelt soms alsof ik alleen nog maar door apparaten omringd ben. Zelfs iets vanzelfsprekends als boodschappen doen, wat je ondanks het gemak van de supermarkt nog wel eendingzou kunnen noemen, is vervangen door hetapparaatvan flitsbezorgers of bezorgbusjes van de Albert Heijn, bedrukt met slogans als: 'Druk, druk, druk, en toch je koelkast gevuld' en 'Haal jij de kinderen, doen wij de boodschappen?'
Ook ik maak er gebruik van, maar tegelijkertijd duwt het me soms in de richting van een melancholische bui, juist omdat ik zo'n fijne jeugdherinneringen heb aan trage middagen waarin ik met mijn vader meeging naar de supermarkt. Eerst overlegden we over wat we de komende dagen wilden eten, vervolgens fietsten we naar het centrum van het dorp, praatten we bij met mensen van de voetbalclub die ook boodschappen aan het doen waren, voerden we (vooral mijn vader) een melig gesprek met de caissière en kwamen dan, eenmaal thuis, tot de ontdekking dat we weer eens een paar ingrediënten vergeten waren. We doken dan de provisiekast in, improviseerden wat en dan kwam het meestal wel in orde.
Hoewel de meesten van ons niet meer hun eigen etenverbouwen op een akkertje achter in de tuin, kan zich rondom het boodschappen doen nog steeds een wereld ontvouwen die groter is dan enkel het eten dat op ons bord ligt.
Flitsbezorgers symboliseren hoe we de laatste decennia naar de wereld zijn gaan kijken en onze samenleving hebben ingericht. Met name sinds de komst van de digitale revolutie zijn we zoveel mogelijkdingengaan veranderen inapparaten. Al het overbodige wordt weggeschraapt, zowat op elk terrein van ons leven. Het moet efficiënter, gestroomlijnder, frictielozer. Techondernemers, programmeurs, beleidsmedewerkers, de overheid: ze deinzen allemaal terug voor de rioollucht die om inefficiëntie hangt.
Het gevolg is dat we er inmiddels aan gewend zijn geraakt dat allerlei ervaringen en praktijken op afroep voor ons beschikbaar zijn. Het is het principe waarop onze consumptiecultuur is gebouwd, waarop steden worden ingericht, waarop bedrijven en organisaties leunen, waarop we onze privé-levens organiseren. Van elk ingewikkeld boek is wel een hapklare samenvatting te vinden. Bijzondere meubelstukken shoppen we in een middagje bij elkaar. We hoeven geen ongemakkelijke gesprekken meer te voeren met caissières of taxichauffeurs. Een huis bezichtigen we via Funda. Zelfs vriendschappen en intieme relaties zijn tegenwoordig te verkrijgen via frictieloze, 'intelligente' sociale of erotische chatbots. En door de snelle ontwikkelingen binnen kunstmatige intelligentie kunnen we bepaalde ervaringen die we vroeger maar één of twee keer in ons leven meemaakten - op safari door Zuid-Afrika, bijvoorbeeld - op dagelijkse basis nabootsen.
Ja, dacht ik laatst, toen ik op een zaterdagmiddag voor me uit staarde en de drie tot in den treure uitgestelde klusjes - de boom in de tuin snoeien, een paar brieven ondertekenen en op de post doen, de auto naar de garage brengen - voor me zag opdoemen: de gemaksbelofte van technologie heeft een omwenteling in onze manier van denken veroorzaakt. Dat kwam die middag prangend naar voren omdat de uitgestelde klusjes moeilijk binnen die belofte pasten. Ik kon ze nauwelijks uitbesteden of vereenvoudigen, waardoor ze sterke gevoelens van onrechtvaardigheid bij me opriepen. Al die moeite die ik erin moest steken, terwijl het me nauwelijks iets opleverde. God, wat mis ik dan dat drukknopmachtsgevoel.
Ik durf het hier wel weer aan in de wij-vorm: we zijn het niet meer gewend om te ploeteren en te zwoegen. Een efficiënt en wrijvingsvrij leventje is de norm geworden. Maar terwijl we in de watten worden gelegd, lijken we nauwelijks door te hebben dat we geleidelijk onze wil tot moeite doen verwaarlozen, net als onze wil om ons ergens betrokken bij te voelen. We ervaren minder autonomie, onze vaardigheden eroderen en we komen minder in de gelegenheid om überhaupt nieuwe expertises te verwerven en te ontwikkelen.
Verderop in de straat woont een man van ongeveer mijn leeftijd. Ik dacht altijd dat we een beetje op elkaar leken, ongeveer dezelfde levens leidden. Totdat ik hem plots achter een houten plank zag staan, met een zaag in zijn hand. Hij bleek een hond te hebben. De hond had nog geen hok. Dus ging hij er nu een bouwen. Vervolgens vertelde hij me, terwijl hij de planken routineus doorzaagde, dat hij ook nog bezig was om een versleten camper om te bouwen tot een minder versleten camper, een project dat waarschijnlijk wel een paar jaar zou duren.
Was ik het maar die daar stond met zo'n zaag, dacht ik. Het voelde alsof mijn wereld in rap tempo steeds krapper en eendimensionaler werd. Ik dacht terug aan wat ik ervaarde toen ik met de schep in mijn hand een eerste stap zette in de richting van een 'riooltje aanleggen'. Het is misschien een beetje een lachwekkende vergelijking, aangezien mijn buurtgenoot echt iets creëerde en ik alleen een kuil groef, maar toch: het was alsof een gedeelte van 'de wereld van het riool' zich aan me liet zien. Iets wat al die tijd abstract was, verstopt onder de stenen, werd concreet. Het was prettig om voor heel even niet afhankelijk te zijn van de loodgieter die ingewikkelde reparaties uitvoerde terwijl ik weer veilig achter mijn laptop kroop. Ik nam het heft in eigen hand, voelde me redelijk competent en de wereld van het riool was voor een uurtje het enige wat ertoe deed. Ik verliet de digitale verwenningsruimte en richtte mijn aandacht op een concreet punt, was écht aanwezig in de wereld.
Digitale technologieën zijn er juist op gericht ons van de wereld vandaan te houden. Ze nodigen niet uit tot inspanning en betrokkenheid, omdat de ontwerpers ervan het menselijk lichaam zien als sta-in-de-weg, een hinderlijk omhulsel dat ons vertraagt, dat weerstand veroorzaakt - zie de laatste ontwikkelingen rondom programma's als DALL·E en Midjourney, waarmee we door steekwoorden in te tikken kunstwerken en illustraties kunnen creëren.
Onze verwenningsgeschiedenis is daarom ook een geschiedenis van ontlijving. Hoewel we er steeds meer achterkomen dat de mens een belichaamd wezen is, wordt het hem door digitale technologie bijna onmogelijk gemaakt om dat lichaam ook daadwerkelijk te gebruiken. In technologie zit tegenwoordig een wereldbeeld versleuteld dat als leidmotief heeft dat wanneer een taak kan worden afgestaan aan een gereedschap of machine, er zogenaamd ruimte wordt vrijgemaakt voor iets meer verhevens, iets wat ons meer uitdaagt, meer vraagt van onze intelligentie.
In dat verhaal bevrijdt technologie ons van onze aardse beslommeringen. Het meest verbijsterende daaraan is waarschijnlijk dat bijna niemand de vraag stelt wat dat met ons doet.
Moeite doen draait overigens niet alleen om lichamelijke,maar ook om cognitieve inspanning. We moeten zelf keuzes maken, onze beslissingen worden niet meer door instincten voor ons genomen, zoals bij dieren. Dat betekent volgens Fromm dat bij elke beslissing die we nemen, we een zeker risico lopen. InDe revolutie van de hoop(1968) schrijft hij dat die onzekerheid de prijs is die we betalen voor ons bewustzijn. En dat is tegelijkertijd wat ons tot mens maakt. Wanneer we dat in gedachten houden, kunnen we die onzekerheid verdragen, aangezien we dan beseffen dat er specifieke voorwaarden en grenzen zitten aan ons mens-zijn. We aanvaarden het menselijk tekort, al is er geen enkele garantie op een goede afloop.
De tech-ondernemers en programmeurs uit Silicon Valley lijken weinig heil te zien in die continue worsteling met de weerbarstige realiteit. Met de opkomst van algoritmes enbig datawordt het keuzeproces ons in toenemende mate uit handen genomen, uitbesteed aan technologie. We worden zo verwend dat we niet alleen nauwelijks meer hoeven te bewegen, maar ook nauwelijks meer hoeven na te denken.
Neem de Play Something-knop. Het kijken van een serie is al passief en neemt ruimte in van meer geëngageerde activiteiten als hardlopen, uitgebreid koken, een gesprek voeren met vrienden of een boek lezen. Toch kan zo'n ogenschijnlijk passieve activiteit inspanning vergen en betrokkenheid oproepen, maar dat zit dan voornamelijk in het keuzeproces vooraf. Welke serie wil je bekijken? En waarom? Misschien wil jeWhite Lotuskijken omdat je benieuwd bent hoe de tijdgeest op de hak wordt genomen. Of overweeg jeSuccession,omdat je houdt van goed acteerwerk, grappige dialogen en verknipte familiebanden. Wanneer je samen met je partner wil kijken, ontstaat er misschien een gesprek over elkaars voorkeuren, leer je de ander beter kennen. Maak je vervolgens - samen of alleen - een keuze voor een bepaalde serie, dan kun je spreken van een betrokken proces en een autonome beslissing.
Maar wat als zelfs deze vorm van moeite doen wordt overgenomen door technologie? In het geval van een serie kiezen, klinkt dat vrij onschuldig, een beetje overdreven, zelfs. Aan de andere kant: de Play Something-knop normaliseert dat technologie voor ons bepaalt wat we willen en de keuze van ons overneemt. Daar verzetten we ons nauwelijks tegen, net zoals we maar amper in opstand komen tegen algoritmes die ons gedrag in bijna elk domein van ons leven in verregaande mate sturen, zoals op welke partij we stemmen, welke partner we kiezen, welke opleiding we volgen, welke producten we kopen en in welk restaurant we eten.
Deze algoritmes voeren een sturende of hooguit dwingende werking op ons uit, en (nog) geen absolute. Maar dat is ook helemaal niet nodig om ons te beroven van onze autonomie. Toegegeven: het is onmogelijk om volledig gevrijwaard te zijn van invloeden van buitenaf. We leven nu eenmaal niet in een vacuüm. Autonoom handelen gaat daarom om een relatie aangaan met de invloeden van buitenaf - van techniek tot cultuur - en om doorhebben hoe die invloeden op je inwerken, zodat je in staat blijft om je eigen handelen te onderschrijven, je het gevoel blijft houden dat jijzelf de bron bent van wat je doet, van wat je denkt. Om dat proces te verstoren, hoeven algoritmes het keuzeproces niet volledig van ons over te nemen. Ze hoeven alleen een bepaalde grens over te gaan.
Hoewel het moeilijk is om die grens precies vast te stellen, ligt het vermoedelijk in de buurt van het punt waarop we nauwelijks meer moeite doen om ons actief te verhouden tot onze binnenwereld, tot onze keuzevrijheid. Terwijl het besluitvormingsproces zelf nou juist een fundamenteel onderdeel is van wat het betekent om een autonoom wezen te zijn. Juist omdat we onzeker zijn over onze beslissingen, richten we de blik naar binnen, gaan we bij onszelf te rade om scherp te krijgen wat we moeten doen, wat we willen doen. Het gaat er dus niet per se om welke beslissingen het beste bij je passen, maar vooral om het feit dat jezelftot zo'n beslissing komt.
Illustratief voor deze opgedroogde verhouding tot onze binnenwereld is misschien wel hoe we tegenwoordig omgaan met psychisch lijden. Een paar decennia geleden draaide therapie voornamelijk om intensief zelfonderzoek en zelfreflectie. Samen met de behandelaar probeerden we de complexiteit van ons onbewuste geestelijke leven stap voor stap te verkennen, te doorgronden.
Tegenwoordig overheerst de gedachte dat onze binnenwereld helemaal niet zo complex is. Een depressie is gewoon een 'ziekte' in de hersenen die we kunnen verhelpen met pillen of een behandeling die niet inzichtgevend is - zonde van de tijd - maar gericht is op het doelmatig reduceren van symptomen. We hoeven niet langer over onszelf na te denken. We willen onze therapie, die tegenwoordig ook online te 'bestellen' en af te nemen is, net zoals ons eten, kanten-klaar. Hap, slik, weg.
Maar betekent het stelselmatig negeren van je binnenwereld, of het nou gaat om iets fundamenteels als psychisch lijden of iets triviaals als het kiezen van een Netflix-serie, niet dat we langzaam wegzweven van wat het leven de moeite waard maakt?
Al langer denk ik na over mogelijke manierenom uit deze digitale verwenningsruimte te breken, die me zowel lichamelijk als cognitief een steeds beknellender gevoel geeft. Bewustzijn creëren wordt vaak geopperd, net als die andere dooddoener: een mentaliteitsverandering. Maar is het verhaal van deze digitale tijd juist niet dat we heus wel weten dat we anders met technologie om zouden moeten gaan, maar dat het gewoon niet lukt? Dat we intuïtief wel aanvoelen hoe dat 'goede leven' er zo ongeveer uitziet, maar dat we het niet voor elkaar krijgen om ons bestaan ook daadwerkelijk die richting op te duwen?
Ik denk dat we dat bewustzijn - dat er allang is - moeten omzetten in woede en verontwaardiging. In de jaren zestig was er via denkers als Herbert Marcuse en Erich Fromm, beiden behorend tot de Frankfurter Schule, veel meer verontwaardiging over de toen opkomende 'technologische verwennerij', waarbij Marcuse vooral ageerde tegen het comfort en het gemak waarin de samenleving werd ondergedompeld en Fromm klemmende kritiek uitte op het dagelijks leven, dat volgens hem door toedoen van techniek steeds 'klinischer' en 'robotachtiger' werd.
Tegenwoordig lijkt het alsof er een bepaalde gelatenheid over ons heen is gedaald aangaande onze relatie met technologie. Als we al in opstand komen, is dat tegen onszelf. We stellen schermtijd in, zetten onze telefoon op stil, doen een detox. De woede richt zich naar binnen. Maar het is onmogelijk en oneerlijk om te verwachten dat we zelfstandig tot een andere, gezondere omgang met technologie kunnen komen. De mens is niet bij machte om zich te verweren tegen de verlokkingen die met name digitale technologie hem voorhouden. Pogingen daartoe leiden op z'n best tot een soort knipperlichtrelatie met technologie, waarin we haar afwisselend afwijzen en dichtbij houden.
De woede uit de jaren zestig moet daarom, denk ik, gereanimeerd worden. Want vanuit die collectieve verontwaardiging is het makkelijker om de verantwoordelijkheid voor ons passieve, niet-betrokken leven te verleggen naar techbedrijven en de 'gemaksbelofte' van technologie. Het is wat Borgmann al schreef: het hele paradigma van technologie moet op de schop. Activiteiten en praktijken die inspanning vereisen en betrokkenheid opleveren, lichamelijk of geestelijk, zouden centraal moeten staan. Technologie komt dan in dienst te staan van dat ideaal, wat in de praktijk neerkomt op het aanmoedigen of dwingen van techbedrijven en programmeurs om producten en diensten te ontwerpen die onze betrokkenheid vergroten, een beroep doen op onze vaardigheden, uitnodigen tot zelfreflectie en ons zelfstandig laten nadenken en beslissen.
Veel techniek- en moraalfilosofen spreken de laatste jaren over 'ethisch ontwerpen' en de 'moralisering' van apparaten, wat zou betekenen dat bedrijven, organisaties en programmeurs al tijdens het ontwerpproces rekening houden met hoe technologie onze manier van denken en leven beïnvloedt en stuurt, in plaats van pas wanneer hun diensten en producten al op de markt zijn gebracht. Op die manier kun je de bemiddelende werking van techniek een richting op sturen die moreel te rechtvaardigen is. Zo kunnen we, stap voor stap, de gemaksbelofte van technologie verschuiven, zodat onze wil tot moeite doen niet verder verwaarloosd wordt, we ons betrokken blijven voelen bij de materiële wereld om ons heen en onze autonomie behouden.
Doen we dat niet, dan zullen we vermoedelijk heerlijk wegzakken in het idee dat we ons niet meer hoeven in te spannen om ervaringen op te doen, ons niet meer hoeven bezighouden met vermoeiende aangelegenheden als keuzevrijheid en zelfreflectie. Dat zou tegelijkertijd betekenen dat onze wereld kleiner wordt dan ooit. We zouden definitief verliezen van hetapparaat.
De knop staat symbool voor de hedendaagse belofte van technologie: de mens bevrijden van 'lasten' als vrijheid en zelfonderzoek