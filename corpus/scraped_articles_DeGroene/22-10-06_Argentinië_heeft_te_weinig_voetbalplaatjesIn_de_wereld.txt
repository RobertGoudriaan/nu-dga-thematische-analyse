Argentinië heeft te weinig voetbalplaatjes In de wereld

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
6 oktober 2022
Buenos Aires-'No hay figuritas'. Dat staat op A4'tjes in bijna elke kiosk van de Argentijnse hoofdstad. Krap twee maanden voor het wereldkampioenschap voetbal klagen kioskhouders en verzamelaars over een enorm tekort aan voetbalplaatjes. Ook Sonia, die een kiosk runt in de wijk Almagro, zit zonder. De vorige vier WK's deed ze goede zaken. Sinds de jaren zeventig is de opbrengst van de plakplaatjes namelijk een soort dertiende maand voor de kioskhouders. 'Maar dit jaar weet ik niet eens hoe ze eruitzien', verzucht ze.
Volgens de fabrikant ontvangen kiosken minder of geen plaatjes omdat de vraag veertig procent hoger ligt dan tijdens het vorige WK. Ernesto Acuña van de vakbond van kioskhouders beklaagt zich in de lokale media over nieuwe concurrenten: 'Een kiosk ontvangt maximaal 25 tot 50 pakjes per week, terwijl supermarkten en tankstations wel volop geleverd krijgen. We zijn gewoon verraden.' En dus werd de plaatjesfabriek begin september omsingeld door woedende kioskhouders.
President Alberto Fernández neemt het conflict serieus. Het WK is een zeldzaam moment waarop de Argentijnen hun politieke verschillen even parkeren om het nationale team aan te moedigen. Ruzie om stickers past niet in dat plaatje. Daarom organiseerde de regering vorige week een noodoverleg tussen de partijen, maar de schaarste houdt aan.
Wie wel plaatjes heeft, trekt naar stadspark Centenario, vlak bij de kiosk van Sonia. Daar wordt door jonge verzamelaars volop geruild. Een elektriciteitskastje functioneert als onderhandelingstafel, waar een soort codetaal klinkt: 'Mijn Portugal tien tegen jouw Uruguay zeven', of: 'Heeft iemand wat van Nederland?' Op een afstandje houden ouders het in de gaten. De tienjarige Simon trok langs talloze kiosken, waar hij vijftig eurocent per pakje van vijf plaatjes betaalde. 'Maar soms vragen ze meer.' Ook in het park vragen handelaren bijna het dubbele voor een pakje. Lionel Messi, het meest gewilde plaatje, kost 25 euro. Simon betaalde ook een hoge prijs: 'Voor Messi moest ik tien andere plaatjes geven.'
Het kopen van de hele collectie plaatjes kost zo'n zeshonderd euro. Daarom vult Lola (10) met broer Agustín (13) samen één stickeralbum. Ze zijn bijna klaar, vertellen ze trots: 'Maar we zoeken nog het logo van het Argentijnse team, niemand wil dat plaatje ruilen.' De kinderen verzamelen met plezier en krijgen er een harde les kapitalisme gratis bij: geen overbodige luxe in een land met chronische economische crises.