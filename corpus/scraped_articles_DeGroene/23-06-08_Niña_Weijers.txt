Niña Weijers

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
8 juni 2023
Na wat zowel de lang aangekondigde, onvermijdelijke loop der dingen was, als een onverwachte, abrupte breuk met de status quo, was er een einde gekomen aan een relatie, een tijdperk en de praktische, nu onpraktische, verstrengeling van twee levens. Mijn vriendin had haar ex aangeboden het huis, haar huis, voor een week te verlaten zodat zij, de ex, in relatieve rust haar spullen kon weghalen. Mijn vriendin had een kennis met een dubbele verdieping aan de Prinsengracht, een voormalig kunstenaarsatelier dat hij had geërfd van zijn vader en dat nu vooral dienst deed als kunstopslag. Daar mocht ze verblijven, al was er, waarschuwde hij, naast al die kunst, niet veel meer aanwezig dan een matras. En zo kwam het dat we op een zonnige middag in september in een gigantische, metershoge ruimte stonden op de vierde verdieping van een grachtenpand met ramen die doorliepen tot aan het plafond en uitkeken op het Rijksmuseum. Er lag, inderdaad, een matras op de grond. Mooi beddengoed, zei ik. Ja, zei mijn vriendin, net gekocht. Samen keken we naar het matras met het nieuwe beddengoed. Spartaans-chic, zei ze. Het leek me van weinig goede smaak getuigen om onder woorden te brengen wat ik voelde, namelijk: jaloezie. Haar hele leven was op de schop, schoon, leeg. Ze kon helemaal opnieuw beginnen.
Iedere maandag plaatst Arie Boomsma een filmpje op Instagram waarin iemand iets met zijn lichaam doet waar extreem veel kracht, souplesse en training voor nodig is. Je houdt het niet voor mogelijk en toch blijkt het, altijd weer, mogelijk.Een nieuwe week vol mogelijkheden,zet hij dan ook onder deze filmpjes. De dag maandag als schone lei is een cliché, zoals het een cliché is om altijd opnieuw te willen beginnen met de illusie dat je ervoor kunt kiezen de onnodige ballast achter te laten in het imperfecte maar definitief voorbije verleden.
Iets anders willen dan een cliché is, op zichzelf, een levensgroot cliché.
In de eerste periode dat het uit was met haar geliefde zag mijn vriendin eruit als een bezoeker van een andere planeet die per ongeluk de aarde had aangeraakt, maar heel lichtjes; een wezen dat meer zwaartekracht gewend was op haar eigen planeet en nu moeite moest doen om aan de grond te blijven. Op een middag wandelden we over straat: zij, en ik, met aan mijn hand mijn anderhalfjarige zoon die de stoeprand op en af slingerde als een naald die stoep en straat met een draad aan elkaar verbond. Ik voelde zijn lijfje wiebelen en struikelen terwijl mijn vriendin, aan mijn andere zijde, zachtjes leek te worden voortgeduwd door een ijle wind die extreem lokaal was komen opsteken. Het kwam in me op dat mijn zoon zich van deze middag niets zou herinneren omdat hij daartoe simpelweg geen mogelijkheid had. Mijn vriendin, wist ik evengoed zeker, zou zich van deze middag later ook niets herinneren. Deze weken van haar leven zouden samensmelten tot een brij van vage pijn waaruit af en toe een scherp detail van kwam bovendrijven. Ze bevond zich in het limbo van vóór het begin, vóór zoiets als betekenisgeving, en daarin leek haar toestand op die van mijn zoon. Daar liep ik, tussen twee mensen in die zich in een compleet ander universum bevonden dan het mijne. Ik was me acuut bewust van de verantwoordelijkheid te herinneren, vast te leggen.
Ook nu, nu het leven van mijn vriendin allang weer is doorgegaan, niet precies op de oude voet, maar ook niet precies níet op de oude voet, moet ik nog vaak denken aan die paar weken waarin de werkelijkheid zich, door en via haar, als bijna doorschijnend had gepresenteerd. Wat ik zag, of bijna kon zien, was een wegvallen van wat psychoanalyticus Wilhelm Reich 'karakterpantsering' noemde; de schermen en sluiers die de werkelijkheid ervoor moeten behoeden om in chaos uiteen te vallen. Ik zag een fundamentele kwetsbaarheid en gebrokenheid, een leegte die altijd aanwezig was gebleven ondanks alle pogingen tot opvulling; een krater midden in het landschap. En daar ergens, zwevend boven de krater, had ik ook dat fonkelende ding gezien, de belofte die, tussen twee tijdperken in, net zo reëel was als de stoep waarop mijn zoon heen en weer stuiterde. Noem het een mogelijkheid, een markering, een begin.
'Of ben ik nu weer helemaal opnieuw begonnen?'
David Markson,Wittgensteins minnares