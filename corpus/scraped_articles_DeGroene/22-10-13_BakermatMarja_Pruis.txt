Bakermat Marja Pruis

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
13 oktober 2022
We zouden gaan lopen, op een groen Grieks eiland, niet al te groot. Maar groot genoeg, zo bleek, voor een Museum of Modern Art. Wij zijn van die mensen die zo'n museum niet willen negeren. Die denken, verrast, hé, een museum. Altijd bereid zich af te vragen:what is art? What is beauty?
Daar ga je toch maar weer mooi, in je windjack.
Waar we over kwamen te spreken, in dat museum: dilettantisme. Kunst versus liefhebberij. Ik wilde eigenlijk schrijven: kunst versus gepruts. Maar dat klinkt zo hatelijk. Al ben ik er nog maar kort geleden achter gekomen dat die haat vooral mezelf betreft. Dat ik daarom vloekend op de fiets zit, boos en vol verachting. Steeds wil schreeuwen: hou je troep bij je. O, noem mij bij mijn diepste naam: Marja Pruts.
Maar nog argeloos toen. Eenopen mindvoor een lokale prutser die een leven lang bezig was zijn eigen stijl te vinden. In Parijs kwam hij erachter dat hij zijn ziel niet kwijt kon in abstracte kunst. Hij ging van waterige taferelen naar geometrie en weer terug. We werden er hartstochtelijk van. Ben je een amateur als je consequent je eigen pad volgt en overtuigd bent van eigen kunnen, of ben je dat als je je steeds van de wijs laat brengen, je zwalkend een weg baant?
Ik zeg niet wat het goede antwoord is, alleen dat het verrassend is.
Ik hoopte dat ik iets van die expositie had meegenomen, een kaart, een brochure. Zo iemand ben ik, maar ik kan niks vinden. Een foto dan? De enige foto die ik die dag maakte was van een jurk in de etalage van de winkel om de hoek. Zo iemand ben ik ook. Altijd denken ikke ikke ikke. Hebbe hebbe hebbe.
Op de terugweg deden we Athene aan. Met de taxi gingen we naar het hotel dat we kenden van de vorige keer. O weet je nog, die hond. We weten het nog.
Wat waren we bang, of eigenlijk waren de kinderen vooral bang, we kregen er ruzie door. De hond vond ons aardig, dat was het opmerkelijke aan de zaak, wilde met ons meelopen. Dat geeft toch niet, susten we, hij gaat straks wel weer een andere kant op. Ik zie ons lopen, sussen, paaien, dingen in het vooruitzicht stellen, echt, straks is hij weg. Hoe dit afliep, geen idee, er was geen afloop, denk ik.
'Overal waar je geweest bent zou je moeten kunnen blijven', schreef Rob van Essen inDe goede zoon,dat in dat jaar verscheen. 'Je zou er in ieder geval een versie van jezelf moeten kunnen achterlaten die je later nog eens zou kunnen opzoeken.' Ik ben altijd bezig die versie ergens te betrappen.
Kijk daar zit ze, ongeschonden, op de achterbank van de taxi, te luisteren naar de taxichauffeur die zich zorgen maakt. Te veel mensen in de stad, vindt hij. Mensen die er niet horen. Dit is Europa, zegt hij.
Hij zegt niet: dit is Griekenland. Of: dit is Athene. Hij zegt: dit is Europa. Wat hij eigenlijk zegt: de Akropolis wordt onder de voet gelopen door niet-Europeanen en het Parthenon staat op instorten door mensen die niet weten dat het een tempel is.
Ik had een collega die er een sport van maakte om zo ver mogelijke reizen te maken, in haar eentje. Was het in Ghana of in Nigeria, of toch gewoon Kenia, dat ze 's avonds de straat op ging, met haar rugzak, en geen drie stappen kon zetten? In het hotel werd ze met woede opgewacht. Hoe ze het in haar hoofd haalde om met een rugzak op in het donker een stuk te gaan lopen. Ik denk niet dat iemand tegen haar zei: dit is Afrika.
Dit is Europa. Voor het eerst hoorde ik het iemand met die intonatie zeggen. Met drie woorden beslechtte hij iedere mogelijke grens tussen hem en zijn passagiers op de achterbank. En wierp hij een muur op tussen het nieuwe ons en de barbaren daarbuiten. Hij waarschuwde ons, die mensen hadden geen idee van onze normen en waarden, van wat beschaving is. En dus:
Niet vanavond vanuit je hotel de stad in wandelen.
Nooit een tas meenemen. Niemand iets geven. Iedereen die je aanspreekt negeren. Elk oogcontact vermijden.
Marja Pruis en Niña Weijers beantwoorden om de beurt aan hen aangereikte vragen uit de wereldliteratuur en omstreken
'Ik? Europees?'
Umberto Eco,De slinger van Foucault