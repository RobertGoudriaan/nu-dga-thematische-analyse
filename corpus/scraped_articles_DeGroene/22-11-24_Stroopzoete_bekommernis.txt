Stroopzoete bekommernis

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
24 november 2022
Kasper Kind is bijna vijftigen staat op het punt om een moord te plegen. Hij is bio-ingenieur in een bos dat eigenlijk niet meer is dan een laatste avondmaal voor schimmels en parasieten.Waldschmerzheerst onder zijn collega's - een diepe zwaarmoedigheid die wordt veroorzaakt door de stervende natuur. Maar van zoiets sentimenteels zou Kasper zelf nooit last kunnen hebben. Zijn zus Céline mag zich dan wel vastklampen aan de vroegtijdige dood van hun ouders, Kasper is de psychologie helemaal zat. Hij wordt door filosofie gedreven, door principiële woede, en wel op één specifiek iemand: Max De Man. Max De Man is 'publiek figuur' en idealist, alomtegenwoordig in commentaarstukken en praatprogramma's. Daarin verkondigt hij zijn geloof dat de meeste mensen... Hij gelooft in de algemene 'morele vooruitgang van mens en maatschappij'.
Daarom moet hij dood.
In zijn nieuwste romanOveral zit mensheeft Yves Petry een geloofwaardige aartsvijand gemaakt. Van wie krommen de tenen er nou niet bij het zien van mediamannetjes als Max De Man, aan wiens 'behaagzieke humanisme', 'stroopzoete bekommernis', en 'routineuze goodwill' er maar geen einde lijkt te komen? De Man, die altijd in de wij-vorm over de mensheid spreekt, die met een geoefend knikje van zijn televisiehoofd zijn diepste medeleven toont, en die met zijn fotogenieke partner en schattige hond (Hope genaamd) ook nog eens modieus homoseksueel voorbeeldgezin vormt, is zo herkenbaar stuitend dat je het als lezer bijna begrijpelijk vindt dat Kasper hem dood wil hebben.
Kasper heeft er ook een intellectuele onderbouwing voor. In een reeks 'breinwandelingen' zet hij zijn gedachten uiteen over de maatschappelijke mens versus de individuele mens. De maatschappelijke mens is leeg, hol, onbeduidend en uiteindelijk leugenachtig, vindt Kasper. Het besef dat zich plotseling aan hem opdrong toen hij in de twintig was, dat ieder mens uiteindelijk fundamenteel uniek en dus alleen is, heeft hem nooit meer losgelaten. Niemand om hem heen lijkt dit te beseffen zoals hij het beseft, en in deze tijd is de samenwerkende idealist meer waard dan de individualist. Kasper fantaseert over een 'opstand der individuen', en zijn daad aan het adres van Max zal het begin zijn van die opstand.
De barsten in Kaspers relaas beginnen zichtbaar te worden. Aan het begin van zijn breinwandelingen leek Kasper een intelligente criticus van de tijdgeest, ietwat zonderling en ouderwets misschien, maar hij had een poot om op te staan. De moord waarover hij sprak leek bijna een retorische truc, geen echte ambitie. Maar hij heeft het steeds vaker over onwaarachtigheid en hypocrisie, een soort Holden Caulfield op leeftijd. De psychologie schemert door de barsten heen. Hij blijkt Max niet alleen te haten uit principiële overtuigingen; vroeger waren ze geliefden, twee jonge mannen die een verward mengsel voelden van erotiek en jaloezie. Ze wilden allebei schrijver worden, de een niet getalenteerd genoeg, de ander niet ambitieus genoeg. En toen verwekte De Man ook nog een kind bij zijn zus.
Je vraagt je af waarom je Kasper zo serieus hebt genomen tot nu toe. Is zus Eva misschien geen bemoeizuchtige zeur, maar maakt zij zich in haar brieven terecht zorgen om hem? De insecten in het bos komen sinister op hem over, hij voert steeds vuriger denkbeeldige gesprekken met zijn dode ouders, zijn collega's en familieleden worden bezorgder naarmate de dag van de geplande moord nadert. Is Kaspers monoloog, die je ooit zo meesleepte, vol koel denkvermogen en overdonderend proza, niet meer dan het obsessieve hersenbraaksel van iemand met onverwerkte rouw? Is Kasper Kind geen onbegrepen genie maar gewoon een verdrietig en ziek iemand? Dat zou zo banaal zijn. Je wil het niet geloven.
Overal zit mensis een razend intelligente karakterstudie van een personage dat steeds meer blootgeeft terwijl hij zich probeert te verbergen. Kaspers zelfovertuiging, zijn radicale onderneming en het einde van zijn verhaal (dat ik expres in het midden laat) maken hem tot een tragische figuur die zijn eigen lot bezegelt op een leeg toneel. De andere personages staan fundamenteel ver van hem af; in zijn monoloog had hij zich ook tot een koor, tot de muzen of tot een schedel kunnen richten, zo innerlijk speelt zijn worsteling zich af.
Petry heeft een heerlijke verrassende schrijfstijl, scherp, talig en geestig. 'Ik suizebolde alsof ik daadwerkelijk zopas een oorvijg had ontvangen', schrijft hij. En als Kasper door een drukke straat loopt, wordt hij overdonderd door 'de tropische overvloed aan genetische variatie'.
HoewelOveral zit menstot 'klimaatfictie' zou kunnen behoren, zit er geen eenduidige boodschap in over hoe we ons tot klimaatverandering zouden moeten verhouden. Het optimisme van De Man is niet het antwoord, het pessimisme van de rampspoedjeugd ook niet, het activisme van degenen die nog in de revolutie geloven al helemaal niet, en de zwartgallige humor van Kasper is ook maar een uitweg. Deze reacties op ons gedeelde lot bestaan naast elkaar in Petry's roman, en zijn allemaal menselijke reacties; is hij daarmee niet een beetje Max De Man, die interpersoonlijke verbinding zoekt in de klimaatramp?
Of niet. Je mag het zelf weten. Wat we van klimaatverandering moeten vinden, wie we moeten geloven, of Kasper helder van geest is of niet, of hij de waarheid spreekt over wat er uiteindelijk gebeurt of dat hij ook de lezer voorliegt - die vragen laat Petry in alle rust bestaan.
De barsten in Kaspers relaas beginnen zichtbaar te worden
Hatim Kaghat / ID Photo | Petry heeft een heerlijke verrassende stijl, scherp, talig en geestig YVES PETRY Overal zit mens Das Mag, 250 blz.