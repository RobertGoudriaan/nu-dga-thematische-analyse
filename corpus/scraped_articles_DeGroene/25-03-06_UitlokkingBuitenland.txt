Uitlokking Buitenland

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
6 maart 2025
Een schets van de wereld in 2025 in losse scènes. De hoogste adviseurs van de Amerikaanse president maken in het openbaar de Hitlergroet. De premier van Israël, die overal antisemitisme ziet, houdt zijn mond, want hij wordt internationaal gezocht voor genocide en heeft Amerikaanse wapens nodig. Rusland is met tweehonderdduizend man Oekraïne binnengevallen, maar de Amerikaanse president prijst de Russische president uitvoerig, schreeuwt de Oekraïense het Witte Huis uit en eist Oekraïense bodemschatten op. Anti-Russische demonstraties verspreiden zich van Georgië en Servië naar de VS. De Amerikaanse vicepresident voert campagne voor een partij met neonazi's in Duitsland, die tweede wordt in de verkiezingen. Nederland heeft een parlementsvoorzitter - afkomstig uit de grootste partij - die volhoudt dat Hitler een socialist was.
Het is geen nieuw inzicht maar soms nuttig om toch op te schrijven: de wereld is echt in ongelooflijk tempo aan het veranderen. Het beste visuele bewijs is sinds vorige week een van de grootste diplomatieke debacles ooit. Diplomatiek verkeer was altijd een achterkameractiviteit, tot een eeuw geleden de fotograaf Erich Salomon daar binnendrong en met verborgen camera's in zijn hoed en kleding diplomatiek overleg vastlegde. Het resultaat was niet schokkend - babbelende heren in rokkostuum - maar wel een openbaring. Een eeuw later is het andersom: de camera's waren nu niet de vastlegger van de activiteit maar de diplomatie zelf.
In de explosie van respectloosheid vorige week in het Witte Huis deden Trump en zijn vicepresident Vance alsof zij een vredesvoorstel met Zelensky bespraken, maar dat voorstel bestond helemaal niet. De publieke vernedering en uitlokking van Zelensky wás de onderhandeling.Softening the target,in militair jargon, en een manier om een publieke breuk te forceren met Oekraïne. Zelensky's nederigheid sindsdien suggereert jammer genoeg dat dit werkt, al blijft de winst daarvan voor de VS onduidelijk. Ik heb niet één serieuze analist van internationale betrekkingen gelezen die strategische winst voor de VS ziet in het debacle van vorige week.
Het is helder wat onder de streep overblijft: de VS willen een alliantie met Oekraïne en Europa inruilen voor een met Rusland. De brille van het inruilen van een decennialang succesvol partnerschap met tientallen landen voor de mogelijkheid van een alliantie met een land dat een twintig keer kleinere economie heeft en in de zak zit van een ander, is helder voor precies niemand. Wel helder is de rol van Trumps persoonlijke voorkeur voor Poetin - de twee zijn 'samen door ongelooflijk veel heen gegaan', zei Trump vrijdag; kennelijk het onderzoek naar Russische verkiezingsinmenging in de VS, in Trumps beleving een gedeeld persoonlijk trauma.
En dus moet Europa op zoek naar een antwoord. Tijdens een top in Brussel gaat eencoalition of the willingdat antwoord proberen te geven. Een coalitie die wordt geleid door Starmer en Macron, maar die werd geïnitieerd door Meloni, de Italiaanse premier die in het verleden haarscherp bleek aan te voelen wanneer ze van kant moest wisselen. Als haar politieke gevoel haar niet in de steek laat, is dat voor Europa goed nieuws.
Zulke coalities als nieuwe vorm van Europese politiek werden al genoemd door de tegendraadse Duitse socioloog Wolfgang Streeck, in een essay dat deze maand verscheen. InAmerican Affairsschreef hij dat zo'n Europa, als het nauwer wil samenwerken, 'een accommodatie zal moeten vinden met Rusland in plaats van confrontatie, om de noodzaak van militaire centralisatie te voorkomen'. De andere optie, meende hij, was een Europa dat door de bondgenoot VS richting confrontatie met Rusland wordt gedreven en betaalt voor de Amerikaanse confrontatie met Rusland in Oekraïne.
Dat deze analyse verouderd is nog voor het essay kon worden gepubliceerd, laat de snelheid van de omslag zien. Want wat we nu zien, is het tegenovergestelde: omdat de Verenigde Staten kiezen voor confrontatie met Europa en alliantie met Rusland, probeert Europa militaire centralisatie te bereiken. Succes is bepaald niet verzekerd - in de aanloop naar de top in Brussel spelen alle bekende Europese problemen weer op. Maar wat als dat lukt? 'De vrije wereld heeft een nieuwe leider nodig', zei EU-buitenlandgezant Kaja Kallas, die eindelijk haar stem lijkt te vinden. Misschien wordt die deze weken voor onze ogen geschapen, en het is niet één leider maar een collectief. Dat is niet bepaald de modus operandi van de Europese politiek tot nu toe. Maar er gebeuren anno 2025 vreemdere dingen in de wereld.
De VS willen een alliantie met Oekraïne en Europa inruilen voor een met Rusland