Niemand iets verschuldigd Rechter Clarence Thomas ontmaskert witte liberals

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
31 oktober 2024
Clarence Thomas, de langstzittende Supreme Court-rechter, bleek de juridische wegbereider van het trumpisme. Hij is zeker geenliberal,wel eenradical.Met zijn grootvader en Malcolm X als voorbeeld.
Dat zijn positie binnenhet Supreme Court lange tijd gold als marginaal, daar leek Clarence Thomas zelf nooit bijzonder rouwig om. Hij is inmiddels de langstzittende rechter van het Hooggerechtshof, maar deed zijn werk lange tijd in stilte - letterlijk. Wanneer andere rechters tijdens de zittingen vragen stelden, zweeg Thomas doorgaans. Totdat hij in februari 2016 voor het eerst een aantal vragen opwierp, in een zaak over wapenwetgeving. Zijn ideologische bondgenoot Antonin Scalia was twee weken daarvoor overleden. Niet langer stond hij in diens schaduw. Vanaf dat moment, en zeker vanaf Donald Trumps presidentschap, staat Thomas in toenemende mate in de publieke belangstelling.
Die aandacht komt vooral doordat hij te boek staat als Trumps betrouwbaarste bondgenoot van het Hooggerechtshof. Lang voordat Trump de verkiezingen won, legde Thomas de juridische grondslagen van de doctrines die voor Trump bij uitstek gunstig zijn. Van alle hoge rechters gelooft Thomas in de minste juridische beperkingen ten aanzien van de bevoegdheden van de uitvoerende macht. Die doctrines zijn misschien nog wel het beste samen te vatten in Nixons roemruchte maxime: 'Het is niet illegaal als de president het doet.'
De grondslagen van die opvatting legde Thomas al tijdens het presidentschap van George W. Bush, in Rumsfeld vs. Hamdi en Rumsfeld vs. Hamdan, twee zaken die voortkwamen uit dewar on terror. In beide gevallen argumenteerde Thomas, in een afwijkend vonnis, dat de president verregaande bevoegdheden heeft om de nationale veiligheid te garanderen. Thomas' opvattingen werden opnieuw relevant toen hij zich tijdens Trumps eerste termijn schaarde achter detravel ban,gericht tegen reizigers uit acht islamitische landen, die door het Hof moest worden beoordeeld. Het schept weinig illusies over Thomas' mogelijke vonnis als Trump zijn verkiezingsbelofte om elf miljoen migranten te deporteren waar zal proberen te maken.
Thomas' opvattingen over de verregaande bevoegdheden van de president zijn bovendien een belangrijke reden dat Trumps advocaten hun hoop op hem vestigen. Toen het Hooggerechtshof in juli bepaalde dat de 'officiële daden' van de president immuniteit genieten (waarmee het Hof impliceerde dat Trumps poging om de certificering van de verkiezingsuitslag door het Amerikaanse Congres op 6 januari 2021 te saboteren daar ook onder viel), betoogde Thomas in een nog veel verder reikend ondersteunend vonnis dat hij niet alleen het oordeel van de meerderheid van het Hof volgde, maar ook dat hij de aanstelling van de speciale aanklager in Trumps zaak door procureur-generaal Merrick Garland als zodanig ongrondwettelijk achtte. Mochten de verkiezingen in november dit jaar uitdraaien op een staatsrechtelijke travestie waarbij het Hooggerechtshof een uiteindelijk oordeel moet vellen, dan zullen Trumps advocaten opnieuw naar Clarence Thomas kijken.
Toch zou het een vergissing zijn om Thomas af te schilderen als een soort juridische lakei van Trump die na tweeënhalve eenzame decennia in de conservatieve marge van het Hof ineens zijn kans schoon zag om juridisch zijn stempel te drukken. Hoewel het een vaak herhaalde waarheid is dat alles wat Trump aanraakt gecorrumpeerd wordt - van instituties tot individuen - geldt dat niet noodzakelijk voor Thomas. Het pad dat Thomas bewandelt valt in dit politieke moment weliswaar samen met dat van Trump, maar hij bewandelt het al minstens vijftig jaar.
Clarence Thomas groeide opin armoede in Pin Point, Georgia, niet ver van Savannah. Zijn vader liet het gezin na enkele jaren in de steek, en zijn moeder kon niet in haar eentje voor Clarence en zijn broer zorgen. Op zevenjarige leeftijd werd hij eerst ondergebracht bij zijn tante, maar toen haar huis afbrandde, werd hij doorgestuurd naar zijn grootvader, Myers Anderson. Bij Anderson woonde Thomas voor het eerst in een huis met stromend water en een wc.
Thomas heeft door de decennia heen consequent gewezen op de invloed van zijn grootvader op zijn wereldbeeld. Anderson was een zwijgzame, hardwerkende man die geloofde in God, en niet in afhankelijkheid van anderen - of dat het nodig was om kinderen ooit ergens voor te prijzen. Als hij vond dat Thomas of zijn broer straf verdienden, dan sloeg hij ze.
Anderson geloofde echter ook in de waarde van goede scholing en stuurde Thomas voor het eerst naar school. Dat was in 1955, een jaar nadat het Amerikaanse Hooggerechtshof in Brown vs. Board of Education een einde had gemaakt aan de officiële segregatie. Het feit dat Thomas de opvolger van Thurgood Marshall aan het Hof is, de advocaat die de zaak voor het Hooggerechtshof bepleitte en won, en die later zelf benoemd werd tot Hooggerechtshofrechter, was om meerdere redenen symbolisch. De wisseling van de wacht tussen Marshall en Thomas markeerde twee fundamenteel tegenstrijdige visies op de politieke emancipatie en integratie van zwarte Amerikanen in de Amerikaanse samenleving. Thurgood Marshall was een pleitbezorger en voorvechter van, onder andere, integratie enaffirmative action. Clarence Thomas haat het, en zijn carrière is getekend door de demonen van bevoogding die hem achtervolgen.
Thurgood Marshall was de eerste zwarte rechter aan het Hooggerechtshof. InThe Enigma of Clarence Thomas,zijn studie naar het gedachtegoed van Thomas, schrijft Corey Robin over de pijnlijke associaties die Thomas heeft bij zijn voorganger. Over Marshall werd, veelal achter zijn rug, gefluisterd dat hij was benoemd in het kader van positieve discriminatie, dat hij lui was en niet bijzonder intelligent. De journalisten Bob Woodward en Scott Armstrong
beweerden dat Marshall overdag vooral televisie keek, dat zijn juridische staf zijn uitspraken voor hem schreef, en dat zijn collega's hem meer waardeerden om zijn schunnige grappen dan om zijn juridische opvattingen. De schaduw van de behandeling van Marshall door zijn (witte) collega's hangt over Thomas' eigen loopbaan aan het Hooggerechtshof.
Toen Thomas tien jaar oud was, stuurde zijn grootvader hem naar een volledig witte katholieke kostschool. Maar terwijl zijn grootvader trots over hem vertelde op de lokale bijeenkomsten van de National Association for the Advancement of Colored People (naacp), verkeerde Thomas in een staat van verwildering. Hij had tien jaar lang tussen nagenoeg uitsluitend zwarte mensen gewoond; nu was hij ineens omringd door alleen maar witte mensen. In een profiel inThe Atlanticuit 1987 citeerde Thomas uit zijn hoofd de woorden van Richard Wright inBlack Metropolis:'Maar de Amerikaanse zwarte, kind van een cultuur die hem verplettert, wil vrij zijn op de manier waarop witte mensen vrij zijn. Iets anders wensen zou voor hem ondenkbaar zijn.'
Thomas werd elke dag geconfronteerd met hoe anders hij was - in sociaal en economisch opzicht, in de manier waarop hij werd behandeld, en in de manier waarop hij werd uitgezonderd door de andere studenten. Als het licht uitging, zeiden zijn klasgenoten: 'Lachen, Clarence, dan kunnen we je zien.' Wanneer de andere studenten op de vrije donderdag naar de bioscoop gingen, bleef Thomas achter. Bioscopen waren, net als restaurants, nog steeds gesegregeerd.
Aanvankelijk wilde Thomas priester worden, en in 1967 schreef hij zich in bij het Immaculate Conception Seminary in Missouri. Hij maakte er het jaar niet af. Toen het nieuws dat Martin Luther King Jr. was neergeschoten in Memphis de campus bereikte, zei een van de witte leden van het seminarium: 'Goed zo, ik hoop dat de klootzak sterft.'
Thomas verliet het seminariumen keerde terug naar het huis van zijn grootvader, die hem woedend uit huis zette omdat hij zijn opleiding tot priester eraan had gegeven. Na enkele maanden gewerkt te hebben in verschillende tijdelijke baantjes, schreef Thomas zich in aan het College of the Holy Cross en koos Engelse literatuur als zijn hoofdrichting. Hij begon er terwijl het in zijn hoofd stormde. Tijdens de eerste zomer bleef Thomas op de campus en voerde hij lange gesprekken met vertegenwoordigers van de Students for a Democratic Society over Marx en de positie van zwarte Amerikanen. Hoewel hij niet alles begreep, schreef hij inMy Grandfather's Son,begon hij door te krijgen dat de pogingen van zijn grootvader en anderen om binnen het systeem verandering af te dwingen op niets waren uitgedraaid.
'Wat was het nut van werken binnen het systeem?' vroeg hij zich af. 'Segregatie, lynchpartijen, verordeningen voor zwarten, slavernij; de eindeloze litanie van onrecht raasde door mijn hoofd. Was de tijd van beleefd en vreedzaam protest niet voorbij? Kijk naar wat het had opgeleverd voor Dr. King en Bobby Kennedy - om niet te spreken over Daddy, tante Tina en de miljoenen andere inschikkelijke, zelf-verblinde zwarten die de regels volgden. Zou het kunnen zijn dat die regels weinig meer waren dan een sinister bedenksel van witte mensen om zwarte mensen zich te laten schikken naar de onderdrukkende machinaties van de Amerikaanse samenleving? Die zomer wierp ik alle opvattingen die ik had meegekregen van mijn grootvader en de nonnen van me af, zoals Clark Kent zijn pak opentrekt. De mist trok op uit mijn hoofd. Ik begreep wat er aan de hand was, wie ervoor verantwoordelijk gehouden moest worden, en wat ik moest doen. Ik was eenangry black man.'
Aan Holy Cross leerde Thomas niet alleen het werk van Marx kennen, maar belangrijker: dat van Malcolm X en de Black Panthers. Thomas en zijn vrienden richtten de Black Student Union (bsu) op, geïnspireerd door het werk van Malcolm X. De bsu omarmde zwartheid als een culturele en politieke identiteit. Zelfs binnen het radicale milieu van de bsu, schrijft Robin, viel Clarence Thomas op vanwege zijn'edgy'raciale bewustzijn. Als hij op de campus een gemengd stel zag, donderde hij luidkeels: 'Zie ik daar een zwarte vrouw met een witte man? Hoe is dat mogelijk?' Tot aan het moment dat hij zijn latere vrouw Virginia 'Gini' Lamp ontmoette in het midden van de jaren tachtig, was hij fel gekant tegen interraciale seks en relaties.
Ruim anderhalf decennium na zijn tijd als student aan Holy Cross, toen hij inmiddels werkte als hoofd van de Equal Employment Opportunity Commission in de regering-Reagan, citeerde Thomas nog altijd uit het blote hoofd de woorden van de held uit zijn studententijd. 'Ik snap niet dat decivil rights-types vandaag denken Malcolm X te kunnen claimen als een van hen (...). Hij veegde de vloer aan met integrationisten.'
Hoewel Thomas een portret van Frederick Douglass in zijn werkkamer heeft hangen, is hij nooit, stelt Corey Robin in zijn studie, wezenlijk anders over de Amerikaanse samenleving gaan denken dan als student aan Holy Cross. Zijn ervaringen daar bevestigden wat hij door de jaren heen steeds sterker begon te vermoeden. InMy Grandfather's Sonschreef Thomas dat hij, na zijn ervaringen als jonge jongen aan de kostschool en het seminarium, vreesde dat hij nooit onder de vergruizende druk van segregatie uit zou komen. 'Hoe hard ik ook werkte, en hoe slim ik ook was, een wit persoon kon altijd tegen me zeggen: "Blijf proberen, Clarence, ooit ben je net zo goed als wij", wetende dathij,en niet ik, daarover het oordeel zou vellen.'
Er is niets waardoor je aan een zwarte huidskleur kunt ontsnappen, besefte hij. Het maakt niet uit hoe goed je bent opgeleid of hoe goed je bent in wat je doet, 'je zult nooit dezelfde contacten of kansen hebben, je zult nooit als gelijk aan witte mensen worden gezien'.
Thomas, stelt Robin,is nooit wezenlijk anders over de Amerikaanse samenleving gaan denken dan hoe hij er als Holy Cross-student over dacht. Zijn opvattingen zijn door de jaren heen wellicht minder militant geworden en zijn politieke oriëntatie veranderde vanflirtagesmet marxisme naar conservatief - een hoogst uniek en voor buitenstaanders soms ondoorgrondelijk amalgaam van de ideeën van Malcolm X en de waarden over hard werk en mannelijkheid van zijn grootvader. Maar Thomas' analyse over de aard van de Amerikaanse samenleving is, in wezen, onveranderd.
In een publiek optreden in 1996, toen hij vijf jaar Hooggerechtshofrechter was, sprak Thomas open over zijn politieke opvattingen. Hij was naar eigen zeggen linkser dan links en stemde met tegenzin op de Democratische presidentskandidaat George McGovern omdat hij hem te conservatief vond. De moderator wilde weten hoe het mogelijk was dat Thomas, als voormalig 'McGovernliberal',toch zo conservatief was geworden, maar hij onderbrak haar: 'Ik was nooit een liberal. Ik was eenradical.'
Thomas' nadrukkelijke verwerping van het etiket liberal wijst op een belangrijk en blijvend motief in zijn wereldbeeld: een diepe weerzin tegen de pretenties van de witte liberale elite. De pogingen van die elitaire binnenwereld om de door slavernij, segregatie en racisme benadeelde zwarte Amerikanen de hand te reiken, zijn niet wezenlijk bedoeld om iets aan hun positie te verbeteren. Het zijn pogingen om hun eigen geweten te sussen en om zich in de positie te manoeuvreren waar zij nog altijd de (witte) elite zijn, poortwachters van de Amerikaanse meritocratie. Thomas heeft de vernederingen door de poortwachters nooit weten af te schudden, met zijn rechtenstudie aan Yale als dieptepunt. Na het afronden van zijn studie aan Holy Cross ontving hij het aanbod voor een volledige studiebeurs voor de rechtenfaculteit van zowel Harvard als Yale. Hij koos voor het in zijn ogen liberalere Yale.
De periode waarin hij zich aanmeldde viel echter samen met een toenemend bewustzijn aan universiteiten om zich in het toelatingsbeleid rekenschap te geven van de voorrechten of juist de historische achterstellingen van groepen. De leiding van de rechtenfaculteit van Yale had in het jaar dat Thomas werd toegelaten een minimumquotum vastgesteld van ten minste tien procent zwarte studenten. Thomas had in zijn aanmelding, op aansporen van vrienden, enige nadruk gelegd op zijn eigen achtergrond, op zowel zijn sociale klasse als op zijn raciale identiteit. Hoewel hij buitengewoon intelligent was, hard werkte, en zelf altijd uitsluitend op zijn eigen kwaliteiten beoordeeld wilde worden, bleef het Yale-quotum altijd als een stigma aan hem kleven. 'Elke dag moest je jezelf bewijzen omdat men aannam dat je dom was en het niet verdiende om op basis van je eigen verdienste aan Yale te studeren.' Toen hij afstudeerde en zijn diploma in een glanzende lijst ontving, plakte hij er een prijsstickertje op van 0,15 dollar van een pakje sigaretten. Meer dan dat was het, besloot hij, na zijn 'vergissing' om iets over zijn identiteit prijs te geven in zijn aanmelding voor Yale, niet waard.
Zijn ervaringen aan Yale bevestigden voor Thomas dat de pogingen van de liberale elite om hun scholen en instituties diverser en beter geïntegreerd te maken altijd op een funeste manier vermengd waren met de nog veel sterkere ambitie om de bestaande klassenhiërarchie van de Amerikaanse samenleving in stand te houden, en hun eigen posities (en die van hun kinderen) te beschermen. 'Iets aan de klassenpositie van witte liberalen', schrijft Robin, 'zette witte liberalen ertoe aan om zwarte Amerikanen een helpende hand toe te steken, en ze er tegelijkertijd voortdurend aan te herinneren dat ze hulp hadden gekregen.' Thomas kent dat maar al te goed. Nadat hij was ingezworen als hoofd van de Equal Employment Opportunity Commission, hief Reagans plaatsvervangend procureur-generaal bij wijze van toost zijn glas en zei: 'Ik ben trots om hier te staan, omdat Clarence Thomas het beste voorbeeld is van de juiste soort affirmative action die op de juiste manier werkt.'
De opmerking sneed Thomas door de ziel, maar verankerde zijn stelligheid. 'Ik denk niet dat zwarte mensen wie dan ook maar iets verschuldigd zijn. Niemand heeft ons in dit land ook maar enige gunst verleend,buddy. Dit hele ding over dat ze me aan Yale hebbenlatenstuderen - dat soort dingen beledigen me. Alles wat ze ooit deden was proberen ons tegen te houden.'
Clarence Thomas geloofde nietdat desegregatie en integratie oplossingen voor de problemen van zwarte mensen zijn. Naar eigen zeggen zou hij het liefst 'de klok terugdraaien naar de tijd toen we nog onze eigen scholen hadden'. Al tijdens zijn studie aan Holy Cross merkte hij op dat veel van zijn zwarte medestudenten op de overwegend witte campus gedesoriënteerd raakten. InMy Grandfather's Sonschreef hij: 'Velen, vermoedde ik, zouden het veel beter hebben gedaan als ze naar een school waren gegaan dichter bij huis, of naar een overwegend zwarte universiteit, waar ze met de alledaagse uitdagingen van jongvolwassenheid hadden kunnen worstelen zonder zich tegelijkertijd bezig te moeten houden met de vraag hoe ze moeten leven te midden van al die witte mensen.'
De les van Malcolm X die Thomas nooit heeft losgelaten is dat zwarte mensen hun eigen instituties moeten ontwikkelen. De Amerikaanse samenleving, stelt Thomas, is onveranderlijk en onverbeterlijk racistisch. Dat is een sociaal feit - het punt is niet zozeer om dat via overheidsbeleid te veranderen, maar voor zwarte mensen om hun eigen weg te vinden, daarbij geholpen door de kleurenblinde Amerikaanse grondwet. In een profiel inThe Atlanticciteerde Thomas Malcolm X uit het hoofd: 'De Amerikaanse zwarte man moet zijn energie richten op het bouwen van zijn eigen ondernemingen en fatsoenlijke woningen. Zoals de andere etnische groepen hebben gedaan, laat de zwarte mensen, waar mogelijk en hoe ook mogelijk, hun geld uitgeven aan hun eigen mensen, hun eigen mensen inhuren, en zo beginnen met het opbouwen van de zelfvoorzienendheid van het zwarte ras. Dat is de enige manier waarop de Amerikaanse zwarte man ooit respect zal ontvangen.'
De rode draad die zich in de vonnissen en doctrines van Thomas aftekent, is een soort institutionele echo daarvan. Thomas beschouwt het niet als zijn taak om de instituties, nog altijd voor het overgrote deel gedomineerd door witte mensen, te laten fungeren zoals witte mensen dat graag zien. Hij is meer dan bereid om de pretenties van witte liberalen te ontmaskeren, zelfs als dat rechtstreeks nadelig is voor de daadwerkelijke materiële positie van zwarte mensen.
Wat affirmative action betreft kreeg Thomas in 2022 de kans om zijn frustraties van vijf decennia af te reageren als nieuwe juridische doctrine. In Students for Fair Admissions vs. Harvard zette de conservatieve meerderheid van het Hof een streep door Harvards toelatingsbeleid. In zijn ondersteunende vonnis trok Thomas van leer tegen de veronderstelde voordelen van diversiteit die de juristen van Harvard hadden aangevoerd in hun verdediging. In soms felle, bijna snerende termen betwistte Thomas dat diversiteit daadwerkelijk gunstig is voor de studenten van Harvard, en suggereerde hij dat het in plaats daarvan veel meer een instrument is voor Harvard om er beter uit te zien voor de buitenwereld. Sinds het vonnis is het aantal zwarte studenten dat tot Harvard is toegelaten voor het eerst sinds jaren gedaald.
De hele carrière van Thomas zou geïnterpreteerd kunnen worden als een lange weg om de persoonlijke vernederingen die hij heeft ervaren, en de vermeende hypocrisie van de egalitaire en democratische pretenties die daaraan ten grondslag liggen, te ontmaskeren. Alleen, zo werkt de wereld niet. Er is geen epische strijd tussen hypocrisie en waarheid; hoogstens is er een strijd tussen eeuwig naar hypocrisie afbuigende pretentie en cynisme. En het is Thomas, die zijn hele loopbaan lang bezig is geweest om te bewijzen dat hij ook in een volledig gelijkwaardige samenleving op eigen kracht aan de top is gekomen, die in het tijdperk-Trump met verbeten grondigheid de juridische fundering legt voor een genadeslag aan datzelfde democratische ideaal.
...