'Heel Nederland wordt aangevallen!' De Finkelstein-formule van Netanyahu

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
21 november 2024
Maak het publiek bang voor een verzonnen vijand, verwijt tegenstanders deze vijand in de kaart te spelen, en verklaar jezelf tot redder van de natie. Met deze truc kaapt Benjamin Netanyahu nu ook de gebeurtenissen in Amsterdam.
Het is vrijdagochtend als ikeen voicebericht krijg uit Israël. De stem van mijn vriendin klinkt bezorgd. Gaat alles goed met me? Ze is zojuist naar de schuilkelder gerend omdat haar dorp wordt bestookt met raketten. Daar vertellen haar buren het verontrustende nieuws: een pogrom in Amsterdam. Als ze de video's bekijkt slaat de schrik haar om het hart. Het Israëlische nieuws spreekt niet alleen van een aanval op Maccabisupporters, maar ook van een jodenjacht en een wegkijkende politie. De echo van de Tweede Wereldoorlog klinkt luid. 'Zie je wel', appt een andere kennis, 'alleen in Israël zijn we veilig.'
Dat ze tijdens een raketaanval vragen of ík in orde ben, lijkt absurdistisch theater. Sinds 7 oktober 2023 zijn in Israël en aan de fronten meer dan zeventienhonderd mensen door oorlogsgeweld omgekomen - burgers, veiligheidsdiensten en soldaten. Buiten Israël is er in dezelfde periode, zo ver ik kan nagaan, maar één dodelijk antisemitisch incident geweest: op 8 oktober 2023 werden in Egypte twee Israëlische toeristen doodgeschoten. Dat je als jood veiliger bent in Israël, is een leugen.
Dat wil overigens niet zeggen dat hetgevoelvan veiligheid onder joden niet ernstig is aangetast vanwege de voortdurende haat die wordt gespuid. Daarover wordt terecht de noodklok geluid. Dat in Amsterdam supporters zijn opgejaagd, is verwerpelijk. Dit laat echter onverlet dat de Israëlische regering de angst voor antisemitisme moedwillig aanwakkert en kritiek op Israël gelijkstelt met jodenhaat omdat dit - ogenschijnlijk - het bestaansrecht van het land én de huidige oorlogshandelingen rechtvaardigt.
Veel Israëliërs zijn zich trouwens wél bewust van de cijfers. Sinds begin 2023, toen de rechts-populistische regering de rechtsstaat begon af te breken, verliet een gestage stroom van hoogopgeleide, welgestelde Israëliërs het land. En toen kwam 7 oktober. Het idee dat je in Israël veilig was omdat het leger je zou beschermen, werd ontmaskerd. In de maanden daarna sneuvelde nóg een aloude mythe: dat de overheid altijd prioriteit zou geven aan het bevrijden van burgers die in vijandige handen waren gevallen. Met verbijstering zagen Israëliërs hoe de gijzelaars aan hun lot werden overgelaten. De emigratiestroom werd nu een ware exodus. Hoewel exacte cijfers lastig te verifiëren zijn, verlieten tussen oktober 2023 en maart 2024 meer dan veertigduizend Israëliërs het land. Paradoxaal genoeg ontving het land in dezelfde periode ruim twintigduizend joden uit de diaspora, die naar Israël kwamen vanwege antisemitische bedreigingen in hun eigen land.
Was de regering-Netanyahu de eerste groep eerst liever kwijt dan rijk, de laatste tijd draait dat om. Het zijn namelijk vooral artsen, wetenschappers, IT'ers en hightechondernemers die vertrekken. Ze nemen niet alleen zichzelf, maar ook hun investeringen, spaargeld en pensioenen mee. De economie zucht onder deze kapitaalvlucht: meer dan twee miljard dollar verdween naar het buitenland. Het gevolg is een snel stijgende staatsschuld, die alsmaar prangender wordt omdat Israëls kredietwaardigheid in de afgelopen jaar al twee keer is afgeschaald. In combinatie met de torenhoge oorlogsuitgaven stevent het land af op een diepe recessie.
Wie denkt dat dit het eindevan de regering zal inluiden, heeft het mis. Als geen ander weet premier Benjamin Netanyahu 'Amsterdam' aan te grijpen om joden wereldwijd ervan te doordringen dat ze enkel in Israël echt veilig zijn. Daarmee misleidt hij niet alleen zijn eigen bevolking, maar draait hij ook westerse leiders een rad voor ogen. Want hoezeer de Nederlandse regering ook moeite zal doen om antisemitisme 'hard' aan te pakken, voor Netanyahu zal het nooit genoeg zijn.
Het is nog vroeg die vrijdagochtend als hij zijn staf bij elkaar roept voor een crisisberaad, dat vrijwel onmiddellijk op X wordt uitgezonden. In dewar roomzitten ministers en adviseurs rondom een scherm vol data. 'Ik heb Schoof gesproken', zegt Netanyahu bij binnenkomst, 'en die noemde dit antisemitisme. Ik was het daarmee eens.' Hij trekt de vergelijking met de Kristallnacht. De aanwezigen knikken. 'Dit is radicaal antisemitisme. Heel Nederland wordt aangevallen, want nu zijn het de joden, maar in feite loopt het hele land gevaar.'
Prioriteit gaat naar die Israëliërs die vermist worden, want hoewel er geen aanwijzing is dat ze ontvoerd zijn, 'kan dat natuurlijk niet uitgesloten worden'. De angst op de gezichten is invoelbaar: niet weer een 7 oktober. 'We zullen erop toezien dat alle schuldigen streng worden gestraft. Er zijn camera's, er zijn inlichtingen.' Hoe de Israëlische regering precies invloed zal uitoefenen op de Nederlandse strafvervolging blijft in het midden.
In de uren die volgen wordt gesproken van een reddingsoperatie door vliegtuigen van de Israel Defense Forces (idf). En hoewel dit niet gebeurt - El Al vliegt de belaagde supporters terug -, profiteert Netanyahu volop van zijn hernieuwde imago als 'redder van de natie'. Hij stuurt de zojuist benoemde buitenlandminister Gideon Sa'ar naar Nederland, die herhaalt dat hij erop zal toezien dat de 'barbaren' streng worden gestraft.
Op alle mogelijke manieren wordt het gevoel van crisis gecultiveerd. Nu begin ik te begrijpen waarom mijn vriendinnen het idee hebben dat Nederland in brand staat en ik persoonlijk gevaar loop. Ze geruststellen is lastig, want de stroom van alarmerende informatie gaat onverminderd door. Netanyahu heeft inmiddels tijd gehad om zijn verhaal aan te scherpen. Op 10 november zegt hij op X: 'Er zijn in Holland twee aanvallen op joden gaande: die in Den Haag, door het Internationaal Strafhof, en die in Amsterdam. Beide beogen ons te verdrijven, ons het zelfbeschikkingsrecht te ontnemen en in feite ons leven zelf onmogelijk te maken. Zo ging het tijdens de Kristallnacht en zo gaat het nu. Met dit verschil: nu hebben we een land.'
In Netanyahu's universum zijn de internationale rechtsorde, het nazisme, rellende taxichauffeurs en scooterjongens allemaal pionnen in hetzelfde antisemitische complot. De afdronk? Alleen onder mijn leiding zijn joden echt veilig.
Er is de afgelopen wekenveel gezegd over het gemak waarmee westerse leiders Netanyahu's woordkeuze die ochtend overnamen. Wat daarbij onderbelicht bleef, is waaróm Netanyahu zich ineens zo bekommerde om Israëlische burgers in nood - een houding die in schril contrast staat met zijn voortdurende onverschilligheid ten opzichte van de slachtoffers van 7 oktober.
Het maken van de vergelijking met historisch antisemitisme diende een dubbel doel: de aandacht afleiden van het beschamende feit dat eerder die week een paar van zijn vertrouwelingen waren gearresteerd, én de wereld overtuigen dat alleen hij dit kwaad kan uitroeien. Het werkte. Dit was overigens niet voor het eerst dat hij als een feniks uit de as van zijn eigen falen wist op te rijzen. Deze keer had het niet alleen effect op de Israëlische politiek, ook Nederland liet zich erdoor meeslepen.
De tactiek die Netanyahu hier gebruikt, staat bekend als de 'Finkelstein-formule'. Om die te doorgronden moeten we terug naar 1996. Een half jaar na de moord op premier Yitzhak Rabin zou diens plaatsvervanger, Shimon Peres, het in de verkiezingen opnemen tegen Netanyahu. De Oslo-akkoorden hadden een basis gelegd voor een pad naar een Palestijnse staat en hoewel dit plan werd gedwarsboomd door zelfmoordaanslagen van Hamas, was een meerderheid van de Israëliërs voor het vredesproces. Netanyahu, die zich tegen deze tweestatenoplossing uitsprak, stond er in de peilingen beroerd voor. Rabins moordenaar kwam uit rechts-nationalistische gelederen die hevig protesteerden tegen de Oslo-akkoorden, waarbij ze rondliepen met demonstratieborden waarop premier Rabin in nazi-uniform was afgebeeld. Achteraf beweerde Netanyahu dit niet te hebben gezien. Toch werd hij alom beschouwd als de kwade genius achter de moord op Rabin. Niemand gaf hem ook maar enige kans.
Maar Netanyahu had een geheim wapen. Hij was opgegroeid in Amerika en had van dichtbij gezien hoe Ronald Reagan won van de Democraten. De stille man achter deze Republikeinse overwinning was Arthur Finkelstein en dus haalde Netanyahu hem als campagneleider naar Israël. Dat Finkelstein geen Ivriet sprak en weinig wist van de lokale politiek deed er niet toe. Zijn mediastrategie volgde immers altijd hetzelfde patroon: kies een vijand, zorg dat de angst voor die vijand flink wordt opgepookt, beschuldig de politieke tegenstander ervan de vijand in de kaart te spelen en beloof de kiezer dat jij, en jij alleen, vrede en veiligheid kunt brengen.
Ineens werd de Israëlische tv overspoeld met reclameblokken waarin Peres in donkere kleuren met de Palestijnse leider Arafat werd afgebeeld. 'Peres verdeelt Jeruzalem', stond erbij. Dat was een regelrechte leugen, want de Oslo-akkoorden zeiden niets over de status van Jeruzalem, maar het werkte. Peres kwam synoniem te staan met het verkwanselen van de hoofdstad. De terroristische aanslagen waren ineens zijn schuld, in plaats van die van Hamas. Peres, een politicus van de oude stempel, kon zich niet voorstellen dat kiezers dit soort nonsens zouden geloven. Met als gevolg dat Netanyahu vanuit een achterstand van dertig procent toch als winnaar uit de bus kwam.
Arthur Finkelstein en zijn leerling George Birnbaum zouden deze truc nog een aantal malen herhalen, zoals in Bulgarije, Roemenië en Hongarije. In het laatste geval hielp Finkelstein Viktor Orbán aan de macht door George Soros tot volksvijand te verklaren.'Arthurs kids',zoals zijn protegées Larry Weitzner, Tony Fabrizio en Roger Stone werden genoemd, hielpen Donald Trump aan zijn eerste overwinning door Hillary Clinton af te schilderen als 'elitaire narcistische leugenaar'. Finkelstein stierf in 2017, maar zijn formule was inmiddels wereldwijd door populistische leiders omarmd. Kies een vijand, zorg dat het publiek er bang voor wordt, ondermijn je tegenstander door hem te beschuldigen van verraad en presenteer jezelf vervolgens als de redder van de natie.
Het is een ijzersterke formule.Angst is als de Japanse duizendknoop: als het zich eenmaal heeft genesteld, kom je er niet zo makkelijk meer van af. Sterker nog, sommige vijandnarratieven worden vanzelf waar: hoe meer je iets of iemand als vijand behandelt, hoe groter de kans dat deze zich op den duur ook als vijand gaat gedragen.
Toch heeft de formule ook nadelen. Wat als je je in de vijand vergist? Jarenlang benadrukt Netanyahu dat Iran een existentieel gevaar vormt - ook al weerspreken experts dit - en dat alleen hij,mister security,Israël kan beschermen. Op 7 oktober 2023 blijkt de echte vijand echter Hamas te zijn. Deze dodelijke misrekening wordt hem zwaar aangerekend, zijn populariteit maakt een duikvlucht. Toch piekert hij er niet over om af te treden. 'Je wisselt niet van leider tijdens een oorlog', beweert hij. Zolang de strijd voortduurt is de premier gevrijwaard van vervelende onderzoeken en mogelijke verkiezingen.
Ondertussen weet hij wat hem te doen staat: de oorlog rekken. Dat is echter niet genoeg. In termen van Finkelstein is Hamas als vijand namelijk ongeschikt, want niemand betwist hun kwaadaardigheid. Om er politiek gewin uit te halen, moet het vijandbegrip worden opgerekt. En dus worden álle Palestijnen en iedereen die enig begrip voor de Palestijnse zaak toont, tot vijand verklaard. Dat de meeste moslims niets van Hamas moeten hebben, doet er niet toe. Zelfs wie solidair is met het lijden in Gaza, wordt van antisemitisme beschuldigd. Dat overkomt Israëliërs die het wagen voor een wapenstilstand te pleiten. In een sterk staaltjevictim blamingverdenkt Netanyahu de zwaar getraumatiseerde families van de gijzelaars ervan 'Hamas in de kaart te spelen'. Ze doen er beter aan thuis te blijven en het leger het werk te laten doen.
Het ergste moet dan nog komen. Als eind augustus zes gegijzelden bij het naderen van Israelische troepen door Hamas in koelen bloede worden geëxecuteerd, is de woede van het publiek ongekend. Massa's demonstranten gaan de straten op om een wapenstilstand te eisen. Netanyahu dreigt de grip te verliezen.
Dan publiceert uit het schijnbare niets het DuitseBildeen document van de computer van Hamas-leider Yahya Sinwar, dat spreekt over 'psychologische druk op de families van de gijzelaars, zodat ze zich verzetten tegen de vijandige overheid'. Niet lang daarna heeft ookThe Jewish Chronicleeen scoop: Sinwar wil met gijzelaars via Egypte naar Iran vluchten. Het werkt. Onmiddellijk dooft het vuur van de demonstraties, want niemand, zelfs niet de meest verstokte vredesdemonstrant, wil een instrument van Hamas zijn.
Begin november is Sinwar dood. De zojuist ontslagen minister van Defensie Yoav Gallant vertelt de familieleden van de gijzelaars dat 'de militaire operatie in Gaza feitelijk voorbij is'. Ook Hezbollah is een zware slag toegebracht. En aartsvijand Iran? Met een uitgeschakelde luchtafweer kan het niet veel meer beginnen. Israël heeft aan de wereld getoond dat ze ondanks het fiasco van 7 oktober nog steeds over het sterkste leger van het Midden-Oosten beschikt. De existentiële dreiging - zo die er ooit was - is gemitigeerd.
Dit is geen goed nieuwsvoor Benjamin Netanyahu. Zonder vijand kan hij politiek niet overleven. Niet alleen staan rechtszaken en onderzoekscommissies klaar om hem ter verantwoording te roepen, er wordt ook een aantal beschamende onthullingen gedaan. Meerdere leden van Netanyahu's staf worden gearresteerd. Ze hebben inlichtingenofficieren omgekocht om aan geclassificeerde informatie te komen. Deze 'bronnen' vanThe Jewish ChronicleenBildzijn daarna aangepast aan Netanyahu's narratief om tot slot aan buitenlandse media te worden gelekt. Ook de stafchef blijkt met de notulen én de tijdlijn van 7 oktober te hebben geknoeid om de premier van blaam te zuiveren. Meer dan ooit heeft Netanyahu behoefte aan een nieuwe vijand.
Enter: Amsterdam. De nieuwe vijand blijkt eeuwenoud: wereldwijd antisemitisme. Stap twee, angst zaaien, gaat hem moeiteloos af.
Nu volgt stap drie. De premier verwijt het juridisch apparaat, de veiligheidsdiensten en het journaille dat ze een vijfde colonne vormen. 'Terwijl wij druk zijn om Israël te verdedigen tegen internationale vijanden die uit zijn op onze vernietiging, is hier een nieuw front geopend: die van onderzoeken, leugens en lekken. Het is een klopjacht op de staat.'
Als ik de vriendin suggereer dat Netanyahu veel te winnen heeft bij deze affaire, zegt ze: 'Ik haat Bibi. Maar dit heeft er niets mee te maken. Ik voel me ook onveilig in Europa. Dan maar liever hier.' In de schuilkelder, denk ik er achteraan.
Netanyahu zal de komende tijd zijn best doen om de oorlog te laten voortduren. Dat zal lastig worden, want Trump heeft laten weten daar niets voor te voelen. Bovendien lijkt hij nu echt voor de rechter te moeten verschijnen. Welk konijn zal Netanyahu deze keer uit zijn hoed toveren om zijn hachje te redden? En wie zal daar het slachtoffer van worden?
In het laatste interview voor zijn dood bekende Arthur Finkelstein in een moment van openhartigheid:'I wanted to change the world. I did that. I made it worse.'Het bleken profetische woorden. Want ook als Netanyahu's dagen geteld zijn, zal Finkelsteins formule blijven doorwerken - in Israël, maar ook bij ons. Laat deze geschiedenis een les zijn. De kunst is om de formule te herkennen en hyperkritisch te zijn als een populistische politicus met een vijand op de proppen komt. Dat vereist enorme moed, want in het gunstige geval noemt men je naïef, in het ongunstige geval word je van verraad beticht. Laat je daar niet door van de wijs brengen.
Mouneb Taim / Anadolu / ANP | Fans van Maccabi Tel Aviv op de Dam voorafgaand aan de UEFA Europa League-wedstrijd tussen Maccabi Tel Aviv en Ajax in Amsterdam, 7 november 2024