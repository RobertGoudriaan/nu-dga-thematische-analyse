Geploeter Technologica Marcel Möring

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
15 september 2022
Leven, koken en slapen doe je nu in één hok van drie bij vijf. Voor woongenot moet je welgesteld zijn. Of erg handig én niet in Nederland wonen.
Ergens in België restaureren Marina en Illia, een Russisch-Oekraïens echtpaar, een meer dan honderd jaar oude hoeve en daarvan doen ze verslag op YouTube. Ze hebben geen bouwkundige achtergrond. Hun vaardigheden ontlenen ze aan instructies die ze vinden op het net en soms aan de opmerkingen van volgers. Af en toe moet ik me beheersen om niet ook iets in de groep te gooien: 'In verband metselen! In godsnaam: metsel in verband!' Of zoiets. Maar commentaar, hoe goed bedoeld ook, is altijd mosterd na de maaltijd. Tegen de tijd dat ik klaar ben met tikken heeft Illia al een hele muur opgetrokken.
De problemen zijn groot en verschillend. Er moet water worden aangelegd, de put is afgedekt met een plaat van gewapend beton en die moet eerst in stukken worden geslagen met een moker. Veel houten lateien zijn rot en die moeten worden uitgehakt en vervangen. Omdat Marina en Illia de rest van hun leven in de hoeve willen doorbrengen nemen ze geen halve maatregelen. Dus isoleren ze alle buitenmuren van de honderdtwintig jaar oude boerderij en als mensen van hun tijd doen ze dit met klimaatneutraal materiaal. En zo is er dan een YouTube-aflevering waarin hij eindeloos hennepblokken staat te zagen en die niet in verband op elkaar lijmt, terwijl zij de spouw vol schept met hennepvlas. Het is een ontroerend soort monnikenwerk van een paar dat een huis en een toekomst bouwt.
Het zijn lieve mensen, Marina en Illia, de hoeve is mooi en de omgeving prachtig. Je hoopt dat het allemaal goed gaat en dat zij, hun twee kinderen en Anneke de aangelopen kat, lang en gelukkig zullen leven in de gerestaureerde boerderij. Je bekijkt hun wekelijkse geploeter dan ook met een mengeling van hoop en vrees. Intussen is het gezin overigens uitgebreid met familieleden die Oekraïne zijn ontvlucht. Zo komen veel geschiedenissen samen in een Vlaamse boerderij die zelf al zo zwanger is van het verleden. Het is materiaal voor literaire fictie.
Net als Marina en Illia heb ik leren stuccen, loodgieten, metselen, elektra aanleggen, dakdekken, vloeren leggen, schilderen en timmeren door te kijken hoe de vakmensen het doen, door vragen te stellen en door het gewoon maar te proberen. Techniek is altijd logisch. Wie denkt voordat hij doet kan bijna alles aanpakken. Wat niet wil zeggen dat het altijd van een leien dakje gaat. Ik heb drie keukens gebouwd en over de laatste droom ik nog wel eens. Scheve muren in oude huizen en rechte kasten gaan slecht samen. Na twee dagen zagen, timmeren en monteren heb ik de hele boel gesloopt om eerst een waterpas en loodrecht frame te bouwen. Tegen die tijd waren de kasten doorzeefd met boor- en schroefgaten die gevuld en geschilderd moesten worden wilde de keuken er niet uitzien als iets waarop iemand een hagelgeweer had leeggeschoten.
Waar Marina en Illia bouwen aan hun toekomst in de hoeve heb ik mijn vaardigheden ontwikkeld in de wetenschap dat al dat geploeter voorbereiding was op een huis dat ooit zou komen. Ik heb daar beelden bij die stammen uit mijn tienerjaren. Een middelgrote boerderij (woonhuis), met een aardige schuur, een stevige eik, moestuin achter, voortuintje met pad naar de deur. Niet helemaalin the middle of nowhere,maar ook niet midden in een dorp. Van alle huizen die ik heb opgeknapt/gerenoveerd is dit het enige waarvan ik vermoed en hoop dat het een plek is om te blijven. Alle vorige (22) waren tijdelijk. Ze waren fijn, of minder fijn. Maar geen verliet ik met pijn in het hart. Steeds trok ik deur achter me dicht en begon als van een last bevrijd aan een nieuwe fase in mijn wooncarrière. Nurture? Nature? Ik weet het niet. Mijn romantische ik zegt 'alleen in mijn gedichten kan ik wonen', maar mijn pragmatische innerlijke tegenstem vindt dat gelul en zegt dat mijn onvermogen om ergens thuis te zijn veel heeft te maken met mijn afkeer van het menselijk bedrijf en dat ik daar eens mee moet ophouden want de mens is mens in het aangezicht van de ander en dat soort shit.
De vraag is of het nog wel realistisch is, zo'n gedroomd thuis. De onbetaalbaarheidslijn is opgekropen van Zwolle naar Assen. Het zal niet lang meer duren of ook een vervallen arbeiderswoninkje in Wierum is niet meer op te brengen. Woongenot is iets voor de welgestelden geworden. Ieder ander, van de student tot de middenklasser, van de bijstandsmoeder met een dossier bij de Belastingdienst tot de zzp'er, moet zich tevreden stellen met ondermaatse vormen van onderdak. Samen met anderen, in appartementen van 42 vierkante meter die als 'moderne studio' worden aangeprezen, eindeloos op kamers, bij vader en moeder, in buurten waar de uitzichtloosheid zichtbaar en voelbaar is, in caravans en containers.
Mijn 26 jaar oude dochter betaalt zich blauw aan een rechttoe, rechtaan hok van drie bij vijf waarin koken, slapen en leven plaats dient te vinden. Ze is er blij mee omdat ze nu geen ruimte hoeft te delen met drie anderen van wie de ideeën over hoe een huishouden dient te worden gevoerd niet zozeer afwijken van de hare als wel non-existent zijn. Toen ik 26 was woonde ik in een huis met drie slaapkamers, een grote woonkamer, een even grote keuken en een binnenplaats. Ik betaalde minder dan de helft van wat mijn dochter kwijt is.
2022 en het is een en alWer jetzt kein Haus hat, baut sich keines mehr.Arm land, dat zijn inwoners geen behoorlijk dak boven het hoofd kan bieden.
Techniek is altijd logisch. Wie denkt voordat hij doet kan bijna alles aanpakken