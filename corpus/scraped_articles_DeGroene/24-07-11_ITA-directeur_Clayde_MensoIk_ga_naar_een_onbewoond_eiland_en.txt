ITA-directeur Clayde Menso Ik ga naar een onbewoond eiland en ik neem mee...

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
11 juli 2024
'Van het idee om op een onbewoond eiland te zitten, krijg ik eerder een apocalyptisch en beklemmend dan een ontspannen gevoel. Ik vrees eenzaamheid. Een boek dat me zou kunnen helpen om met die eenzaamheid om te gaan, isDe wandvan Marlen Haushofer. Ik heb het zelf nog niet gelezen, maar onze artistiek directeur Eline Arbo maakt komend jaar een solovoorstelling met Chris Nietvelt over dit boek en raadde mij het aan.
Het verhaal gaat over een vrouw die haar vrienden bezoekt in een buitenhuis in Oostenrijk. Op een ochtend komt ze erachter dat ze alleen is. Ze gaat op onderzoek uit en in de bergen stuit ze op een glazen wand die haar isoleert van de rest van de wereld. Door het glas ziet ze een boer versteend in een verder onaangetast landschap staan. Alleen een hond, kat en een koe houden haar gezelschap. Naast het feit dat ze zichzelf opnieuw moet uitvinden, moet ze ook haar verhouding met de natuur herzien. Ze besluit te gaan schrijven, zodat ze 'haar' taal niet verliest en mentaal gezond blijft. Ik denk dat dit boek mij de handvatten kan bieden om te overleven als ik helemaal alleen ben.
Wat betreft muziek kies ik voor een album dat me nooit zal vervelen:The Epicuit 2015 van saxofonist Kamasi Washington (op 10 november staat Washington in Paradiso). Het bevat drie uur aan soul, jazz en funk. Kamasi is bij het grote publiek bekend als saxofonist op het albumTo Pimp a Butterflyvan Kendrick Lamar. OpThe Epicstaan odes aan grootheden als Miles Davis en Coltrane en aan Weather Report. Ik ga goed op dit album. Het is muziek op het hoogste niveau en geeft me genoeg variatie voor lange tijd. Ook het samensmelten van muziekvormen en theater inspireert me in het werk bij ITA. We gaan binnenkort van start met The Bookshop - een nieuw initiatief waar we met kleinschalige optredens, tentoonstellingen en debatten de dialoog aangaan en laten zien wat er leeft in de stad, de samenleving en in de wereld. Ik heb altijd een oprechte interesse in wat mensen drijft en wij nodigen in The Bookshop andere kunstenaars en organisaties uit die daar ook voor gaan. Ik geloof er diep in dat wat wij hier doen veel kan betekenen voor heel veel mensen.
Ik wil ook graag iets van huis meenemen. Daarom kies ik voor een tekening van Raquel van Haver die in onze woonkamer hangt. Van Haver staat bekend om haar expressionistische, sociaal bewogen werken in kleur, maar ze maakt ook de prachtigste pentekeningen. Wij hebben een tekening van Canal Pride meets Eros. Het is een combinatie van een uitbundig Amsterdams tafereel en Griekse mythologie. Iedere dag ontdek ik weer iets nieuws in het werk. Voor mij staat de schoonheid van de kunsten symbool voor alles waar ik van houd, maar ook de relatie met de stad Amsterdam is me in dit werk dierbaar, evenals de link met het thuisfront.
Als luxe heb ik na lang wikken en wegen gekozen voor een Projector-lamp met ingebouwde speakers. Liefst op zonneenergie en met de mogelijkheid om als opslag te dienen voor foto's en films. Als het niet bestaat, dan laat ik het wel bouwen voordat ik vertrek.'
Clayde Menso (Amsterdam, 1976) is directeur van Internationaal Theater Amsterdam (ITA). Hiervoor was hij directeur van Amerpodia, gaf hij onder meer leiding aan het Amsterdams Fonds voor de Kunsten en was hij lid van de raad van toezicht van AVROTROS