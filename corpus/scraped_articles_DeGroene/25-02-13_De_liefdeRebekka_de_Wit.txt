De liefde Rebekka de Wit

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
13 februari 2025
Ze hadden het uitgemaakt, alhoewel ze dat woord niet gebruikte. Ze waren uit elkaar gegaan, na jaren net niet uit elkaar te zijn gegaan. Jaren hadden ze naar elkaar gesnakt, bewondering was er geregeld, maar er was ook zoveel gezeik en daar vond ze zichzelf te oud voor geworden. Soms, zei ze, voelt het alsof we elkaar in een andere incarnatie hadden moeten tegenkomen, alsof er iets is aan ons, deze twee mensen met deze particuliere biografieën iemand geworden zijn, met een toon, een taal, een koor van ouderlingen aan wie je toch altijd zult beantwoorden, dat al je puf opgaat aan tegen die verschillen aanbotsen. En je kunt er wel ellenlange gesprekken over voeren, maar als je daar zo moe van wordt dat je de hele tijd vergeet je planten water te geven en geen zin meer hebt om op te ruimen, dan moet je ermee stoppen. Haar partner kreeg jeuk van het woord incarnatie. Het was volgens mij een van de redenen dat ze zo moe was, omdat haar partner veel jeuk kreeg van dingen.
Het ging overigens uitstekend met haar planten, ze deden het eigenlijk wel goed doordat ze het zo vaak vergat. Ze is twintig jaar ouder dan ik, ik vraag me af of haar lichaam voelt zoals het mijne om elf uur 's avonds. Dat is ongeveer het moment dat ik bij vrijwel alle activiteiten die mensen ontplooien in hun leven, hardlopen, naar een festival gaan, salsa dansen, vooral denk: ik moet er niet aan denken. Laat mij maar lekker inkakken op de bank.
Later stuurde ze me nog een lange voicememo, waarin ze zei dat ze weliswaar tegen me had gezegd dat ze uit elkaar waren gegaan, maar dat ze nu dacht dat ze eigenlijk nooit samen waren geweest. Ze waren misschien nooit samen geweest, en daar hadden ze zich nu bij neergelegd.
Een uur later kreeg ik weer een voicememo, waarin ze het zo verdrietig vond wat ze net had gezegd. En dat ze het ook niet goed begreep. Want als ze nooit samen waren geweest, zei ze, hoe kan het dan dat ik overal waar ik kom denk: o, deze trui zou écht iets voor haar zijn, en als ik boodschappen doe dat ik - zonder dat ik het doorheb - thuiskom met een extra haring.