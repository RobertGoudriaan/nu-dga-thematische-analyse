Onheil Kroniek van kunst&cultuur

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
18 april 2024
FILM Chlopi
Eenmaal gezien staat deze film op je netvlies gebrand:Chlopi(boeren), gebaseerd op de gelijknamige roman waarmee Wladyslaw Reymont in 1924 de Nobelprijs voor Literatuur won. De regie is in handen van een echtpaar, de Poolse filmmakers DK en Hugh Welchman. Ze zijn bekend vanLoving Vincent(2017), een film over Van Gogh met een bijzondere productiestijl: live gedraaide scènes frame voor frame met de hand overgeschilderd, zodat het geheel een constant bewegend olieverfschilderij vormt. OokChlopiis op deze manier gemaakt, wat die verbluffende kijkervaring oplevert.
Het verhaal speelt zich aan het begin van de twintigste eeuw af in een boerengehucht op het Poolse platteland, waar de dromerige, beeldschone Jagna de hoofden van alle mannen op hol jaagt, ook die van Boryna en Antek. Probleem: Boryna en Antek zijn vader en zoon, de eerste de rijkste boer van het district, de tweede geen cent te makken, en hij is al getrouwd. De moeder van Jagna ziet de bui al hangen, net alsof zij genoeg melodramatische romance-boeken heeft gelezen en derhalve weet wat voor tragiek dit allemaal kan opleveren. In ruil voor een stukje land geeft ze Jagna aan Boryna. Hiermee is de kous af, zou je denken. Zo gaat dat nu eenmaal in zo'n context.
Dit tamelijk banale gegeven - soms is het net of je naar een soap kijkt - staat in schril contrast tot de lyrische beelden waar de Welchmans mee voor de dag komen, bijvoorbeeld de seizoensovergangen die de vier delen van het verhaal markeren. De kleuren van lucht en aarde, van velden in bloei of vogels hoog in de lucht, zijn fel en diep. Bijzonder: de lichtval is niet het gevolg van techniek toegepast op een traditionele filmset, maar van olieverf die vele kunstenaars op een speciale manier hebben aangewend. Een specifiek moment is onvergetelijk: wanneer de camera na Jagna's huwelijksfeest een kille winternacht onthult. Dit is, naast een voorbode van komend onheil, spectaculair om te zien.
Ondanks de visuele pracht blijken de makers ongeveer halverwege het verhaal moeite te hebben om de volle complexiteit van een epische roman te vangen. Dan praten de personages opzichtig in clichés: 'Je bent als de aarde, je schenkt mij leven.' Gelukkig trekken de regisseurs dit richting het einde weer recht, vooral als het lot van Jagna duidelijker wordt. Haar wacht een leven zoals dat van haar moeder: hard werken, buigen naar de wil van de man, kinderen krijgen. Als blijkt dat Jagna vanwege haar wilde, creatieve geest zo niet kan leven, neemt de gemeenschap haar verzet op als teken van losbandigheid. Iedere man in de wijde omgeving wil haar en dat is natuurlijk haar eigen schuld. Dan blijkt ook de thematische motivatie voor dat overschilderen - de lelijke wereld mooier maken, die zien zoals Jagna haar ziet. En dat lukt ook nog.
Gawie Keyser
Te zien vanaf 18 april
Paradiso Entertainment | Chlopi, een constant bewegend olieverfschilderij