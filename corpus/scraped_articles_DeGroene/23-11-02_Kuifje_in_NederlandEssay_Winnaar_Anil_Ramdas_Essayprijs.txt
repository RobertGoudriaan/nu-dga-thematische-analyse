Kuifje in Nederland Essay Winnaar Anil Ramdas Essayprijs

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
2 november 2023
De immigrant die zijn innerlijke wereld geheel denkt te kunnen laten samenvallen met zijn nieuwe land, komt in Nederland bedrogen uit.
Als kind heb ik veel landen gezien:Amerika, China, Saoedi-Arabië, Congo, Egypte. Uiteraard dankzij de boeken over de avonturen van Kuifje, want mijn werkelijke jeugd speelde zich af in een penibele tijd, in Iran, tijdens de oorlog met Irak, onder de soevereiniteit van Allah en de ayatollahs.
In die tijd was mijn geheime tuintje de halfduistere berging in het huis van mijn grootmoeder. Ik leefde als een oester, vrijwel zonder verbinding met de buitenwereld, zelfs zonder verbinding met mijn eigen gemeenschap. In die berging maakte ik mijn ontdekkingsreizen, droeg ik allerlei soorten kleding, probeerde ik eigenaardige smaken uit, vond ik nieuwe, keigoede vrienden en loste ik natuurlijk bij de vleet probleemgevallen op met Kuifje.
Kuifje had voor mij niet de rol van een held. Ik speelde zelf de hoofdrol. Zonder het te beseffen werd er allengs een Kuifje in mij gezaaid. Een Kuifje die naderhand werd gerijpt aan de hand van andere boeken, films en muziek.
Zonder een voorafgaand plan groeide ik op in de kunstwereld en was ik weinig bekend met de maatschappij waartoe ik behoorde, met uitzondering van mijn moedertaal; iets wat ik automatisch en instinctief had geleerd. Dwingende activiteiten, zoals naar school gaan, gaven me niet het verlangen om contact te maken met de samenleving die ik niet begreep. Die samenleving was islamitisch, mijn binnenwereld was integraal seculier. Mijn familie was traditioneel, mijn eigen wereld was modern. In mijn geheime wereld waren Kuifje, films van Bergman, boeken van Hermann Hesse en de muziek van Jim Morrison in omloop; een gemengde cultuur van België, Zweden, Duitsland en Amerika, terwijl de Iraanse samenleving dogmatisch en beheerst was. Dus ik en mijn Kuifje waren volledig geïsoleerd.
In 2012 migreerde ik voor het eerst fysiek met mijn binnenwereld naar Maleisië, een ander islamitisch land. Na anderhalf jaar had ik mijn tweede reiservaring, naar Armenië, waar ik omtrent vijf jaar heb geresideerd, een traditioneel christelijk land. Mijn inwendige Kuifje gidste me perfect om met deze samenlevingen om te gaan en om me te socialiseren, en onze open geest omarmde tal van cultuurkenmerken, onbekenden, smaken en leefstijlen, tradities en gewoonten. Aan de andere kant beoordeelden de samenlevingen van Maleisië en Armenië ons (mij en mijn Kuifje) als toeristen die daar tijdelijk verbleven, en op den duur, vroeg of laat, zouden we daar vertrekken.
Mijn aporie doemde op waar ik het niet had verwacht: in Nederland, mijn land sinds 2018. Van daaruit ontsprong plotseling een vraag in mij: waarom is Kuifje - met uitzondering van het boekDe zwarte rotsen- nooit naar Europese landen gereisd? Niet alleen had mijn Kuifje geen antwoord op deze vraag, hij kon ook zijn nieuwe samenleving niet begrijpen.
In mijn jonge jaren had ik Spinoza gelezen,ik was bekend met de schilderijen van Van Gogh, Rembrandt en Mondriaan, zelfs mijn favoriete voetbalteam in Europa was Oranje met zijn uitzonderlijke sterren van toen: Van Basten, Koeman en Gullit. Ik dacht nu dat ik op een plaats was gearriveerd die geheel en al in harmonie zou zijn met mijn innerlijke wereld, maar abrupt voelde ik me als een vis op het droge. Verbindingen ontstonden niet zoals ik innerlijk had verwacht. Ik voelde me alsof ik in een Escape Room was. Dit spel is als volgt: je wordt in een kamer met gesloten deuren geplaatst en je moet uitdagingen aangaan en je vaardigheden aanspreken om de deuren te openen, zodat je kunt ontsnappen.
Exit Room is eigenlijk een passender naam om duidelijk te maken wat ik bedoel met hoe ik me voelde in Nederland. Migranten worden op twee manieren geconfronteerd met de Exit Room. Sommigen betreden deze kamer nooit en bouwen hun eigen gemeenschap op in hun eigen ruimte. In de Nederlandse taalcursus trof ik de zestigjarige Zhong aan. Hij woonde al ongeveer veertig jaar in Nederland, sprak Chinees, sprak sporadisch Nederlandse woorden en zijn drijfveer om Nederlands te leren was geheel uit eigenbelang: zijn kleindochter is in Nederland geboren en spreekt alleen Nederlands. Zhong wilde met haar kunnen praten.
De tweede categorie migranten betreedt vanaf het begin de kamer en loopt tegen de voornaamste uitdagingen van Exit Room aan: inburgering én - de belangrijkste vaardigheid die de kamerdeur kan openmaken - taal.
In 2020 maakte het ministerie van Sociale Zaken en Werkgelegenheid het volgende bekend: 'De 35 miljoen komt bovenop de 70 miljoen euro aan extra middelen die het kabinet in het regeerakkoord had vastgelegd en het budget dat in het huidige stelsel beschikbaar is voor inburgering.' Maar wat is het resultaat? Is het echt waar en accuraat dat alle Nederlandse inwoners - 17,53 miljoen - Nederlands spreken en gezamenlijk een dialoog hebben? Dat vraag ik me af. Ten eerste is het niveau van het taalonderwijs erg laag. Ik zeg dit als een immigrant die deze taal probeert te leren. Ten tweede leren de meesten het Nederlands omdat het inburgeringsexamen verplicht is.
De Nederlandse taal speelt dus een rol op de achtergrond. Dat komt mede door de samenleving zelf. Door mijn eigen waarnemingen heb ik gemerkt dat sommige Nederlanders het leuk vinden dat er mensen zijn die geen Nederlands spreken en dat ze het aantrekkelijk vinden om andere talen te horen, ook al begrijpen ze er geen woord van. Het is vergelijkbaar met een performance waarvan je het concept niet doorhebt terwijl je tegelijkertijd wel gefascineerd bent door de uitvoering ervan.
In 2019 kwamen onder de naam At Home,Everywhere meer dan driehonderd schrijvers en kunstenaars van over de hele wereld in Rotterdam bijeen voor een conferentie van het Writers in Prison Committee van PEN International en Icorn, International Cities of Refuge Network. In een huiselijk café las de Iraanse dichter Mehdi Mousavi zijn gedichten voor in het Perzisch, een taal die veel pieken en dalen heeft en een tikkeltje sexy is. Het publiek, grotendeels Nederlands, was gebiologeerd door deze uitvoering. Hun telefoons gingen aan en ze filmden zijn optreden.
Zodra zijn gedichten in het Engels werden vertaald, was de begeestering verdwenen. De mobiele telefoons werden op tafel gelegd en de vorken en lepels werden gepakt om te eten. In hun oren klonk het Engels bekend en bracht de inhoud van de gedichten aan het licht. Een reeks persoonlijke ervaringen van de dichter zoals een verblijf in de gevangenis, ontheemding, migratie en ballingschap waren voor de zaal niet fascinerend. Ik vroeg mezelf daar af: hoe belangrijk is mijn inhoud hier? Zal mijn inhoud een bühne hebben in dit land? Of moet mijn content worden samengesmolten en bevrucht in deze nieuwe baarmoeder?
Om twee redenen ben ik niet tegen dit inzicht. Ten eerste laat ik me liever niet samenvatten en definiëren door een algemeen concept, zoals door oorlog (Oekraïne), islam (Marokko en Turkije), vrouwenstrijd (Iran) en zo meer. De tweede reden is mijn open geest en die van mijn Kuifje; een belangrijk deel van mijn denkwijze en gezindheid is, zoals ik al schreef, gevormd door boeken, films en muziek uit Europa, Amerika en Zuid-Amerika, en is niet de drager en vertegenwoordiger van een stereotiepe cultuur. Maar wat en waar is de Nederlandse maatschappij?
Een ander onderdeel van het inburgeringstrajectwordt begeleid door de cursus knm, Kennis van de Nederlandse Maatschappij. Het boek omvat 236 pagina's waarin een groot deel gaat over afval scheiden, condooms gebruiken en zwangerschap voorkomen plus een paar regels over een schilderij van Rembrandt,De nachtwacht.
'Ik wist van het gebruik van condooms en afvalscheiding sinds ik een tiener was', zei ik tegen mijn Nederlandse vriend. Hij knikte en zei: 'Maar veel immigranten weten deze dingen niet.'
En ik zei, ditmaal tegen mezelf: 'Wel, we hebben hier dus te maken met een algemene scheiding: Nederlanders en immigranten. We worden in twee uiteenlopende pakketten gezet. Zelfs als we in dezelfde verpakking, op dezelfde planken zitten, met dezelfde waarden, zijn we toch gescheiden met een algemeen etiket en door een banaal oordeel.'
Eigenheid, alles wat mijn innerlijke zelf vormt, een samenstel van persoonlijk bewustzijn, kennis en culturen, valt doorgaans buiten de beschouwing van de samenleving. Mensen hebben er geen belang bij, ze willen niets weten over de eigenheid van de immigrant, ze willen er geen dialoog mee hebben. Immigranten moeten allemaal in de rij staan om te leren over veilige seks en aan de andere kant zijn er de Nederlanders,
die allemaal bekend zijn met de toepassing van condooms.
En de opbouw van de Exit Room is precies zo gevormd. Deze kamer is alleen ontworpen voor immigranten. Als je dit spel in een groep wil spelen, moet je inburgeren met een andere groep immigranten, niet met Nederlanders. Er is altijd een kloof tussen die twee, een lijn die niet noodzakelijk iets met racisme te maken heeft. Ik vraag mezelf af: waar en hoe wordt deze muur opgebouwd? In het verleden werd deze vetgedrukte scheidingslijn getrokken door huids- en haarkleur.
Maar woorden die verwijzen naar kleuren staan nu bekend als gevoelige woorden en zelfs sommige musea hebben de namen van klassieke schilderijen veranderd om misverstanden te voorkomen, omdat een groot deel van de Europeanen zwart haar en een zwarte huid heeft, in Europa is geboren, en in een van de twee categorieën die ik hierboven noemde, behoren ze tot degenen die niet hoeven te leren hoe condooms te benutten. Nu wijzen taal en accent de afstand tussen immigrant en Nederlander aan. Taal kun je leren, maar wat doe je met het accent en de uitspraak? Dit is precies wat je herkomst onthult, het stereotype waar immigranten om bekend staan en waardoor je weer gedoemd bent je te beperken tot dit stereotype.
Jouw accent, of je een autochtone Nederlander bent of een buitenlander bent die taalcursussen succesvol heeft afgerond, is bepalend, het onthult waar je vandaan komt.
Jan Erik Grezel neemt inOnze Taalbuitenlandse accenten onder de loep bij het omschrijven van een interview met prinses Máxima: 'Woensdagmiddag, even na half zes: ik hoor de stem van prinses Máxima die op Radio 1 vertelt over het bankroet van Argentinië, tien jaar geleden. En hoe dat land er weer bovenop kwam. Onwillekeurig let ik op haar uitspraak, waar een vleugje Spaans doorheen klinkt: de uu die lichtjes naar een oe kleurt, de iets te lang aangehouden korte klinkers, de hijgende h zodat hek van de dam bijna "gek van de dam" wordt. Maar wacht even. Dit soort foutjes maakt Máxima toch niet meer? Klopt. Aan het woord is niet onze prinses, maar een buitenlandse studente van de Universiteit van Amsterdam, vijf jaar woonachtig in Nederland, en jawel: Argentijnse.'
Volgens Grezel hoef je geen spraakdeskundige te zijn om buitenlandse accenten te herkennen en te traceren. Door accenten kun je de achtergrond van de spreker raden. Hij is bijvoorbeeld Marokkaans, een ander komt uit Oost-Azië en weer een ander heeft Slavisch als moedertaal.
Hier verschijnt een labyrintische paradox die je de verkeerde kant op kan dirigeren. Mijn Kuifje zegt dat prinses Máxima hoe dan ook wel geaccepteerd wordt als de koningin der Nederlanden. Ik zeg: 'Maar haar accent vervoert de Nederlandse luisteraar meteen naar Argentinië.' Mijn Kuifje beweert dat migratieachtergrond je niet belet om tot posities te komen. Ik zing een ander deuntje: 'Evenwel is er immer een scheidslijn en het zorgt ervoor dat de immigrant twijfelt over zijn positie in zijn huidige land.'
In mijn ogen zijn deze omzwerving en onzekerheidde consequentie van twee ongelijksoortige oogpunten. Om dit verschil te verklaren kijk ik nogmaals naar de Nederlandse taal. Jan Erik Grezel schrijft in een ander artikel over het woordje 'er': 'Het woordje er is het geniepigste onder de Nederlandse "kleine woordjes". Buitenlanders (...) die het Nederlands vrijwel vloeiend spreken, blijven moeite houden met er. Ze gebruiken het niet verkéérd, ze laten het gewoon weg. Wat is er eigenlijk en hoe krijgen we buitenlanders die Nederlands leren zo ver dat ze dat woordje wél gebruiken? Als docent of vrijwilliger wil je graag iets nuttigs zeggen op de vraag die vroeg of laat komt: "Wat betekent er eigenlijk?" Het antwoord is: "Niets." Er heeft geen betekenis, het verwíjst meestal naar iets wat eerder genoemd is. Krijgen buitenlanders er ooit onder de knie?'
Voor de Nederlanders, die hun moedertaal leren door hun gehoor, is dit woordje een normale en geaccepteerde aanwezigheid en is het vanzelfsprekend zonder betekenis. Zoals de aanwezigheid van de immigrant die van kinds af aan door hen wordt geaccepteerd, maar als je hun vraagt wat het betekent, weten ze geen betekenis/inhoud en is hun antwoord: 'Niets.' Maar voor de immigrant, die doorlopend de betekenis en inhoud overpeinst en probeert zichzelf ermee te definiëren, is het een enorme kwestie.
De immigrant is niet in staat zijn rol, betekenis en plaats te vinden in de samenleving, net zomin als hij de betekenis van het woordje 'er' begrijpt in de Nederlandse grammatica. Zijn hinderpaal wordt daarom voortdurend ingewikkelder en groter.
Op dit punt werken de Nederlanders en de immigranten samen, zonder dat ze dat willen of weten, om de immigrant buiten te sluiten van de structuur van de Nederlandse samenleving. Tot slot zal de immigrant de weg bewandelen van de eerste groep; degenen die nooit de Exit Room betreden en hun eigen samenleving bouwen aan de rand van de Nederlandse samenleving. De immigrant van de tweede groep evalueert tot slot zijn identiteit in de lokale gemeenschap, die beperkt en geïsoleerd is. Oftewel, de immigrant wordt zowel door hemzelf als door anderen opzijgezet.
Mijn Kuifje kampt permanent met de Exit Room.Hij is deze situatie niet gewend. Ten eerste houdt hij van socialiseren met andere mensen en culturen, en nu wordt hij alleen gelaten in de kamer. Ten tweede: hij, die met gemak de ingewikkelde kwesties in China, Congo, Amerika en Egypte oploste en naar zijn eigen land terugkeerde, is nu niet bij machte om een Europese kwestie op te lossen. Mijn Kuifje beschouwt zichzelf als een kosmopoliet en in mijn binnenwereld kan hij zich behoorlijk met Bergman, Beckett, Handke en Kundera associëren. Maar in de buitenwereld ziet hij zelf dat het voor hem nog steeds moeilijk is om het woord deur perfect uit te spreken, dus hij voelt dat hij nu nog achter de deur staat.
De oorspronkelijke Kuifje reisde zelden naar Europese landen, allicht omdat hij niet in zichzelf vermocht te kijken, en nu onderzoekt de immigrant Kuifje constant zijn binnen en buiten en zoekt hij naar zijn plaats, identiteit en inhoud. De innerlijke Kuifje als een kosmopoliet? Of Hamed met een buitenlands accent die de rol van 'er' in de structuur van de Nederlandse grammatica toch nog niet zonder meer doorheeft en zichzelf afvraagt: waar zal mijn echte aard en natuur opdagen?
Mijn Kuifje probeert het probleem op te lossen, zodat we een uitweg kunnen vinden. Hij kiest ervoor om in het Nederlands te schrijven en schrijft op de deur: ik ben er.
Toch is alles nog warrig en wazig. Ben ik het woordje 'er'? Of ben ik hier, in Nederland, in mijn actuele land?
Ik zit met de handen in het haar, en ik speculeer dat zelfs het schepsel van Hergé, die slimme Europese verslaggever, ook in het duister tast.
Hamed A. Nadoshan (1982) is auteur, dichter en radioproducent. Hij publiceerde vijf boeken in het Perzisch. Daarnaast schreef hij toneelstukken en scenario's voor films die werden uitgevoerd en geproduceerd in Engeland en Australië.De Gidspubliceerde twee verhalen van zijn hand
Is het echt waar dat alle Nederlanders - 17,53 miljoen - Nederlands spreken en gezamenlijk een dialoog hebben?