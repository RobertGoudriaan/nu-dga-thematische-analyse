Op zoek naar een verdwijnpunt

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
6 oktober 2022
'De jongen staat er wat afwezig bij.Hij kijkt over iedereen heen, langs de spiegelwand, naar een van de twee hoge vensters, naar de voorjaarswolken met hun onbegaanbare topografie: een uit droomstof gevormd hooggebergte dat de avontuurlijke reiziger uitnodigt om er gewichtloos in te verdwijnen.' Enter Percy: jongeman die zijn in Vietnam gesneuvelde vader probeert te herdenken. Hij voert een vreemde dans uit in de balletschool van Miss Goodall waar het meisje Elsa, haar moeder is gestorven, hem verbijsterd gadeslaat. Alle ingrediënten van deze hoogst eigenaardige roman staan al in dit citaat: 'afwezigheid', onbegaanbaarheid, 'droomstof', 'verdwijnen'. En dit alles wordt gezien en beschreven door een alom aanwezige verteller die zich steeds in de hoofden van de personages bevindt en hun bespiegelingen en hun pogingen greep te krijgen op de wereld, uitvoerig beschrijft.
Elsa weet weinig tot niets van haar moeder, een paar flarden over een witte bruidsjurk herinnert ze zich, Percy stelt zich zijn vader als held voor. De twee worden verliefd en de verteller beschrijft uitvoerig de ondoorgrondelijke gemoedsbewegingen die dat met zich meebrengt. Ook hun huiselijke situatie komt aan bod: Percy woont in een afgelegen huis bij Swansdale, bij zijn moeder en stiefvader die zich toeleggen op stokoude muziek en muziekinstrumenten. Waar hij een pesthekel aan heeft - geef hem maar de herrie van Sonic Youth. Elsa woont bij haar stervende vader (hij overlijdt later) en wordt verzorgd door de dominante Mrs Hansen, haar broer Geoff zit wegens wangedrag in een gesticht.
Met deze ingrediënten ging Thomése aan de slag voor een wonderlijke geschiedenis van aantrekking en afstoting, van totale overgave en weerzin, van schuld en verlossing en ook van moedwil en misverstand. Ik ga de gebeurtenissen hier verder niet navertellen, lees dit boek nu maar. Het belang ervan zit 'm zoals altijd bij verbluffende boeken in de toon en de stijl. Thomése laat zijn verteller uitblinken in de gedragen stijl van de gothic novel, vaak raadselachtig, gedreven, met af en toe banale uithalen en voortdurend op zoek naar een verdwijnpunt. Zo noem ik het nu maar even: 'Als Elsa iets leerde, was het wel dat je pas iemand kon zijn als je in staat was jezelf te vergeten.' Of deze zin: 'Als hij erop terugkijkt, is het alsof het over een ander gaat. Hij moet zichzelf als het ware wijsmaken dat hij het zelf is geweest.' Thomése sluit zich met deze roman sterker dan ooit aan bij de uitgangspunten van de extreme Romantiek:Dort wo du nicht bist, ist das Glück.
Aantrekking en afstoting komen regelmatig binnen dezelfde alinea voor, echt en onecht liggen in elkaars verlengde. 'En omdat ze nog steeds niet helemaal in hem kan geloven, is het alsof dit allemaal niet bestaat, of er iets voor haar wordt geënsceneerd, een moeder-en-zoonspel dat elke keer als er een bezoeker is wordt opgevoerd.' Steeds verwijst de verteller naar het toneelmatige van de personages en de gebeurtenissen, de buitenwereld is een toneeldecor. Af en toe komt in platte oprispingen de banale werkelijkheid voorbij: 'Wat lul je nou man?' zegt Percy bijvoorbeeld tegen zijn vader. Ironie ontbreekt, al geef ik toe dat ik af en toe zat te glimlachen bij de vele ontsnappingsformuleringen waarmee Thomése rondstrooit. De schrijver vast zelf ook.
Een roman als deze kende ik nog niet en daar gaat het natuurlijk om in de topromankunst. Een dergelijke extreme vorm van schatplichtigheid van stijl en vertelwijze aan Romantische voorgangers is zelden vertoond in de Nederlandse letteren. 'Hij mist het al, terwijl hij er nog naar verlangt', denkt Percy ergens, zoiets bedacht tot nu toe alleen Jacob Groot. Ook Simon Vestdijk duikt af en toe in de roman op, soms bijna letterlijk: 'Eerst naar hem verlangen en hem daarna missen. In haar hooggestemde hopeloosheid besluit ze trouw te blijven aan wat er nooit is geweest (...).' Idealisme in optima forma.
Thomése moet flink genoeg hebben gekregen van de huidige modes in de Nederlandse romankunst. Hij wilde geen autobiografische belevenissen meer, geen zelfmedelijden, geen verlangen deel te nemen aan een debat over klimaat, kolonialisme, feminisme of wat dan ook. Om dan zijn gelijk te halen. Hij schreef een consequent uitgewerkte roman over schuldgevoel en de toenemende aandrang in het niets te verdwijnen. Als dat geen engagement is, weet ik het ook niet meer. Zijn hele oeuvre sluit zich overigens vanaf het begin aan bij de uitgangspunten van de Romantiek. Ook de platvloerse en zeer geestige J.Kessels-romans zijn er typerend voor: het hogere en het banale met elkaar verweven in een absurd verband. Al eerder sloeg hij de meer serieuze weg van deze nieuwe roman in, maar dan voorzichtiger, bijvoorbeeld inDe weldoener(2010). Nu gaan de remmen los en trekt hij de ultieme consequentie uit wat zijn schrijfverlangen hem al eerder influisterde. 'Maar als ze samen zijn, stelt haar aanwezigheid hem ook altijd een beetje teleur. Hij kan beter aan haar denken en zijn liefde voelen, het lukt zelfs beter wanneer hij aan haar denkt dan wanneer ze er zelf bij is.'
Een roman als deze kende ik nog niet en daar gaat het om in de topromankunst
Frank Ruiter / Lumen | P.F. Thomése schreef een wonderlijke geschiedenis van aantrekking en afstoting P.F. THOMÉSE Swansdale Prometheus, 378 pagina's