De grote menselijke komedie Film The Coen Brothers Complete

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
25 juli 2024
De gebroeders Coen, van wie het gehele oeuvre deze zomer te zien is in Eye, zouden mensenhaters zijn die neerkijken op hun personages. Maar een blik onder de oppervlakte van hun unieke stijl leert: niets is minder waar.
Noem ze 'deplorable', verwerpelijk:Jeffrey 'The Dude' Lebowski die lamenteert over die gast - natuurlijk weer een'Chinaman'- die op zijn tapijt heeft geplast, ja, dat kleed'that really tied the room together, man',en zijn vriend Walter Sobchak, een vuurwapengek die graag George W. Bush' motivatie voor de Golfoorlog citeert ('er moet een lijn in het zand zijn, Dude'). Dan is er de grommende cowboy Rooster Cogburn, die - trots - samen met William Quantrill en zijn guerrillastrijders op 21 augustus 1863 uit naam van de Confederatie in Lawrence, Kansas een massamoord pleegde. En als je nog even door wil gaan, vergeet dan niet autoverkoper Jerry Lundegaard, de gevaarlijkste van alle idioten in het filmuniversum van Joel en Ethan Coen.
Héél bont maken deze personages het in respectievelijkThe Big Lebowski(1998),True Grit(2010) enFargo(1996). Zo bont dat de Coen-broers door de jaren heen zware kritiek te verduren kregen. Criticus en biograaf Joseph McBride gaat in zijn onlangs opnieuw uitgegevenThe Whole Durn Human Comedy: Life According to the Coen Brothersin op alle bezwaren. De Coens zouden mensenhaters zijn die gespeend van ieder greintje empathie mensen tot karikaturen maken, vaak met verwijzing naar hun etnische achtergrond. Ze zouden hun personages minachten, alleen maar grappen maken over hun trieste leven.
Nu Eye Filmmuseum het gehele oeuvre van de Coens in de bioscoop brengt, blijkt dat hun werk inderdaad frontaal botst met de heersende cultuur van correctheid. Politiek is niet meteen waar je aan denkt bij de Coens, maar je kunt er niet omheen: de Dude is een racist, Walter een fascist en Rooster een killer aan de verkeerde van de geschiedenis. Over Jerry, een geval apart, komen we nog te spreken. Zo bezien is het programmeren van de Coens in Eye behoorlijk gedurfd, men zou het nog druk kunnen krijgen met het formuleren van alletrigger warnings.
De kritiek op de Coens is actueel en echoot die op de gevestigde media in Amerika, die het radicaliseren van de politiek zouden hebben geïnstigeerd door decennialang neer te kijken op precies dezelfde mensen die we in de Coens-films zien. De deplorables, zoals Hillary Clinton ze noemde in haar strijd tegen Donald Trump: de 'racisten, seksisten, homohaters, xenofoben, islamofoben en ga zo maar door', mensen die zich aangetrokken voelen tot Trumps boodschap omdat ze 'een Amerika willen dat niet meer bestaat'. Zo komen Clinton, de Coens en alle progressief denkende mensen op een lijn. Allemaal kunnen zij - wij! - niet meevoelen met demorons.
Maar schijn bedriegt, in ieder geval wat de Coens betreft. Wie onder de oppervlakte van hun oeuvre kijkt, ontdekt een geniaal register: spotten met gemankeerde mensen om via een toon van ironie en ambiguïteit een diepere waarheid bloot te leggen die wél een band creëert. Deze unieke stijl maakt hun werk lastig te duiden, gevaarlijk zelfs, in ieder geval kwetsbaar voor kritiek. Zelf weigeren de Coens alle commentaar. Wel liet Joel bij gelegenheid dit los: 'Het is waar, de meeste van onze personages zijn ongure types. Losers. Domoren. Maar we zijn op hen gesteld, ook als ze belachelijk zijn.'
Verwerpelijk tot op het bot zijn de vier karikaturen inBlood Simple,de Coens' spectaculaire debuut uit 1984. Lanterfant en barman Ray (John Getz) legt het in deze film noir aan met leeghoofd Abby (Frances McDormand), liefje van Rays baas Marty (Dan Hedaya) die gek van jaloezie een moordenaar inhuurt om Ray en Abby om te leggen.
Via allerlei gitzwarte verhaalwendingen luidt de conclusie: hoe meer de personages spartelen om een voor hen goede uitkomst te bewerkstelligen, hoe duidelijker ze hun eigen neergang veroorzaken. Het mooiste blijkt dit in de scène waarin Ray in Marty's kantoor arriveert. Op dat moment is Ray volkomen onschuldig. Een paar minuten later zien we hem - zonder dat hij ook maar een enkele misdaad heeft gepleegd - ergens op een verlaten snelweg in de woestijn proberen een lijk te begraven.
Deze film toont net alsThe Big Lebowskihet 'Marlowe-ethos', zoals McBride het inThe Whole Durn Human Comedynoemt. Hij verwijst naar privé-detective Philip Marlowe van de hardboiled schrijver Raymond Chandler, die over zijn beroemde schepping zei: 'In deze venijnige wereld zien we een man die zelf niet venijnig is (...). Hij is de held; hij is alles. Hij moet compleet mens zijn, een Alleman en toch een ongewone man.' Dat is Ray ten voeten uit inBlood Simple,en dat is ook de Dude inLebowski,over wie de cowboy-verteller in de film zegt:'... sometimes there's a man - I won't say a hero, 'cause what's a hero? - but sometimes there's a man.'
Ook een vrouw is er: politiehoofd Marge Gunderson, opnieuw gespeeld door McDormand die, zoals Marlowe in Chandlers boeken, inFargospeurt naar een verborgen waarheid. Het mysterie draait om de daden van deplorable Jerry Lundegaard, autoverkoper die twee mede-deplorables inhuurt om zijn vrouw zogenaamd te kidnappen waarna hij haar rijke vader kan oplichten door hem het losgeld te laten betalen. Marges uitdaging is niet om de misdaad op te lossen; dat is goedbeschouwd een fluitje van een cent. Nee, Marge staat voor de onmogelijke opgave de feiten van de zaak rationeel te onderzoeken terwijl er in de wereld om haar heen geen enkele sprake is van oorzaak en gevolg, geen logica waarvan je kunt zeggen: dat slaat ergens op.
Behalve het absurde, wezenskenmerk van het oeuvre van de Coens, is er het trieste, het gevaarlijke, van Jerry. Zo op het oog is hij alleen maar een slungel die sjoemelt met autoverzekeringen om zichzelf te verrijken. Zelfs het 'briljante plan' om zijn vrouw te laten kidnappen is vanwege de domheid ervan eerder vertederend dan duister. Maar bij de Coens is de neerwaartse spiraal van krankzinnigheid nooit te stoppen. Voor je het weet is schoonvader door het hoofd geschoten en staat een nihilistische killer een houtversnipperaar vol te proppen met lichaamsdelen. En Jerry zag er nog zo onschadelijk uit. De scène waarin hij thuiskomt en zijn sneeuwschoenen uitdoet terwijl hij met een stem waarin de waanzin vlak onder de oppervlakte ligt zijn zoontje goedenacht toewenst, is behalve hilarisch vooral ijzingwekkend.
Hoe kun je zo'n bestaan als mens duiden, leven met de gekmakende paradoxen, de onbegrijpelijke tegenstrijdigheden die de afwezigheid van zingeving, waarheid of een 'groot plan' bevestigen? Lachen, zeggen de Coens. Het leven noemt deLebowski-verteller'the whole darned human comedy'(waar McBride zijn boektitel aan ontleent). En inFargoluidt de terugkerende grap: mensen zijn'kinda funny lookin''.Daar moeten we maar mee dealen. Marge ook. Daar sta je dan, zegt ze tegen de met bloed besmeurde killer naast z'n hakselaar, en kijk eens wat een prachtige dag, werkelijk, ik begrijp er niets van.
De Coens scheppen bewust afstand tussen ons en de personages terwijl ze óók een band met ze smeden - dat is hun 'truc', hun stijl. Maar dat doen ze niet door 'empathie' of 'identificatie' met deplorables in de kijker te activeren. Ze gebruiken, stelt McBride voor, hetVerfremdungseffektvan Bertold Brecht.
Dit zie je inderdaad bij de Coens, ze benadrukken het feit dat we naar een film kijken: de overdreven visuele stijl van film noir inBlood Simple, de bizarre dialogen inFargo,de gestileerde danssequenties inLebowski,de cartooneske setting en personages inThe Ladykillers(2004) en de clichématige westerndecors vanTrue Grit. Hierdoor gaan we niet compleet op in de films, maar zijn we actiever, bewuster bezig met vragen over wat de personages écht bezighoudt.
Deze methode vervolmaken de Coens in hun laatste film en grootste meesterwerk, de western-anthologieThe Ballad of Buster Scruggs(2018). De film begint, brechtiaans, met de zingende cowboy uit de titel, gespeeld door Tim Blake Nelson, die de kijker rechtstreeks toezingt en dan toespreekt over zijn vele prestaties als revolverheld. Hij ziet eruit als een cowboy van weleer, net als Rooster Cogburn (Jeff Bridges), die inTrue Gritalles doet wat god verboden heeft, vooral ongewapende mannen en jongens koelbloedig doodschieten. Buster en Rooster zijn uit hetzelfde hout gesneden. En voor hen géén verlossing. Tien minuten na de start van de film krijgt Buster een kogel tussen de ogen. En Rooster - als hij het leven van Maddie redt, het meisje dat hem heeft ingehuurd om de moordenaar van haar vader in te rekenen, lijken zijn zonden vergeven te worden. Maar Rooster overlijdt roemloos. Zijn laatste wapenfeit: deel van een circusact met de criminelen Cole Younger en Frank James.
Zo zijn alle personages in de overige verhalen inBuster Scruggs. Je haat ze, maar de Coens leren je van ze te houden. Vooruit, nog één: Liam Neeson trekt als vaudeville-meester van stadje naar stadje met The Artist, een man zonder armen en benen die fragmenten uit de wereldliteratuur voordraagt. Maar Liam heeft het zwaar met zorgen voor The Artist. Hij krijgt er genoeg van, verdrinkt The Artist en stapt over op een act met een kip die wiskunde kan. Trigger warning: mishandelen van een gehandicapte! Ja, maar de Coens vragen iets diepers van je. Neem een stap terug. Dan is Liam geen moordenaar in een film, maar een mens als jij.
Juist via Buster Scruggs die ons recht aankijkt en lijzig spreekt, vertellen de Coens in een klap alles. Buster: 'Misantroop? Ik? Nee. Ik haat mijn medemens niet. Zelfs als die nors en vermoeiend is en vals speelt met kaarten. Wat mij betreft is dat simpelweg de menselijke natuur.' Wie dit onderkent, hoeft niet te schrikken van de Coens' deplorables - integendeel, je weet nu dat we allemaal zo zijn, wij idioten in die Grote, Verdomde Menselijke Komedie.
... Eye Film | Links: Tim Blake Nelson in The Ballad of Buster Scruggs, 2018;