Trouw aan het ANC is niet meer vanzelfsprekend

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
19 december 2024
Kaapstad -Het ANC staat te boek als 'de Zuid-Afrikaanse bevrijdingspartij', de organisatie die zich sinds de oprichting in 1912 heeft beijverd voor de emancipatie van de niet-witte bevolking, die tot 1994 zelfs geen stemrecht had. Voor de oude garde zijn de banden met de partij innig en diep. Voor hen is de naam African National Congress verbonden met moedige zwaargewichten als Nelson Mandela, Oliver Tambo en Walter Sisulu, zij die hun leven hebben opgeofferd voor de vrijheid. Voor hen is het ANC meer dan een politieke partij - het is een familie, een club waaraan je eeuwige trouw zweert. Tenzij...
Tenzij je vindt dat die club je tekortdoet. Tenzij je elders een lucratieve toekomst ontwaart. En dat is precies waar het ANC nu mee kampt. De moederpartij heeft haar glans verloren. Integriteit heeft plaats gemaakt voor opportunisme. De splijtzwam was en is Jacob Zuma, de 82-jarige ex-president die ooit voorspelde dat het ANC zou regeren tot Jezus Christus weer op aarde zou terugkeren.
Toen Zuma in 2008 tijdens een tumultueuze ledenvergadering tot ANC-leider werd gekozen leidde dat meteen tot een eerste afsplitsing: ontevreden leden richtten Congress of the People (Cope) op. Vijf jaar later volgden de ANC-jeugdleider Julius Malema en zijn kameraden hun voorbeeld. Zij gingen als Economic Freedom Fighters de verkiezingen in. Malema was uit het ANC gezet omdat hij Zuma en de partij had beschuldigd van uitverkoop van de idealen.
Uiteindelijk kwam de van grootschalige corruptie beschuldigde Zuma zelf ook met een nieuwe partij op de proppen. Eind vorig jaar lazen we voor het eerst over uMkhonto weSizwe (MK), een ideologisch onduidelijke politieke organisatie die Zuma zou aanvoeren. Tegelijkertijd liet Zuma weten dat hij zijn ANC-lidmaatschap niet zou opzeggen. Hij had niet voor niets jarenlang in de gevangenis gezeten en in ballingschap geleefd. Het enige probleem was dat het ANC in zijn ogen een zondige alliantie was aangegaan met wit kapitaal. Het ANC royeerde Zuma vanwege zijn ontrouw.
MK deed het onverwacht goed bij de verkiezingen dit jaar en veranderde daarna snel van een Zoeloe-nationalistische partij in een vergaarbak voor corrupte en opportunistische politici, ex-ANC'ers en ex-EFF'ers, die hopen via MK hun politieke carrière nieuw leven in te blazen. MK is de nieuwe familie, die in de woorden van Zuma ten doel heeft om 'de zwarte natie' te verenigen. Net als in Italië kent het woord 'familie' in Zuid-Afrika vele lagen.