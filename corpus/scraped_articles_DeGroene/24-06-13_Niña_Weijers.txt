Niña Weijers

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
13 juni 2024
Het was een goed verhaal, en ik wist meteen aan wie ik het zou vertellen. Moet je horen, zei ik die avond tegen hem, dit klinkt als iets wat jij zou verzinnen.
Moet je horen, zei ik, en in de zinnen die erop volgden kwijnde de anekdote, die in mijn hoofd niet alleen goed maar perfect had geklonken, weg als een aan consumptie stervende kuurgast. Ja, grappig, zei hij, mijn toehoorder die dit écht grappig had moeten vinden, afwezig.
In de dagen die erop volgden, bleef de anekdote hinderlijk aanwezig in mijn gedachten. Wat moet je met een anekdote als je niet in staat bent die op de juiste manier te brengen? Wat moet zo'n anekdote met jóu? InDe details,de mooie, kleine roman van de Zweedse Ia Genberg die gaat over liefde en schrijven, komt een personage voor dat een grondige hekel heeft aan anekdotes, 'een chronische ziekte waar sommige mensen mee behept zijn, de dwang om alles in een verhaal te verpakken, om het bestaan vorm te laten krijgen in een formule waarbij de luisteraar geboeid en geïmponeerd of geschokt moet worden, of mee moet lachen'.
De anekdote als chronische ziekte, dit leek mij zo juist geformuleerd dat ik me plotseling, en met terugwerkende kracht, omringd wist met patiënten. Hoe vaak had ik niet ongemakkelijk zitten wiebelen op mijn stoel, barstend van verveling en ongeduld, terwijl ik me tegelijk ondergeschikt had gevoeld omdat ik, ondanks alles, onder de indruk was van dergelijk zelfverzekerd verteltalent. Gender was hier een factor, maar ook leeftijd en cultuur speelden een rol.
In Ierland, waar ik een tijdje woonde, kan men er wat van. Toch heb ik nergens zoveel welhaast professionele anekdotisten ontmoet als in België (katholicisme is ongetwijfeld een factor). Het is daar de normaalste zaak van de wereld om te converseren in de vorm van smakelijk vertelde, volledig afgeronde verhalen waar geen komma tussen te krijgen is. Ik herinner me avonden in restaurants en cafés, en bovenal herinner ik me avonden tussen van die echte rasvertellers op literaire podia. Ik had daar nooit iets aan toe te voegen of tegenin te brengen, en zonder zelf ook maar iets van betekenis ter sprake te hebben gebracht voelde ik me altijd uitgeput en leeggeknepen, alsof er iets van me was afgepakt zonder dat ik wist wat precies, behalve een algemeen, en daarmee nogal abstract, vermogeniets te zeggen(en zie waartoe zoiets leidt! Ik gooi met plezier een heel land voor de bus om mijn punt te maken, om tóch nog iets te zeggen, het laatste woord niet te verliezen).
'Een anekdote is een gesloten doos die niets anders ontlokt dan nog meer gesloten dozen' - Genberg weer - 'totdat iedereen die aan het gesprek deelneemt, of aan het "zogenaamde gesprek" (...) met zijn eigen stapel gesloten dozen voor zich zit, mentaal immobiel, aan de mast vastgesjord en popelend om met de volgende anekdote op de proppen te komen.'
Het lukt me niet, en wie lukt dat in een tijd als deze wel, om niet in zo'n beetje álles een metafoor te zien voor hoe de wereld, en Nederland in die wereld, eraan toe is. Ieder met een eigen stapel dozen voor zich, belachelijk hoog, gevaarlijk hoog: dat is hoe de zogenaamde gesprekken in onze landelijke politiek eruitzien. Het is extreem-rechts die de dozen vormgeeft en van inhoud (of 'inhoud') voorziet, het is de rest die niet anders schijnt te kunnen dan dozen produceren die erop lijken, of dozen die menen er heel anders uit te zien, maar alsnog dozen zijn, er alsnog op lijken.
Maar er moet iets beters zijn dan niet meedoen. Iets beters ook dan te laat het laatste woord hebben.
'Waarom vertelde hij zoiets aan een ander? Hij moest zoiets niet aan een ander vertellen. Wat zou hij hierop moeten antwoorden?'
Maria Dermoût,De tienduizend dingen