De hals van Venus Essay Over de aantrekkingskracht van verkleden

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
29 augustus 2024
We denken te weten hoe vrouwelijkheid eruitziet - fijn, lieflijk, bescheiden. Toch voelen we ons aangetrokken tot vrouwen die spelen met uitvergroting en absurdisme, van Mae West en Grace Jones tot Divine en Julia Fox.
De cd's staan een beetje onderaan in de kast,want ik draai ze niet heel vaak meer:Dryuit 1992,Rid of Meuit 1993 enTo Bring You My Loveuit 1995 - de eerste drie albums van PJHarvey. Ik leg de albums naast elkaar alsof ik met blokken aan het spelen ben. Platen zijn mooi, monumentaal als een poster of schilderij. Cd's zijn aantrekkelijk in hun driedimensionaliteit.
OpDryprijkt een foto van Harveys mond, het rood is van de lippen geveegd. Het vervaagde rood symboliseert de manier waarop ze faalt in het vrouw-zijn. OpRid of Mestaat de muzikant naakt afgebeeld. Harvey kijkt in de cameralens met een opgetrokken wenkbrauw, haar zwarte haren zwieren om haar gezicht. Het is een performance, maar niet een van het vrouwzijn. Ze lijkt niet eens een poging te doen conventioneel vrouwelijk te zijn.
Pas op het artwork vanTo Bring You My Lovezien we Harvey in haardancing costume:een lange jurk van een glimmend rode stof. Het rood is niet van haar lippen geveegd, haar oogschaduw is blauw en nadrukkelijk. Dit is hoe we hebben geleerd dat vrouwen eruitzien - maar het is allemaal net te veel, te overdreven. Zeemeerminnenhaar golft rond Harveys schouders, haar jurk glanst in artificieel licht. Op de voorkant van het album drijft Harvey met jurk en al in het water met haar ogen dicht, op de foto binnenin staat ze met een arm omhoog en de andere achter zich, zingend tegen een zeegroen decor. Ze is verleidelijk en ironisch, ze is vrouwelijk en bespot het vrouwelijke.
Met haar lange krullende haar herinnert deze PJHarveyme aan Sandro Botticelli'sDe geboorte van Venus,het meesterwerk dat hij schilderde aan het eind van de vijftiende eeuw. Ik zie overlap in de verschillende posities van de armen, het gekantelde gezicht, het decor van groen water. Maar waar Botticelli's Venus zichzelf bedekt, met een hand voor haar borst en een voor haar vulva, laat Harvey zichzelf zien.
OpTo Bring You My Lovekomt ze niet alleen liefde brengen, ze smeekt erom. Ze schreeuwt, huilt, kreunt, pleit. Ze roept Jezus aan, en God. Ze roeptdat hij moet komen, terug moet komen, eindelijk moet komen, waar hij toch blijft, of hij er al bijna is, stuur toch zijn liefde, waar is zijn liefde, hier is mijn liefde.Waar Venus een godin is, is PJ Harvey het monster van de liefde.
Venus, godin van de liefde, maar ook van vruchtbaarheid, overwinning, schoonheid, voorspoed, seks en verlangen. Venus, favoriet onderwerp in de beeldende kunst. Er is de Venus van Titiaan die staand in het water haar haren wast, een zeldzaam actieve Venus. Er is de marmeren Venus van Milo, die bovenal de godin van het verlangen is. Er zijn slapende Venussen, neergevlijde Venussen, Venussen die worden vergezeld door Cupido. Er is deRokeby Venusvan Diego Velázquez, zij is de godin van seks. En er is Botticelli's Venus, godin van de schoonheid. Deze Venus is bevallig, verfijnd, teer. Deze Venus straalt. Ze legt het verband tussen wat we zo vanzelfsprekend bij elkaar vinden passen: schoonheid, vrouwelijkheid en natuurlijkheid.
Een jurk is een kostuum, vertelt PJ Harvey, en vrouwelijkheid een circusact. Maar er zijn ook vrouwen die helemaal geen toneelstukje lijken te spelen, die van nature passen in onze ideeën van wat vrouwelijkheid is. Waar Harvey haar vrouwelijkheid aantrekt als een jurk, hoeft Venus niets te dragen. Waar PJ Harvey zich als een mooie vrouw verkleedt, wordt Venus er als een geboren.
Ik blader door het fotoalbum alsof het een modetijdschrift is.Rode rubberen laarsjes onder een blauwzwart gestreept pakje. Dikke gele sokken in rode lakschoentjes met een bandje. Verticale rode streepjes op een jurkje van glimmende stof.
Ik, vier jaar oud. De foto is scheef in het album geplakt. Eronder heeft mijn moeder geschreven:Carnaval '84,en tussen aanhalingstekens:"Prinsesje". Ik draag een wit bloesje en een witte rok. Mijn make-up is dik aangezet: blauwe oogschaduw, rode rouge, zwart potlood rond mijn ogen. Om mijn hoofd is een sjaaltje gebonden. Ik kijk verschrikt op in het flitslicht terwijl ik roer in een beker warme chocolademelk.
Mijn lievelingsjurk komt uit de verkleedkist - een rode flamencojurk. Mijn lievelingsrok is van rode tule met roosjes erop. Een mandarijnennetje gebruik ik als handtas. Ik draag rokjes als topjes of op mijn hoofd als een tooi. Later, als we naar Westzaan zijn verhuisd, laat ik mijn haar kort knippen, net als de meisjes in mijn klas. Ik poseer in mijn zwempak als Madonna. Ik glimlach zonder tanden op de schoolfoto, met sproetjes op mijn neus.
Drie schoolfoto's later, inmiddels verhuisd naar Zaandam, heb ik mijn favoriete outfit aan: een turkooizen shirtje onder een turkooizen kimono, doorzichtige driehoekige oorbellen en een lage staart. Oogpotlood rond de ogen. Mijn klasgenoten dragen Cars-spijkerbroeken met wijde pijpen en neonkleurige veters in hun L.A. Gears. Ik draag de blouses die ik op Koninginnedag vond op straat in Amsterdam.
Als kleuter zag ik vrouwen achter ramen zitten als mijn moeder me naar de crèche bracht in de Warmoesstraat. Ze zagen er zo mooi uit. Ze hoefden zich alleen maar te laten bekijken, te zwaaien naar een meisje dat langsliep. Ik zei: dat wil ik worden als ik groot ben.
Er is nog een Venus, het prehistorische vrouwbeeldjedat werd vernoemd naar het Oostenrijkse dorp waar het werd opgegraven in 1908. De Venus van Willendorf heeft grote borsten en grote billen. Ze heeft geprononceerde genitaliën maar amper een gezicht. Kleine dikke benen en nutteloze armen.
Al is ze het beroemdste van alle venusbeeldjes, de Venus van Willendorf is niet alleen. Er is een Venus van Berekhat Ram en een Venus van Savignano. Er is een Venus van Lespugue, een Venus van Grimaldi en een Venus van Tan-Tan. Sommige Venussen zijn in een steen gekrast, sommige zijn bijna volledig abstract - toch zijn de overeenkomsten onmiskenbaar.
We weten niet wie de beeldjes maakten of waarvoor ze dienden. We weten niet wie ze verbeelden of hoe we ze moeten interpreteren. Werden de Venussen door mannelijke kunstenaars gemaakt of waren het zelfportretten? Is het prehistorische porno of een vruchtbaarheidssymbool? Is de Venus zwanger of is ze een godin? Vrouwelijk ideaal of vrouwelijk monster? Hoe dan ook zijn ze overdreven en uitvergroot. Ze zijn grotesk.
Ik zoek ze allemaal op, de Venussen die werden gevonden in Europa en daarbuiten. Ik sleep ze naar het mapje op mijn computer waar ik mijn grotesken bewaar.
PJ Harvey natuurlijk. Ze omklemt haar microfoon alsof het de man is die haar heeft verlaten. Haar wimpers zijn theatraal lang, haar vingernagels roodgelakt. Alles aan haar glooit en glanst, maar haar gezicht is vertrokken in een grimas. Haar wenkbrauwen smeken, haar mond is groot.
Grace Jones zit in het mapje, met haar vierkante kaak en flaptopkapsel, de hoekige schouders en heupen. Voor Jean-Paul Goude poseerde Jones schreeuwend in een kooi. Ze poseerde als auto in de woestijn, met koplampen als ogen.
Mae West met haar spectaculaire loopje. Zoekend kijkt ze rond, spinnend als een kat. Iedere stoot van haar heupen gaat gepaard met een knipoog, altijd vindt ze de ogen op zich gericht. Ze draagt diamanten, kant en bont. Korsetten, goud en zilver. Ze draagt niet één paar schoenen met plateauzool, maar twee paar op elkaar.
Jessica Rabbit met de oogschaduw zwaar op de leden, de wenkbrauwen een penstreep. Een neus heeft ze niet, een taille amper. Haar verleidingsspel is een aanval, haar heupwiegen nog agressiever dan het loopje van Mae West.
Zelfs catwalkmodellen bewaar ik in mijn mapje. Ze zouden de belichaming zijn van schoonheid - jong, dun, gezond - en tegelijkertijd zijn ze vreemd als aliens. Hun ledematen lang, hun maniertjes theatraal. Hun blik lijkt niets te zien.
Divine zit in mijn mapje. Divine is geen transvrouw en geen dragqueen, geen zij en geen hij. Divine is vrouwentheater. Divine met de oogschaduw die omhoog wijst in een punt. Divine met het haar in een hoge staart. Divine's hoge haarlijn. Divine met de strakke jurk die om een dikke buik spant. Brutaal als een man, agressief als een man, kwaadaardig op een manier die we met mannen associëren. Toch is Divine een vrouw. Ze is schurend en wringend vrouw, opdringerig vrouw, heerlijk en fascinerend vrouw. Verschrikkelijk vrouw.
In de zomer van 1947 trekt de Nederlandse gedragsbioloogNiko Tinbergen met zijn studenten naar de Boschplaat op Terschelling, een natuurreservaat dat wordt bewoond door een zilvermeeuwenkolonie. Hun onderzoek beperkt zich tot de kuikens, die wanneer ze honger hebben tegen de snavels van hun ouders tikken, waarop ze prompt met braaksel worden gevoed. Maar hoe weten de kuikens dat ze dit gedrag moeten vertonen? Ze worden geprikkeld, denkt Tinbergen - maar door wat? Voor zijn onderzoek fabriceert hij meeuwenkoppen van karton, om uiteindelijk te ontdekken dat het de grote stip op de snavel is die het kuiken prikkelt om ertegen te tikken. Geef het kuiken een stokje met een rode streep erop en hij zal enthousiast reageren. Maar Tinbergen ontdekt nog iets: geef het kuiken een stokje met meerdere rode strepen en hij reageert nóg enthousiaster.
Het onderzoek van Niko Tinbergen wordt aangehaald in de eerste aflevering vanHow Art Made the World(bbc, 2005). Nigel Spivey, de academicus die de documentaireserie presenteert, vraagt zich in die aflevering af waarom vrijwel alle kunstenaars het menselijk lichaam in meer of mindere mate laten afwijken van hoe onze lichamen er werkelijk uitzien, waarvan voorbeelden zich uitstrekken van de extreme vervormingen van het kubisme tot de veel subtielere vertekeningen in de Griekse beeldhouwkunst.
Spivey bezoekt de Indiaas-Amerikaanse neurowetenschapper V.S. Ramachandran, die een antwoord probeert te vinden op de vraag waarom de mens kunst maakt en waardeert. Ramachandran ziet een verband tussen het enthousiaste gedrag van de pasgeboren zilvermeeuwen en onze waardering van kunst die het natuurlijke abstraheert, vertekent en vervormt. Net als de zilvermeeuw prefereert de mens de overdrijving boven het natuurlijke.'If herring gulls had an art gallery',legt Ramachandran in 2009 uit aanPsychology Today, 'they would hang a long stick with three red strips on the wall; they would worship it, pay millions of dollars for it, call it a Picasso, but not understand why - why they are mesmerized by this thing even though it doesn't resemble anything.'
Het is jaren geleden dat ikHow Art Made the Worldzag, maar de zilvermeeuwen bleven me bij. Ik maak aantekeningen in mijn telefoon terwijl ik die eerste aflevering opnieuw bekijk. 'Overdrijven', noteer ik, 'is een oerinstinct.'
In een ander bestandje heb ik een citaat van RuPaul genoteerd, de meest geliefde dragqueen ter wereld:'I don't dress like a woman. I dress like a drag queen.'Onder de uitspraak van RuPaul heb ik een citaat overgetikt uit E.H. GombrichsThe Story of Art,het standaardwerk uit 1950 dat voor zover ik weet nog steeds op kunstacademies wordt gelezen. In het fragment heeft Gombrich het over Botticelli's Venus, die zo mooi is dat we niet opmerken hoe recht haar schouders omlaag gaan, of hoe vreemd haar linkerarm aan haar lichaam scharniert. We zien niet hoe onnatuurlijk lang haar hals is.'Or rather',observeert Gombrich,'we should say that these liberties which Botticelli took with nature in order to achieve a graceful outline add to the beauty and harmony of the design because they enhance the impression of an infinitely tender and delicate being, wafted to our shores as a gift from Heaven.'
We denken te weten wat natuurlijk is, wat natuurlijke schoonheid is, natuurlijke vrouwelijkheid, maar we hebben geen idee. Je kleden als een vrouw, bedenk ik, is als een stokje met een enkel rood streepje erop. Je kleden als een dragqueen is als een overdaad aan rode strepen.
Nigel Spivey reist af naar het Oostenrijkse Willendorfin de Wachau, waar de beroemde Venus werd gevonden. Hij deelt de theorieën die rondgaan over haar betekenis. Spivey reist richting de Nijl, waar een van de eerste beschavingen ontstond. Net als de prehistorische nomaden wijdden de oude Egyptenaren zich aan de kunst, maar in plaats van door overdrijving werd die gekenmerkt door realisme. Dat de Egyptenaren speelden met perspectief had niets te maken met de behoefte tot overdrijving. Ze wilden de realiteit juist zo nauwkeurig mogelijk registreren, als een om alle onderdelen van het lichaam te inventariseren.
Spivey zet de Venus van Willendorf naast de figuren van het oude Egypte, grotesk tegenover zakelijk. Op dezelfde manier zette ik PJ Harvey tegenover Botticelli's Venus, noemde ik de eerste een monster en de tweede een godin. Harvey is een verkleedpartij, Venus eennatural beauty. Maar als overdrijven een oerinstinct is, is het vrouwmonster dan niet juist natuurlijk?
Spivey legt de Venus van Willendorf naast de Egyptische figuren. Hij vraagt zich af wat dit zegt over de theorie van V.S. Ramachandran, over zijn overtuiging dat het in onze natuur ligt om het lichaam te overdrijven. Hij concludeert dat er ook nog zoiets is als cultuur. We zijn geneigd tot overdrijving - kennelijk is dat onze natuur. En het is onze cultuur om die neiging te onderdrukken.
Ik, 27, op een Halloweenfeestje bij vrienden.Mijn gezicht is wit, mijn pruik is zwart. Ik kijk omlaag en huil rode schminktranen. Iemand heeft zich verkleed als Medusa door aluminiumfolie om haar dreadlocks te draaien. Twee vriendinnen dragen strak lakleer en kattenoortjes. Met verleidelijke ogen gaan ze op de foto, de eyeliner slijpt hun ogen tot een punt. Ik ben verkleed als Gogo Yubari, het Japanse schoolmeisje uitKill Bill Vol. Idat bijklust als huurmoordenaar. Ik bestudeerde haar outfit, benaderde die precies. Maar in de spiegel zie ik een lompe vrouw in te warme kleren. Ik wil niet op de foto, ik word steeds stiller.
Ik, 29, op het Halloweenfeestje dat ik in het kraakpand van vrienden heb georganiseerd. Ik draag een trainingsbroek, gouden kettingen en een opplaksnor. Ik heb Minnie Mouse-oren op mijn hoofd en draag dezelfde zwarte pruik als twee jaar geleden. Ik schminkte mijn gezicht wit en mijn wangen roze. Ik gaf mezelf eenmonobrow. Ik poseer voor iedere foto - lachend, dansend, duim omhoog.
In mijn mapje met grotesken zit Lady Gaga.Lady Gaga met hoorns. Lady Gaga overgoten met bloed. Lady Gaga als haardrag king-persona, Jo Calderone, een nukkige kettingroker met zwarte vetkuif. Lady Gaga die optreedt als Botticelli's Venus, met een enorme pruik en een bikini van schelpen.'The methodology behind what I've done',zegt ze in de documentaireGaga: Five Foot Two, 'is when they wanted me to be sexy or wanted me to be pop, I always fucking put some absurd spin on it that made me feel like I was still in control.'Weet je wat, vervolgt ze,'if I'm going to be sexy and sing about the paparazzi, I'm gonna do it while I'm bleeding to death'.
Lady Gaga zet twee dingen tegenover elkaar: sexy tegenover absurdistisch, de norm tegenover controle. Ze heeft het over haar carrière als popster, over platenlabels en roddeljournalisten, maar ze heeft het ook simpelweg over vrouw-zijn. We worden allemaal gedwongen om een dancing costume te dragen, om ons te verkleden, toneel te spelen. De oplossing waar Lady Gaga mee komt, is om het verkleedpartijtje te laten zien. Om te poseren als Venus, godin van de schoonheid, maar niet op een manier die mooi is, of sexy, of behaagziek.
In mijn mapje zit Julia Fox - actrice, model, kunstenaar, muzikant,it girl. Als Fox nog eenlocal celebrityis, vooral bekend in downtown Manhattan, heeft ze het soort lichaam dat we associëren met seks: volle boezem, ranke taille, ronde billen. Maar dat lichaam begint te veranderen als ze de status van celebrity bereikt, na een rol in de filmUncut Gemsen eenflingmet Kanye West. Fox en West kennen elkaar pas net als de rapper komt aanzetten met een garderoberek vol designerkleding en het voorstel om haar voortaan door zijn team te laten kleden. En of ze niet een borstvergroting wil. Aardig van je, zegt Fox verbaasd - maar nee.
In haar memoires,Down the Drain(2023), schrijft ze dat dit het moment is waarop ze begint af te vallen.'He wants me to dress more conservatively, so I do',schrijft Fox over desugar daddydie de huur van haar appartement betaalt, want West is niet de eerste man die controle probeert te krijgen over haar uiterlijk.'He tells me to stop biting my nails, so I do. He says my arms are too hairy, so I get the hair lasered off.'Hij is als een schilder, schrijft ze, en zij is zijn meesterwerk. Hij noemt haar'poupée'en zo voelt ze zich ook: als een pop om aan te kleden en mee te spelen.
Fox is eigengereid, alleen niet als het gaat om mannen. Iedere keer dat ze wordt bevrijd van de ene man vlucht ze in de armen van een andere. Maar de echte verlossing komt pas als haar lichaam verandert. Ze schrijft dat er iets onverwachts gebeurt wanneer ze afvalt en haar'famous curves'verliest. Mannen vinden haar niet aantrekkelijk meer, en tot haar eigen verbazing voelt het bevrijdend.
Het is alsof ze haar leven lang slaaf is geweest van de male gaze, niets anders was dan sexy. Ze begint haar wenkbrauwen lichtblond te verven, draagt outfits die afwijken van de norm, die bloot zijn, maar niet sexy. Ze heeft met West gebroken maar ze is bekender dan ooit, niet als vriendin-van maar als mode-icoon.
Aan Jia Tolentino vanThe New Yorkervertelt Fox dat mannen haar begonnen te haten.'I was like, oh, great, they hate me - and I love it.'Ze begint er op in te spelen, er plezier uit te halen. Het was verbazingwekkend, zegt ze, hoe mannen reageerden als ze hun niet gaf wat ze wilden.'I mean, they lashed out. They, like, took it personally.'Het afvallen, de wenkbrauwen, de kleding, het hele plaatje:'I think I was going for the grotesque',zegt Fox.
Ik, 43, in een zwarte lange rok.Rode schoenen met een brede hak. De beginners dragen goedkope schoenen onder zomerjurken, een groep hoger zijn er hakken uit Sevilla, rokken met ruches. Dat ik tussen de verkleedkleren moet zoeken, tippen de gevorderden me. Het bevreemdt me, het idee dat volkskunst een kostuum zou zijn, maar is flamenco niet ook een verkleedpartij, een theater van conventionele vrouwelijkheid? Flamenco is sierlijke vingers en elegante poses. Lang haar en rozen. Maar een flamencodanseres is ook sterk.
Pas sinds kort begrijp ik dat je bij flamenco ook hard mag zijn. Hoekig, en niet alleen rond. Mooi en ook lelijk. Sierlijke vingers en sterke benen. In de eerste les vertelt Pastora dat iedereen flamenco kan dansen, dat het niet uitmaakt of je mooi of lelijk bent. Dun of dik, jong of oud. Ze zegt dat het om zelfvertrouwen gaat. Het klinkt als een cliché, als een Instagram-post van eenbody positivity-account. Maar Pastora zegt niet dat iederéén mooi is. Ze zegt dat het niet uitmaakt.
Lady Gaga is niet alleen,ze komt met een leger: Julia Fox met haar geverfde wenkbrauwen, rapper Doja Cat als demon. Zangeres Chappell Roan treedt op als het Vrijheidsbeeld. Model Heidi Klum verkleedt zich met Halloween als worm. In mijn mapje zitten de prachtigste vrouwen, vooregdymodebladen gefotografeerd in vervormende haute couture tegen vervreemdende decors. Deze vrouwen kleden zich als dragqueens, tooien zich met rode strepen. Ze abstraheren, vertekenen, vervormen hun lijnen - ze bepalen zelf wat mooi is. Ze nemen de controle, rekken grenzen op, hebben lak aan de regels - ze bepalen die zelf.
De groteske vrouw is queer want ze draait iets om, zet dingen op hun kop, biedt een nieuw perspectief. De groteske vrouw is punk want ze schuurt, prikkelt, shockeert. De groteske vrouw zegt iets óver vrouwelijkheid. Ze laat zien hoe we ernaar kijken, en wat het zou kunnen zijn.
De groteske vrouw is een verkleedpartijtje, een performance - en dat betekent dat er mensen kijken. Wie bepaalt de regels: de performer of het publiek? Degene die wordt bekeken, of degene die kijkt?
Divine is vrouwentheater. Ze is schurend en wringend vrouw, fascinerend vrouw. Verschrikkelijk vrouw
Ik Aldama / ANP | Julia Fox