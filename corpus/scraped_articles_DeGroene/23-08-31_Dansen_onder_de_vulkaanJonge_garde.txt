Dansen onder de vulkaan Jonge garde

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
31 augustus 2023
In de samenwerking van het Indonesische collectief Taring Padi met andere kunstenaars gaat het over iets veel belangrijkers dan talent of ego's van kunstenaars.
Sinds juli staatThe Thinkerop het Amsterdamse Rembrandtplein, tegenover het beeld van Rembrandt: een astronaut in glimmend brons in de houding van RodinsDenker.Het is een werk van Joseph Klibansky (1984). In 2018 stond van hem een ruimtevaarder zwevend aan een stoel tijdelijk op het Museumplein. De beelden van Klibansky, zijn levensstijl en klantenkring draaien om rijkdom en snelle auto's. Zijn naam is een merk, de productie en verkoop van de beelden regelt zijn familie. Zijn werk glimt en spiegelt.
Terwijl Klibansky's glimmende beelden op de Amsterdamse pleinen staan, zijn de borden en doeken van het Indonesische kunstenaarscollectief Taring Padi deze zomer opgesteld in de Amsterdamse kunstruimte Framer Framed. Kartonnen, handbeschilderde borden in de vorm van mensfiguren, bedoeld om te dragen tijdens demonstraties, vaak voorzien van een tekst in het Indonesisch - met de Google Translate-app zijn de leuzen te vertalen naar het Nederlands. Aan de muren hangen grote en kleine banieren, beschilderd met herkenbare voorstellingen - ze doen soms wat denken aan de socialistische posters van honderd jaar geleden. In beeld en tekst vragen ze om gerechtigheid, onderwijs, ondersteuning van oorspronkelijke bewoners en strijden ze tegen fabrieken en internationale investeerders.
Grotendeels waren deze borden en doeken vorig jaar ook te zien in Hallenbad Ost in Kassel, als onderdeel van documenta 15. Taring Padi was uitgenodigd door de curatoren van het Indonesische collectief ruangrupa om hun protestkunst van de afgelopen 25 jaar te tonen. Alle aandacht ging toen onbedoeld vooral naar een andere presentatie van Taring Padi, op het centrale veld van documenta, het Friedrichsplatz. Een week na de opening van documenta ontketenden twee details op het acht bij twaalf meter grote spandoek grote verontwaardiging bij de Duitse en Israëlische pers, belangenorganisaties en diplomaten. Op het spandoek was een laatste oordeel te herkennen, compleet met een paradijs, een hel en meer personages dan op het drukste schilderij van Jheronymus Bosch. Twee daarvan, opgesteld bij de 'slechteriken', waren antisemitisch: een had een varkenskop en droeg een davidster op zijn Mossad-uniform, de ander was getekend met lange bakkebaarden, een SS-teken op zijn bolhoed en een dikke sigaar.
De titel van het doek,People's Justice,kreeg in de loop van 2022 een extra lading. Racisme, conservatisme en moslimhaat sijpelden door de commentaren. Taring Padi had de fout begrepen en zag in dat de beelden, gemaakt in 2002 in Jogjakarta, in de'historic context of Germany'verkeerd landden. Tegelijk benadrukten ze dat het doek toen bedoeld was om de Indonesische genocide van 1965 te herdenken, waarbij ruim een half miljoen mensen vermoord waren. En dat dat regime, midden in de Koude Oorlog, steun kreeg van westerse democratieën, waaronder Israël en hun'former colonizer',Nederland dus.
Ook begon Taring Padi een samenwerking met het joods-Braziliaanse cultureel centrum Casa do Povo uit São Paulo en Movimento dos Trabalhadores Rurais Sem Terra, de Braziliaanse vereniging van landbewerkers zonder land. Framer Framed organiseerde een tweedaags symposium in Amsterdam met de kunstenaars, vertegenwoordigers uit de kunstwereld, wetenschappers en activisten, over wat er tijdens die honderd dagen in Kassel was gebeurd.
Onder de titelTanah Merdeka,een Indonesische uitdrukking voor het bevrijde land, exposeert Taring Padi nu in Framer Framed, zonder het beruchte doek uit 2002. Een ander groot spandoek, dat enkele kunstenaars van Taring Padi samen maakten met de Braziliaanse organisaties, hangt centraal in de ruimte.'Retomar Nossa Terra'staat erboven, onderin staat dezelfde tekst in het Indonesisch: 'Neem ons land terug'. Middenin staat een bos, links op de voorgrond staat een imposante mensenmassa opgesteld. Uit de toelichting blijkt dat er meerdere herkenbare personen bij staan: Raoni Metuktire, een stamhoofd van het Kayapo-volk die zich inzet voor het behoud van het Amazone-regenwoud, de Indonesische schrijver Pramoedya Ananta Toer en de joods-Braziliaanse activiste Olga Benário Prestes. Helemaal vooraan staan de wilde dieren, die ondanks hun voedselvoorkeuren gebroederlijk voor de goede zaak willen strijden. Het gaat in deze beelden niet om de individuele talenten, het gaat niet om de ego's van de kunstenaars - zelfs in het uitgebreide toelichtingsboekje staan geen namen of andere biografische gegevens.
Eén banier is nog niet af, de details worden in de loop van de tentoonstelling nog aangevuld, maar de opzet is helder. De titel isDe levende erfenis van koloniaal geweld,in het Nederlands dus, het beeld kwam tot stand in samenwerking met Nederlandse migrantenorganisaties. Midden bovenin rookt een vulkaan, daaronder weerhouden een zee en een voc-schip de verschillende groepen van verzoening. Links stapelen de militaire bevelhebbers en de wapens zich op, aan de rechterkant zitten mensen met allerlei verschillende achtergronden aan tafel met een weegschaal onder een bord waarop'People's justice'staat geschreven. Eronder dansen mensen hand in hand in de buitenlucht. Hier zijn geen standbeelden meer nodig.
Het spandoek wekte verontwaardiging bij de Duitse en Israëlische pers
Tanah Merdeka
is tot 10 september te zien in Framer Framed, Amsterdam,https://framerframed.nl
Maarten Nauw | Taring Padi, Tanah Merdeka, 2023. Installatie in Framer Framed