'Ik kies nu voor een radicale begrafenis van de wereld' Angst Theatermaker Anoek Nuyens

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
14 november 2024
Draaien we al vijftig jaar in rondjes, met al die waarschuwingen over het klimaat? Luisterend naar alle toespraken zou je denken van wel. Maar volgens theatermaker Anoek Nuyens gaan we door allerlei emotionele fases. Woede, verdriet, angst. Wat daarachter schuilt: liefde.
Haal de bingokaart maartevoorschijn, want de wereldleiders zijn aangekomen in Bakoe voor de zoveelste klimaatconferentie en hun speeches zullen ongetwijfeld bol staan van de bekende retoriek. Wie zal er als eerste beginnen over de 'gemeenschappelijke uitdaging voor de mensheid'? Heeft iemand een overtreffende trap van de'highway to climate hell'?Is dit dan écht de 'laatste kans'? 'Verantwoordelijkheid.' 'Kansen.' 'Toekomstige generaties.' 'Vijf voor twaalf.' 'Catastrofe.' Bingo!
De woorden, al die woorden, het is om moedeloos van te worden als je weet dat in de 29 jaar dat dit ritueel nu wordt opgevoerd de wereldwijde uitstoot van broeikasgassen onverminderd bleef doorstijgen. Zo vaak zijn we gewaarschuwd. Zo vaak beloofden regeringsleiders beterschap. En even zo vaak werden die beloftes gebroken.
En toch blijven we zoeken naar woorden om mensen in beweging te brengen, naar zinnen die ervoor zorgen dat het eindelijk tot ons doordringt wat er op het spel staat.
Zulke zinnen klinken op een woensdagmiddag ook in het Amsterdamse Frascatitheater, waar Hannah Hoekstra, ten overstaan van een nagenoeg lege zaal, bezig is met de repetitie van de voorstellingBeste mensen.Het decor is sober, haar dictie traag. 'Als we niet oppassen zal dit niet alleen onze samenleving breken. Het zal ons als mensheid opbreken.' Hoekstra draagt een zwart pak met een wit hemdje en laat lange pauzes tussen de woorden vallen. Ze spreekt 'kapitalistisch stelsel' uit zoals Den Uyl dat ruim vijftig jaar geleden deed. Even later klinkt onmiskenbaar de stem van Beatrix van Oranje: 'Langzaam sterft de aarde en wordt het onvoorstelbare - het einde van het leven zélf - toch voorstelbaar.'
Tegen het einde van de voorstelling laat ze haar jasje op de grond vallen. Ze trekt haar enkellaarsjes uit en rolt het scherm naar de achtergrond. Op een blauwe achtergrond verschijnt een tijdlijn van alle klimaattoppen, van 1995 tot nu. We horen audiofragmenten van hoogwaardigheidsbekleders die waarschuwen voor wat ons te wachten staat als we niet in actie komen. Hoekstra loopt op blote voeten over het podium, ze praat sneller, lijkt het soms bijna uit te willen schreeuwen. 'En als ik boos klink, dan is dat omdat ik dat ben.'
De muziek zwelt aan en dan wordt het scherm wit. Zo fel wit dat je er nauwelijks naar kunt kijken. De repetitie is voorbij en een echt einde heeft de voorstelling nog niet - wat, zo concludeert regisseur Erik Whien na afloop, eigenlijk ook wel weer toepasselijk is.
Beste mensenis de nieuwste voorstelling van theatermaker Anoek Nuyens en bestaat in feite uit een bloemlezing van verschillende klimaatspeeches van de afgelopen vijftig jaar, van de Club van Rome die in 1972 de wereld wakker schudde met hun rapportGrenzen aan de groei,tot aan Greta Thunberg die zich afvraagt of haar microfoon wel aan staat. 'Jullie zeggen dat jullie ons horen en dat jullie de urgentie begrijpen. Maar ik ben niet bereid dat te geloven. Want als jullie de situatie écht begrepen en nog steeds nalaten te handelen, dan zouden jullie het kwaad zelf zijn. En dat weiger ik te geloven.'
Nuyens noemt het haar 'meest radicale' project tot nu toe. Samen met Rebekka de Wit maakte ze al eerder voorstellingen over de clusterfuck die de klimaatcrisis is. InTenzij je een beter plan hebt,uit 2017, vertelt Nuyens hoe woest ze was toen ze doorkreeg dat ze haar hele jeugd voor de gek was gehouden. Er was haar verteld dat een beter milieu bij jezelf begint, een boodschap die ze 'heel serieus nam'. Als ze een spreekbeurt gaf over milieuvervuiling sloot ze braaf af met de Postbus 51-slogan. Maar kijk waar we nu staan.
We zijn op het punt beland dat milieuclubs oliebedrijven voor de rechter slepen in een uiterste poging om de verwoesting te remmen. Er zullen niet veel theatermakers zijn die zo'n nieuwsbericht in de krant lezen en vervolgens denken: ha, hier zit een voorstelling in! De Wit en Nuyens wel. InDe zaak Shelllieten ze zien welke wezenlijke vragen er schuilgaan achter dit juridische gevecht. Wie draagt de verantwoordelijkheid voor de klimaatcrisis? Hoe komen we uit de wurggreep van het fossiele systeem? De consument vraagt zich af waarom ze constant wordt verleid tot vervuilende aankopen. De overheid klaagt dat verwende burgers alles afwentelen op de politiek. En de baas van Shell houdt het publiek een spiegel voor, want we kunnen zijn bedrijf wel tot boeman verklaren, maar zijn we niet allemaal medeplichtig? De voorstelling werd in 2021 bekroond met de NTF Regieprijs, ging in reprise in grote theaters en werd bewerkt tot een televisiefilm en een opera.
Tijdens het maken vanDe zaak Shellzat Nuyens nog in de 'onderhandelingsfase'. Het was een voorstelling met meer lichtheid, waarin ruimte was voor grapjes. 'Ik geloofde echt dat we dit konden oplossen. Dat rechtbankactivisme een doorbraak kon betekenen.' Die fase is ze inmiddels voorbij en dat is te merken inBeste mensen.De humor en de lichtvoetigheid zijn verdwenen, ze heeft helemaal geen zin meer om mensen 'hoopvol' uit het theater te laten vertrekken. 'Met deze voorstelling kies ik voor een soort radicale begrafenis. Een begrafenis van de wereld zoals we die kennen.'
Dat is best spannend, vertelt Nuyens, want welke theaterliefhebber gaat nu in zijn vrije tijd naar een begrafenis? Voor een begrafenis hoef je bovendien geen kaartje te kopen. In de proloog, een mailwisseling met hun verkoopbureau, kan het publiek al lezen dat de interesse van theaters afnam toen ze zagen hoe somber de flyertekst was.
Waarom leek u dit een goed idee, een voorstelling maken van vijftig jaar klimaatspeeches?
'Binnen de klimaatbeweging hoor je vaak: we draaien al vijftig jaar in dezelfde rondjes. Dat is best een cynische uitspraak die ik zelf instemmend herhaalde. Maar ik was benieuwd of dat eigenlijk wel klopte. Dat ben ik gaan uitzoeken. Het eerste rapport van de Club van Rome voelde als een logisch startpunt. Dat was de eerste keer dat heel duidelijk werd gezegd: op deze manier gaat het helemaal fout. Vervolgens heb ik gekeken naar de klimaattoespraken die sindsdien zijn gehouden, in parlementen, op conferenties of demonstraties, door activisten, politici of wetenschappers. Als je al die speeches naast elkaar legt zie je inderdaad dat we al vijftig jaar lang grofweg hetzelfde zeggen. En toch draaien we niet zomaar in rondjes. Het is eerder een spiraal, want we gaan wel door verschillende fases heen. Na de ontkenning, komt de onderhandeling, de woede, het verdriet en daarna de acceptatie.'
Wat accepteren we dan? Dat we de redding voorbij zijn?
'Het is niet alsof ik opgeef, maar ik wil niet meer krampachtig vasthouden aan iets wat al verloren is. Ik heb geen zin meer om me uit het veld geslagen te voelen als er weer een nieuwe klimaattop is. Ik heb geen zin meer om op verjaardagsfeesten in discussie te gaan met een of andere econoom die me nog eens wil uitleggen hoe domdegrowthwel niet is. Het wordt een soort uitputtingsslag als je het idee krijgt dat je jezelf constant aan het herhalen bent.'
Veel van de speecheszijn een poging om de toehoorder te doordringen van de ernst van de situatie. Na het rapport van de Club van Rome verschenen er krantenkoppen als 'Ramp bedreigt wereld'. Klimaatjournalist David Wallace-Wells begon zijn bestsellerboekDe onbewoonbare aarde(2019) met de zin 'Het is erger dan je denkt, veel erger.' Hoe voorkomen we dat we murw gebeukt worden door zulke alarmsignalen? Hoe ga je om met de angst voor de klimaatcatastrofe? Ze heeft erover nagedacht, vertelt Anoek Nuyens aan het begin van ons gesprek in de kleedkamer van het Frascati-theater, en ze wil het wel over angst hebben, maar eigenlijk vindt ze een andere emotie nog veel wezenlijker.
Nuyens aarzelt even. 'Ik hoop niet dat ik de eerste ben die in deze interviewserie over liefde begint. Maar ik denk dat angst en liefde familieleden zijn. De diepste angst voel je voor dingen die je heel dierbaar zijn, waar je een enorme liefde voor voelt. Als je alleen maar door angst gedreven wordt houd je het niet lang vol, dat is een energielek. Ik ben ervan overtuigd dat mensen in de klimaatbeweging niet zozeer worden gedreven door angst, maar eerder door een liefde voor de aarde, de natuur, de kleuren en geuren en de verbinding die we ermee aangaan. Mijn voorstellingen zijn ook een omweg om mijn liefde voor de planeet te verklaren, maar daar moet je altijd mee oppassen, zeker als vrouw.'
Waarom?
'Nou, als je in deze moderne tijd over liefde begint, vinden mensen dat toch vaak soft. Of ze zetten je weg als bomenknuffelaar. Terwijl ik denk dat het een krachtig wapen is, groter dan angst, al zijn die twee natuurlijk onlosmakelijk met elkaar verbonden.'
Zo ging het vijftig jaar geleden ook al, ontdekte Nuyens toen ze zich verdiepte in de geschiedenis van hetGrenzen aan de groei-rapport. De tekst was grotendeels geschreven door Donella Meadows, een systeemwetenschapper die probeerde de woorden te vinden om de verontrustende boodschap uit hun computermodellen te laten landen bij het bredere publiek. Ze was niet bang om een woord als liefde in de mond te nemen. Veel collega-wetenschappers wisten niet goed wat ze met zulke retoriek aan moesten. Zij veerden pas op wanneer haar ex-man Dennis Meadows de grafieken en tabellen presenteerde.
'Je wordt gewoon sneller serieus genomen als je in feitelijke, hoofdelijke termen praat', zegt Nuyens. 'Dat zag ik ook op de aandeelhoudersvergadering van Shell. Daar spraken inheemse inwoners van Peru over de verbinding met de natuur, wat een soort signaal leek voor mensen, vooral in het journalistenvak, om op hun telefoon te gaan kijken. Als het over klimaat gaat, gaat het over moleculen, de concentratie CO2 in de atmosfeer, temperatuurstijgingen. Over emoties hebben we het nauwelijks. Ik zie het als mijn taak om de vertaalslag te maken van het hoofd naar het hart, door de klimaatcrisis niet te zien als een soort cijferkwestie, maar als een cultuurcrisis, waarbij allerlei gevoelens komen kijken.'
Zoals angst?
'Ja. Alleen dan hebben we wel plekken nodig in de samenleving waar we met onze angst naartoe kunnen. Als iemand nu die angst ervaart, noemen we het een klimaatdepressie en is het advies om naar een therapeut te gaan, die je weer oplapt zodat je daarna weer "gewoon" mee kunt draaien in de maatschappij. Terwijl ik denk: laten we die angst vooral niet wegmasseren. Het theater is een mooie plek om mensen dat te laten voelen. Op het podium laat ik allerlei gevoelens ontstaan. Ik wil die emoties politiek maken door ze te delen.'
Er wordt vaak naar kunstenaars gekeken om die cultuurcrisis op te lossen. Hoe ziet u dat?
'De neiging is: als we een probleem hebben waar we als samenleving niet uitkomen, dan mikken we het over de schutting bij de kunstenaars. Aan de ene kant verzet ik me daartegen, omdat ik denk: lekker makkelijk, zadel mij er maar mee op. Maar aan de andere kant snap ik het heel goed. Verhalen vormen onze cultuur, dus verhalenvertellers kunnen een cultuuromslag teweegbrengen. Vroeger deed ik daar weleens lacherig over, ik wilde mezelf niet te serieus nemen: joh, het is maar een voorstelling. Maar grappig genoeg heb ik juist van Shellmedewerkers geleerd dat verhalen en scenario's een enorme macht geven. Zij namen onze voorstelling héél serieus. Zij zien verhalen als een wapen om mensen mee te sturen.'
Is het ook een natuurlijke neiging voor u als verhalenverteller om hoopvol te eindigen?
'O, zeker. Dat leer je op school:the hero's journey.Kijk naar alle apocalyptische films, die beginnen met de angst voor het einde van de wereld, maar uiteindelijk is er altijd wel weer een witte man die de boel redt. Ik snap het wel, ik voel ook de neiging om aan het einde van mijn voorstelling een beetje hoop te bieden. De aanname is dat te veel angst verlamt. Maar hoe weten we dat? Hebben we het ooit echt geprobeerd om die angst helemaal toe te laten? Iemand als Roger Cox(de advocaat van Milieudefensie en voorheen Urgenda - jt)is aan die klimaatzaken begonnen omdat hij de film van Al Gore zag en zich kapot schrok. Daarna begon hij al die klimaatrapporten te lezen en werd hijfuckingbang. Maar hij werd er niet door verlamd, hij is in actie gekomen.'
De laatste tijd heeft Nuyensveel contact met Bart van den Hurk, wetenschappelijk directeur van Deltares en lid van het ipcc, dat de gezaghebbende klimaatrapporten maakt voor de Verenigde Naties. Op het oog is hij een prototype natuurwetenschapper die het liefst praat in rationele termen over zeespiegelstijging en extreme weerpatronen, maar in hun gesprekken gebeurt iets bijzonders, vertelt Nuyens. 'Daar put ik hoop uit. Je kunt denken: we zijn totaal anders, de een is een verhalenverteller, de ander de wetenschapper, maar we delen best veel intieme gevoelens. De laatste keer dat ik hem sprak, werd Bart echt emotioneel. We zitten niet opgehokt in onze cultureel bepaalde bubbeltjes.'
In wetenschappelijke kringen zou hij die emoties waarschijnlijk niet zo makkelijk tonen.
'Ik heb een speech voor hem geschreven waarin gevoelens als liefde en onzekerheid echt doorklinken. En die heeft hij voorgelezen aan zeventig klimaatwetenschappers. Ik had niet verwacht dat hij het echt zou doen, maar hij heeft geen woord veranderd. Dat sloeg best wel in. Als ik begin over mijn zorgen voor de planeet, denken mensen snel: ach meid toch, maar als zo'n erkende wetenschapper het zegt komt het binnen.'
Op een fundamenteel niveau hebben Anoek Nuyens en hij een gedeelde missie, vertelt Bart van den Hurk later aan de telefoon. Allebei proberen ze, op hun eigen manier, de samenleving te helpen om wegwijs te worden in dit ingewikkelde onderwerp. Van den Hurk doet dat met een wetenschappelijk verhaal, Nuyens met een artistiek verhaal. 'Voor wetenschappers ligt emotie dicht tegen de politiek aan', zegt Van den Hurk. 'Het ipcc moet neutraal zijn. Maar ik houd mijn collega's wel voor: wat wij publiceren landt in een op waarden gebaseerde discussie. Daar moeten we ons bewust van zijn.'
Geïnspireerd door Nuyens begint Van den Hurk zijn werkgroepsessies, met klimaatwetenschappers uit zestig verschillende landen, nu met de vraag: wat hoop je zelf dat je werk betekent voor de wereld? Op die manier wil hij zijn collega's aansporen om na te denken over hun eigen emotionele betrokkenheid. Over het algemeen wordt daar positief op gereageerd, al blijft er een 'tastbare minderheid' die er niet zoveel mee heeft. 'Er blijft een groep wetenschappers die het enkel willen hebben over de feiten, niet over de emoties. Dat is ook sterk cultureel bepaald', zegt Van den Hurk.
Zelf heeft hij minder moeite met het tonen van die emoties, al moet hij juist oppassen dat hij zich niet te veel laat meeslepen. 'Als je in de overdrive schiet mist het juist effect. Dat vind ik het mooie aan theater: het is een professioneel geïnstitutionaliseerde manier om met die emoties om te gaan. Het is zoals met de Griekse tragedies. De maatschappelijke normen waren strikt, maar in het theater mocht je even afdalen naar de diepe krochten van de ziel, waar je emoties tegenkomt die ieder van ons in zich draagt, maar die toch een beetje moeten worden beteugeld. Daar kan het theater bij helpen.'
Een dag na ons gesprek stuurt Nuyens een lange mail waarin ze haar gedachten nog eens op een rij heeft gezet. 'Het heeft iets geks, praten over angst voor de klimaatcatastrofe', schrijft ze. 'Het is een beetje als praten met je ouders over seks. Het voelt ongemakkelijk, privé en kwetsbaar. Ook wel irrationeel op een bepaalde manier.' De rest van haar e-mail leest als een tekst die ze zou kunnen voordragen in het theater. Het is niet alsof ze bang is dat ze wordt meegesleurd door een overstroming, legt ze uit, 'de angst voor de klimaatcatastrofe is veel diffuser'. Het helpt haar om die angst te delen met mensen zoals Van den Hurk, om de emoties te delen in de publieke ruimte, haar gevoelens politiek te maken. 'Het drama, en dus ook emoties als angst, zoeken wij verhalenvertellers doorgaans in personages', schrijft ze. 'Maar het drama zit in het systeem, niet in de mens. En dat probeer ik te verbeelden.'
Beste mensen,een coproductie van Bureau Vergezicht en Theater Rotterdam, is tot eind januari te zien in verschillende theaters
Nikolay Doychinov / AFP / ANP | De bedding van de opgedroogde stuwdam Studen Kladenets (Koude Bron) bij Kardzjali, Zuid-Bulgarije, augustus