De lege plekjes ingevuld

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
5 oktober 2023
Er zitten veel gaten in de Amerikaanse geschiedenis. In haar historische romanDe liefdesliederen van W.E.B. Du Boisvult Honorée Fanonne Jeffers een deel daarvan; dat van de zwarte vrouwen, die eeuwenlang aan de kant geschoven zijn.
Ailey Pearl Garfield,de hoofdpersoon van Honorée Fanonne Jeffers' romanDe liefdesliederen van W.E.B. Du Bois, is een jonge zwarte vrouw in Amerika. Dit relatief eenvoudige feit is genoeg om bijna achthonderd bladzijden over vol te schrijven, want niets is simpel of vanzelfsprekend aan zwart zijn in Amerika. Daarnaast is Ailey hoogopgeleid, autonoom en single, zaken die haar leven nog verder compliceren. Niet alleen loopt ze in de maatschappij tegen vanalles aan, wordt ze buitengesloten en gediscrimineerd, maar ook in haar eigen familie rommelt het. Ze draagt een geschiedenis met zich mee waarvan ze zelf maar half weet wat die betekent. En dat, vindt Ailey, moest maar eens afgelopen zijn.
InDe liefdesliederen van W.E.B. Du Boisgaan we terug naar het begin, nog voordat de Verenigde Staten de Verenigde Staten werden. We gaan terug naar het moment waarop kolonisten uit Europa het land 'ontdekten' en daar inheemse bewoners aantroffen die hen in de weg stonden. Niet veel later, in 1619, kwam het eerste slavenschip aan in Jamestown, Virginia. Jeffers schrijft hierover: 'Op het Engelse schip dat in Jamestown belandde zaten de slaafgemaakten waarschijnlijk niet met ketens vast. Die tijd zou pas later komen, nadat de matrozen merkten dat de Afrikanen naar het water keken en begonnen te zingen. Dat ze overboord sprongen en dat de haaien hun tegemoetzwommen. Deze eerste groep verscheepte Afrikanen begon als pijlen van bloed en trok rode strepen over continenten.'
Door de stemmen van Aileys voorouders te laten spreken - de'ancestors',die aan het woord komen in de prachtige 'liederen', tussenpassages die Aileys geschiedenis aan elkaar rijgen en diepte geven - krijgen we een heel ander beeld van de ontstaansgeschiedenis van de VS. Het wordt een oorsprongsverhaal waarin inheemse Amerikanen, tot slaaf gemaakten en kolonisten allemaal een rol spelen; een vervlochten geschiedenis, politiek én persoonlijk, waarin pijn, uitbuiting en de drang naar vrijheid de belangrijkste elementen zijn. Wanneer Beauty, een van Aileys voormoeders, gadeslaat hoe een slavenhandelaar de bijl zet in het lichaam van een vrouw wier ledematen zijn getroffen door bevriezing en het geschreeuw begint, 'vormde Beauty een leeg plekje in haar gedachten. Daar kroop ze in.'
Jeffers volgt de geschiedenis van Aileys familie en daarmee de geschiedenis van dat grote, brute, machtige land tot ver in die 'lege plekjes'.
Het is nogal een opgave. Want iedereen met enige kennis over het lot van tot slaaf gemaakte mensen in de VS en de voortdurende echo's van dit slavernijverleden in het heden weet hoe oneindig groot de gruwelen zijn, hoe diep het trauma. Wanneer Ailey met haar nog levende familieleden praat over hun ervaringen, botst ze vaak op een eeuwenoude stilte, een weerbarstigheid die niet mag breken, die nodig is om te overleven. Haar voormoeder Leena, bijvoorbeeld, is 'het levende bewijs van verkrachting, onderwerping en onderhandse transacties', het resultaat van 'generaties aan gedwongen voortplanting'. In haar stamboom ontdekt Ailey inheemse Amerikanen én kolonisten, Afrikanen én slavenhandelaren. Hoe, vraagt Jeffers, die hiervoor vijf dichtbundels publiceerde met vergelijkbare thematiek, kun je het Amerikaanse verleden bevragen, bewaren én herschrijven zonder dat je wanhopig wordt of je verstand verliest?
Toch isDe liefdesliederen van W.E.B. Du Boisgeen zwaar boek. Dit komt door Ailey, hoe eigenwijs en grappig ze is, maar ook door Jeffers' geduld als schrijver. Ze geeft zoveel mensen een stem dat het je soms duizelt, maar de verhalen slokken je op, laten je je inbeelden hoe het leven was, toen, in die slavenhutjes van leem langs de wilde rivieren van de staat Georgia. We lezen over de burgerrechtenbeweging en de Black Panthers, over de ideeën van Booker T. Washington en Martin Luther King, Frantz Fanon en James Baldwin. En natuurlijk over W.E.B. Du Bois, de socioloog die de zwarte gemeenschappen in de VS bestudeerde en het 'dubbele bewustzijn' van zwarte Amerikanen benoemde: hoe je als zwarte Amerikaan niet alleen naar jezelf kijkt vanuit je eigen perspectief, maar ook altijd vanuit het perspectief van die ander, de witte onderdrukker. En hoe dit dubbele bewustzijn een gespletenheid in je ziel veroorzaakt.
Aileys oudoom, Ome Root, had hem een keer ontmoet, Du Bois. In een hotel, waar de befaamde geleerde, nadat de jongeman op zijn deur had geklopt, die deur na enkele seconden weer in zijn gezicht had dichtgegooid. Du Bois had vele minnaressen gehad die hij slecht behandelde; het was 'vuile huichelarij', maar goed, hij was nu eenmaal een briljant man en 'alle bijzondere mensen hadden hun gebreken'. De ontmoeting met Du Bois vormt een kernmoment in Ome Roots leven; hij wordt professor aan een zwart college en pleitbezorger van het belang van onderwijs voor zwarte Amerikanen. In de roman omlijsten Du Bois' bespiegelingen over ras en educatie ieder hoofdstuk: Du Bois' woorden zijn een metafoor voor de zwart-Amerikaanse ervaring. Hij streed voor de emancipatie van zwarte vrouwen en de scholing van zwarte kinderen, die niet enkel opgeleid moesten worden tot 'bedienden en ondergeschikten', maar recht hadden 'op kennis, op denken, op streven'. 'Jullie schatten ons verkeerd in omdat jullie ons niet kennen', staat er. Het 'sociale bewustzijn', zegt Du Bois, en daarmee het respecteren en accepteren van een ander, begint met kennis.
Na wat omzwervingen volgt Ailey, een exemplaar vanDe kleur paarsvan Alice Walker onder haar arm, in de voetsporen van haar oudoom. Ze gaat studeren aan Routledge College, waar haar feminisme wordt aangewakkerd. Wanneer ze tijdens een college in de rede wordt gevallen door een mannelijke student, zegt ze: 'Ik was nog niet klaar! Je zegt dat ik, als ik een man had, gelukkig zou zijn in een patriarchale, seksistische context, maar het is duidelijk dat je geen oog wenst te hebben voor mijn gemarginaliseerde, intersectionele identiteit als vrouw van de Afrikaanse diaspora!' Ze is 'apetrots' op het nieuwe vocabulaire dat ze heeft opgepikt.
Soms, zoals misschien wel vaker gebeurt in een historische roman, ligt het 'informatieve' er wat dik bovenop; we hebben immers wat te leren. Maar inDe liefdesliederenoverheersen de verbeelding en de interpersoonlijke spanning. Als Ailey op een dag thuiskomt met een vriend die 'donkerder' is dan zij, zegt haar oma: 'Vrouwen duwen de familie voorwaarts, Ailey, niet achterwaarts. Jij bent heel erg bruin, dus jij moet iemand zoeken met een veel lichtere huid dan die van jou. Denk aan je kinderen.' De schrijnende doorwerking van 'colorisme', discriminatie gebaseerd op de kleurschakering van je huid, komt uitvoerig aan bod. Maar, staat er: 'Een lichte huid betekende alleen maar dat een bleekscheet zich had vergrepen aan een arme Zwarte vrouw, en moest je daar zo blij mee zijn?' Nogmaals: niets is simpel of vanzelfsprekend, en een zwarte vrouw die haar feminisme mee naar huis neemt al helemaal niet.
Uiteindelijk wordt Ailey historica: 'Het maakte niet uit hoe droog de boeken en artikelen waren: ik zag de mensen in mijn verbeelding. Hun ouderwetse kleding van zwarte wol, hun laarzen met knoopjes. Ik goot stemmen in hun monden en polijstte de woorden die misschien naar buiten zouden komen. Maar ze waren geen personages. Het waren echte mensen. Ik kon me niet van ze afkeren.' Hoe vul je de gaten in de geschiedenis, de stiltes in de archieven? Hoe doe je recht aan de levens van mensen als zij zelf niet meer kunnen spreken?
Hier moest ik denken aan Saidiya Hartman, de Amerikaanse schrijfster en hoogleraar African-American Studies die de term'critical fabulation'bedacht voor de manier waarop zij de geschiedschrijving benadert: zij vult de gaten in het slavernijverleden door middel van een doordachte, kritische combinatie van kennis en verbeelding. Jeffers doet dit ook, bijvoorbeeld door de dromen van de vrouwen in Aileys familie uitvoerig te beschrijven; voorspellende, angstaanjagende, invloedrijke dromen die deel zijn van het emotionele geheugen van de familie. InDe liefdesliederen,net als bijvoorbeeld in Toni MorrisonsBeminde,spreken de doden, ze zingen en klagen en wijzen de weg, want pas als je het verleden begrijpt kun je het heden omarmen.
'Dit is een Zwarte feministische roman', schrijft Jeffers in het nawoord. 'Punt.' Ze bedankt een lange lijst zwarte vrouwen voor hun emotionele arbeid aan het boek - want zwarte vrouwen, zegt ze, houden de gemeenschap bijeen maar worden vaak aan de kant geschoven. Jeffers plaatst ze in het middelpunt. Een weergaloze 'punt' aan het einde van een epische onderneming.
'Herinneringen zijn altijd ongerijmd', schrijft Jeffers in een van de liederen. 'Het is haast onmogelijk om iets in zijn geheel te bewaren, maar er kunnen stukjes tegen het licht gehouden worden.' Jeffers' roman fonkelt als een mozaïek, de breuklijnen duidelijk zichtbaar.
HONORÉE FANONNE JEFFERS De liefdesliederen van W.E.B. Du Bois Vertaald door Nhomy Mettendaf, Thalia Ostendorf, Fannah Palmer, Catalien van Paassen en Nicole Seegers. Meulenhoff, 796 blz.