Jonge garde Uit de ruïnes

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
8 juni 2023
De eerste fysieke presentatie van Buro Stedelijk in Amsterdam toont nieuw werk van drie kunstenaars over verval en het idee dat niets voor eeuwig is.
De vrouw op de video lijkt verliefd op het kunstwerk. Ze verkent met haar vingers de glooiingen van het oppervlak, een met leem bedekte constructie van rechtopstaande matrassen in een cirkel, met hoofdkussens bovenop. Het andere werk dat de vrouw bevoelt is ook groter dan zijzelf, het heeft de vorm van het silhouet van een kledingkast met inhoud. Net als het bevoelen en aaien begint te vervelen, gaat de vrouw praten: ze heet de mensen welkom die haar gaan helpen haar kunstwerken te vernielen. Met hamers en beitels bewerken de assistenten het materiaal totdat van de kunst niets anders meer rest dan een stofwolk en twee grote zakken met brokken leem.
De eerste fysieke presentatie van Buro Stedelijk, in een zaal op de benedenverdieping van het Stedelijk Museum Amsterdam, gaat over verval en het idee dat niets voor eeuwig is. De presentatie heetDecay: An Ode to the Impermanenten toont nieuw werk van drie kunstenaars, waaronder de sloopvideo van Narges Mohammadi. 'We omarmen het ongemak van het onbekende en het experiment, en kijken wat er groeit', aldus de stroef uit het Engels vertaalde toelichting bij de tentoonstelling. 'Wij brengen het experiment terug in het instituut, door het verval te realiseren en op te bouwen, zodat er nieuwe, meer inspirerende en ongebonden toekomsten en heden [sic] kunnen ontstaan.'
'Wij', dat zijn de kunstenaars maar vooral ook de curatoren, Rita Ouédraogo en Azu Nwagbogu, die sinds 1 december de instelling regisseren die zelf na een langdurige sluimerstand uit de as herrezen lijkt. Stedelijk Museum Bureau Amsterdam (SMBA) was van 1993 tot 2016 een projectruimte van het Stedelijk. Het was gevestigd in de Rozenstraat, tien minuten fietsen van het museum. Volgens de eigen omschrijving was het een 'levendige presentatieruimte en een broedplaats voor nieuwe ideeën: laboratorium en informatiecentrum'. De lijst met exposerende kunstenaars en projecten is indrukwekkend.
In 2017 stelde toenmalige directeur Beatrix Ruf dat de opvolger op een nieuwe locatie een antwoord zou moeten geven op de vervagende grenzen en 'digitale ontwikkelingen', en suggereerde dat dat instituut misschien in een buitenwijk zou moeten zetelen. In juli 2022 kondigde het Stedelijk aan dat het nieuwe Buro Stedelijk een samenwerking met de postacademische opleidingen van de Rijksakademie en De Ateliers werd, een 'missing link tussen het atelier, de kunstopleidingen, de galerieën en het museum', een 'kritische en zelfkritische luis in de pels van het grote museum'. De nieuwe locatie werd het Stedelijk Museum zelf.
Ouédraogo en Nwagbogu begonnen in april van dit jaar met een tweedaagse 'luistersessie' met kunstenaars en curatoren. Bij deze eerste tentoonstelling is het werk van Joël Andrianomearisoa (1977) het meest aanwezig. Voor61 Fragments of Decay for New Desiresinstalleerde de kunstenaar tien schilderijen, allemaal even groot, en voorzien van een zwarte lijntekening die doorloopt van het ene naar het andere doek. Meteen bij binnenkomst valt de geur op, een parfum, niet overheersend maar wel aanwezig. Elke dag van de 61 dagen durende tentoonstelling worden de schilderijen besproeid met een van de 61 parfums, kruiden, zeep en vloeistoffen die staan uitgestald in de ruimte. Zo ontstaat een mix die niet alleen te ruiken maar ook te zien zal zijn.
De Amerikaanse kunstenaar Geo Wyex (1984) beperkt zich ook niet tot alleen zichtbare kunst. Zijn werkMuck Studies Department Presents: Transmission from No Point of Return Bleep Blop Bloopuit 2021 zou je kunnen omschrijven als een hoorspel met zichtbare details. Op in de tentoonstelling verspreide radiootjes zijn fragmenten te horen, soms is er ook beweging te vermoeden achter de schermen. Het blijkt te gaan om het verhaal van een politieagent die de modder op de bodem van sloten en kanalen bestudeert, en daarbij vrijuit associeert over de oorsprong van alles.
Mohammadi (1972) maakte met haarMemories of Becominghet tastbaarste werk. Op een paneel schilderde ze met leem de omtrekken van een inboedel met stoelen, tafels, schemerlampen en een bed. Ook de stoel met tafel en lamp die je bij binnenkomst aan de andere kant van de zaal ziet staan, blijkt een decorstuk, onbruikbaar. Op de video over het slopen van het kunstwerk - een werk dat ze maakte voor haar tentoonstelling in 2021 in de Rotterdamse kunstruimte TENT - vertellen de slopers over de emoties die ze ervaren tijdens het kapotmaken van het werk. Maar zoals de curatoren van Buro Stedelijk al suggereerden, blijkt in de ruïnes ook een toekomst besloten te liggen: aan het eind van de film geeft Mohammadi een introductieles over hoe je de leembrokken zoals ze die in de grote zakken verzameld had, weer opnieuw kunt gebruiken. En daarmee kun je het in deze context ook zien als kritiek op het gesol van een groot museum met een ruimte voor experiment dat met deze presentatie weer nieuw leven is ingeblazen.
In de ruïnes blijkt ook een toekomst besloten te liggen
Decay: An Ode to the Impermanent
is tot 25 juli te zien in Buro Stedelijk in het Stedelijk Museum Amsterdam,https://burostedelijk.nl
Buro Stedelijk | De installatie Memories of Becoming van Narges Mohammadi, 2022