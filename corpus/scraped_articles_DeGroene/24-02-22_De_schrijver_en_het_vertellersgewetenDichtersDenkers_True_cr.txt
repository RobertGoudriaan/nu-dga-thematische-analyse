De schrijver en het vertellersgeweten Dichters&Denkers True crime in de literatuur

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
22 februari 2024
Ook de literaire schrijver waagt zich steeds vaker aan true crime. Maar hoe vermijd je sensationalisme? En wat te doen met je eigen geweten? Het metaboek lijkt een uitweg te bieden. Of toch niet?
Op 17 februari 1970 werden de vrouwen de jonge kinderen van legerarts Jeffrey R. MacDonald gestoken, geslagen, bebloed en verminkt aangetroffen door de militaire politie in Fort Bragg, North Carolina. MacDonald had ze in paniek gebeld. Zelf had hij een steekwond, zat onder de krassen, was radeloos. 'VARKEN' had iemand in het hoofdeinde van het bed gekrast.
Een jaar eerder had Charles Manson met zijn horrorhippies toegeslagen in Hollywood, en MacDonald schetste iets soortgelijks: drie gewapende mannen waren zijn huis binnengedrongen, terwijl een vrouw met een brandende kaars erbij stond en'acid is groovy, kill the pigs'zou hebben gezongen.
Het zat de rechercheurs niet lekker. Er was geen afwijkend dna gevonden. En MacDonald had vaak slaande ruzie met zijn vrouw. Zijn verwondingen vielen ondertussen wel heel erg mee voor iemand die met demonische hippies voor zijn leven zou hebben gevochten; de lichamen waren onverklaarbaar verplaatst, bloedspetters zaten op plekken waar ze niet hoorden te zitten, et cetera. 'Je hebt het niet toevallig zelf gedaan, hè?' vroeg een rechercheur tijdens het verhoor.
Neeee, zei MacDonald.
Wel dus. Al kreeg het Openbaar Ministerie pas in 1979 de zaak rond en werd MacDonald tot levenslang veroordeeld.Murder most foul- en tegelijk het soort gezinsdrama dat even de media-aandacht heeft en dan weer wegzakt in het collectieve geheugen, ware het niet dat er twee boeken over verschenen. In 1983 de bestellerFatal Vision,over hoe MacDonalds gezin precies werd vermoord (details!) en of MacDonald het nou gedaan had of niet (jazeker!), door de bekende journalist Joe McGinniss. En in 1990The Journalist and the MurderervanNew Yorker-journaliste Janet Malcolm: niet over de rechtszaak tegen MacDonald, maar over MacDonalds rechtszaak tegen McGinniss. Dat zat zo: McGinniss had toegang gekregen tot MacDonald en zijn juridische team door te zeggen dat hij in zijn onschuld geloofde. Maar toenFatal Visionverscheen, was het duidelijk dat McGinniss hem zag als een gevaarlijke, narcistische sociopaat wiens schuld vaststond. De journalist had de moordenaar bedrogen om zo zijn vertrouwen te winnen.
Mocht dat?
Janet Malcolm boog zich over die vraag en kwam met een antwoord dat sindsdien rondzingt op faculteiten waar journalistiek of creatief schrijven wordt gedoceerd: 'Iedere journalist die niet achterlijk is, of te vol van zichzelf om door te hebben wat er aan de hand is, weet dat wat hij doet moreel onverdedigbaar is.'
Wat Malcolm met haar openingszin bedoelde is dat de journalist die de moordplek bezoekt, de nabestaanden spreekt, het slachtoffer in herinnering brengt, zich in de dader verdiept, uiteindelijk niet iets komt brengen. Hij komt ietshalen. Een handeling, een plot, een motief -een verhaal. Wat moordenaar MacDonald ontdekte, is iets wat ontelbare onderwerpen van artikelen ontdekken, namelijk dat jouw levensverhaal in de handen van een journalist niet langerjouwverhaal is. De journalist luistert, schrijft, schraapt, selecteert en maakt erzijnverhaal van. Malcolm: 'Zoals de goedgelovige weduwe die op een dag wakker wordt en ontdekt dat haar jongere minnaar met al haar spaargeld verdwenen is, zo leert het instemmende onderwerp van een non-fictieverhaal zijn harde les.'
En natuurlijk kan die journalist zichzelf verantwoorden en iets roepen over de vrijheid van meningsuiting of over het recht van het publiek op kennis, over compassie verspreiden of begrip vergroten, uiteindelijk bestaat zijn verhaal bij de gratie van het leed van anderen. Hun leed is het graan waarvan hij zijn brood bakt.
Malcolm overleed in 2021, 86 jaar oud. Maar haar kritiek houdt stand. Sterker nog, steeds vaker is haar kritiek het vertrekpunt geworden waar vandaan literaire auteursreal Kriminalitätbedrijven. Boeken waarin schrijvers Malcolm vaak met naam en toenaam noemen en zich genoodzaakt voelen rekenschap af te leggen - wie ben ik om me in dit verhaal te mengen?
In Nederland verschenen de afgelopen maanden vier van zulke boeken: Niña Weijers'Cassandra,over de onopgeloste zaak van het zeventienjarige meisje wier lichaam in de Almeerse Noorderplassen werd gevonden; Mark O'ConnellsEen spoor van geweld,een reconstructie van de absurde dubbele moord door een Iers upperclassfiguur, die de regering ten val bracht; Maggie NelsonsDe rode stukken,over de rechtszaak tegen de man die haar tante vermoordde in 1969; en Rinke VerkerksHet hele dorp wist het,over een intergenerationeel misbruikschandaal in een kleine christelijke gemeente ergens in Nederland. Wat de toon zet, is dat voor de getrainde, verliteratuurde schrijversgeest de moord een te nadrukkelijke plot is. Het is een verhaal waarin iedereen een platte rol krijgt toegedeeld - de verdachte ex, de gebroken vader, de strijdlustige zus, de verdwenen getuige - die ze niet kunnen afschudden. De schrijvers ook niet. Ze merken vaak snel dat ze moeite hebben de mensen die ze spreken als iets anders te zien dan als hoofdrolspelers-in-een-moordzaak. Binnen de kortste keren valt een lawine van zelfbewustzijn over hen heen, en voelen ook zij zich een acteur in de
moordfilm. Mark O'Connell doet er alles aan om ervoor te zorgen dat zijn moordenaar met hem wil spreken, maar als het dan zover is, schrikt hij continu van het feit dat hij nu 'betrokken' is. Maggie Nelson begint te lijden aan wat ze 'moordgemoed' noemt, en bedenkt dat zij, door erover te schrijven, een grotere kans krijgt vermoord te worden. Want gaat het zo niet in thrillers? De seriemoordenaar gaat uiteindelijk altijd achter de agente aan (Sigourney Weaver, Jodie Foster, Holly Hunter) die onderzoek naar hem doet. Weijers beschrijft hoe Folkert, de volkomen innemende, integere agent die het Team Grootschalige Opsporing leidt, in een sbs6-uitzending in de verte staart en zegt nog dagelijks aan Cassandra te denken. 'Het is een typisch Folkert-moment', schrijft Weijers, 'waarop zijn gevoel voor wat werkt op televisie volledig synchroon loopt met wat hij daadwerkelijk voelt.'
De grappige paradox is dat Weijers hier überhaupt een paradox ziet: want waarom zou Folkert iets doen of zeggen wat niet synchroon loopt met wat hij voelt? Er is geen afstand. Folkert is geen acteur die een agent speelt. Hij is daadwerkelijk agent.
Cassandragaat over veel - over Almere, over de types die rechtbanken en politiebureaus bevolken, over jong zijn, over toegang willen tot een verhaal dat niet het jouwe is. Weijers spreekt Cassandra's vader, haar broer, het meisje dat zegt haar beste vriendin te zijn. Maar hoe meer ze vertellen, hoe groter ze afstand voelt tot wat er gebeurd moet zijn, tot hoe groot het verdriet is. De zaak-Cassandra is voor Weijers een les in jezelf erbij neerleggen dat je niet alles kunt weten, dat niet elk verhaal een écht, rond, sluitend verhaal is, en dat je ook daarin betekenis kunt vinden. Het is een speels en tegelijk streng denkend, erudiet boek - maar aangezien we bijDe Groenede regel hebben dat we de boeken van vaste medewerkers niet recenseren, dient u deze voorgaande zin te negeren.
Anders dan inCassandrazijn de zaken inEen spoor van geweldwél helder. De gebeurtenissen zijn geboekstaafd, de slachtoffers zijn bekend, de dader heeft bekend - en werkte zelfs mee aan Mark O'Connells boek. Toen het vorig najaar in het Verenigd Koninkrijk verscheen, kwam het op allerlei beste-boeken-van-het-jaar-lijstjes. Begrijpelijk, want de moordenaar in kwestie is razend interessant: als hoogopgeleide erfgenaam behoorde Malcolm Macarthur tot de upperclass van Dublin, tot zijn erfenis ineens uitgeput bleek. De enige oplossing die hij in alle paniek kon bedenken - hij was immers te chic om een baan te nemen - was om een bank te overvallen. Toen hij een vluchtauto wilde stelen, sloeg hij de jonge eigenares dood, Bridie. Toen hij een geweer kocht, schoot hij direct de verkoper dood, Dónal.
Banale, lompe moorden, maar met een politieke lading, want de klopjacht op Macarthur eindigde toen de politie hem bij zijn goede vrind vond, die niemand minder dan de procureurgeneraal van Ierland was. Het was deze ontgaan dat hij de meest gezochte man van het land zijn logeerkamer had aangeboden. De toenmalige premier noemde het een'grotesque, unbelievable, bizarre and unprecedented'gebeurtenis, een zin die in Ierland nog steeds voortleeft in het acroniem waarmee je naar een puinhoop verwijst: gubu. John Banville baseerde zijn doorbraakromanThe Book of Evidenceop de zaak.
Mark O'Connell studeerde af op Banville - en wie komt hij tijdens zijn dwangmatige wandelingetjes tijdens covid steeds tegen? Inderdaad: Macarthur, bejaard, vervroegd vrijgelaten. O'Connell raakt met hem aan de praat. Macarthur is compulsief fascinerend. Hij spreekt in volzinnen over de moorden alsof ze hem overkwamen, zoals je tegen een griepje aan kunt lopen. Hij heeft het over 'mijn criminele episode', noemt de moorden 'een financiële situatie'. Wanneer hij zijn geweld navertelt, doet hij dat afstandelijk. 'Het waren de hersenen die in de schedel bewogen, in plaats van de directe klappen, die de dood hadden veroorzaakt.' Dit was de manier waarop hij het formuleerde, schrijft O'Connell, het bezittelijk voornaamwoord vermijdend: de hersenen, de schedel, de dood. Niet háár hersenen, háár dood.
Om terug te komen bij Janet Malcolm: eigenlijk heeft die apodictische beginzin vanThe Journalist and the Murdererzich tegen haar gekeerd. Ze schreef hem met het idee journalisten op de vingers te tikken die hongerig op zoek naar een sterk verhaal bij moordplekken opdoken. Maar natuurlijk blijven moordverhalen onverminderd geschreven worden, en onverminderd gekocht;true crimeis wereldwijd het populairste genre voor podcasts. De ironie is dat Malcolms commentaar een nieuw genre creëerde, dat we bij gebrek aan beter de meta-moordzaak kunnen noemen. Of: De Meta-Malcolm-Moordzaak. Dat is het boek waarin Malcolms commentaar expliciet wordt opgenomen, waarin de Malcolm-schatplichtige zich bezint op het inherent vampiristische element van het schrijverschap, en vervolgensalsnoghet leven van anderen leegzuigt.
Een spoor van geweldis het perfecte voorbeeld. O'Connell vergast de lezer met het vertellersgeweten -wie ben ik om dit verhaal te vertellen?Hij kwam Macarthur nu eenmaal steeds tegen, hij was nu eenmaal afgestudeerd op John Banville's roman over Macarthur. Sorrysorry, hij moest wel, zegt hij bijna. Wanneer hij in zijn verhaal bij de daadwerkelijke moorden aankomt, verzet hij zich zelfs. Mag ik dit wel vertellen? Hoe kan hij het uit zijn pen krijgen? 'Ik was er niet bij. En zelfs als ik er wel bij was geweest, had ik het dan wel kunnen weten? Bridie Gargans dood was enkel die van haar, en elke poging om me die toe te eigenen door mezelf in die laatste momenten in haar gedachten te verplaatsen, zou obsceen zijn.'
Maar ondertussen werkt hij als in een pageturner naar de moord toe; hij vertelt die moord literair, getrapt na; hij beschrijft Macarthurs hysterische vlucht spannend en beeldend. De lezer zit op het puntje van zijn stoel. Dus wat is dat vertellersgeweten dan waard? Hij verzet zich tegen sensationalisme en vertelt vervolgens een sensationeel verhaal.
Zo heeft de Meta-Malcolm-Moordzaak een inherent hypocriet karakter.Having your cake and eating it too,in dat onvertaalbare gezegde.
Maggie Nelson hoeft niet te voelen dat ze zich het verhaal van een ander toe-eigent: in 1969 werd Jane, de jongere zus van haar moeder, gewurgd en doodgeschoten. Even was haar vriendje verdacht, daarna werd ze gezien als een slachtoffer van seriemoordenaar John Collins. Nelson schreef de poëziebundelJane: A Murderover wat zij zag als de 'verkeerde rouw' van haar familie, waarin zoveel niet werd uitgesproken, 'een ongezonde uitwas van een midwesterse, Scandinavische nalatenschap - een grimmig Ingmar Bergman-scenario tegen de achtergrond van het plaatsje Muskegon, aan een meer in Michigan'.
Nu pas, schrijft ze inDe rode stukken,snapt ze dat het overmoed was om over 'verkeerde' of 'geslaagde' rouw te spreken. Nu ze het proces tegen Jane's moordenaar heeft meegemaakt snapt ze dat rouw alleen maar verbijstering is, 'een vormeloze, krachtige razernij'. Want juist alsJane: A Murderbij de drukker ligt, wordt ze gebeld door een rechercheur. Het was niet seriemoordenaar Collins, zegt hij, maar iemand anders. We hebben dna-bewijs, we gaan hem oppakken.De rode stukkendoet verslag van hoe ze met haar moeder, zus en opa het proces tegen hem bijwoont.
Nelsons boek draagt de ondertitelAutobiografie van een rechtszaak,en liefdevol maar niet wegkijkend beschrijft ze dan ook de verhoudingen in haar familie, en hoe die door veertig jaar rouw om Jane zijn vervormd. Maar ze beschrijft vooral het ongemak met de manier waarop de rommelige levens van alle betrokkenen chronologisch, overzichtelijk, samengevat tot processtukken worden gemaakt. Een moordverhaal is al een verhaal met een vastliggende cast (slachtoffer, dader, nabestaanden); het proces is daar nog eens een geritualiseerde vorm van, waarbij iedereen om de beurt in vaststaande vormen zijn tekst mag opzeggen.
In haar veelgeprezen, iconische boeken overqueernessverliest Nelson zich graag in filosofische, activistische theorie;De rode stukkenis concreter, menselijker, warmer, bijtender, soms grappig. En natuurlijk lopen de genres en onderwerpen door elkaar heen, waarbij haar politieke bewustzijn opvlamt. Wanneer Nelson meedoet aan een true-crimeprogramma van de commerciële zender cbs, en aan de presentatrice vraagt of ze meer make-up moet dragen, lacht deze dat ze haar niet zouden filmen als ze er niet goed uit zag.This is primetime,zegt de presentatrice:no black people, no bad teeth.
Zo'n grap die geen grap is. Nelson denkt geschrokken: zit ik hier zodat Jane kan aanschuiven bij JonBenét Ramsey of Natalee Holloway in de dode-witte-meisjes-van-de-week-club? Meisjes wier dood, afgaande op hoeveel media-aandacht ze krijgen, er blijkbaar meer toe doet dan alle vermoorde, vermiste, lijdende zwarte mensen bij elkaar? Want ook dat is de harde medialogica van moord: hoe witter en blonder het slachtoffer, hoe feller haar ster straalt.
Je zou kunnen zeggen datDe rode stukkenook een waarde heeft die buiten het boek ligt. Centraal staat Jane's dood, maarDe rode stukkengaat ook over de scheiding van Nelsons ouders, over de plotse dood van haar vader, over het losgeslagen leven van haar zus, over agressieve of onbetrouwbare partners, over onveilige huizen, over opgekropte angst en rouw, over verdriet, over de zucht naar gewelddadige seks. Al die emoties en obsessies vinden hun uitweg door de moord op Jane. Nelsons boek illustreert dat een connectie met een moord de emoties scherper maakt, zichtbaarder, meer geladen. Dit is precies waarom psychologen zeggen dat we - en dan vooral vrouwen; veruit de grootste consumenten van true crime - zo verslingerd zijn aan moordzaken op tv: ze geven ons de mogelijkheid onze emoties te ondergaan en te sublimeren, veilig via de tv.
Telt Rinke VerkerksHet hele dorp wist hetals true crime? Geen moord, wel misbruik. In een klein, godvrezend dorp wordt de twaalfjarige Lenneke door haar opa aangerand. Het is goor, het is vreselijk, maar na een les over seksueel misbruik in groep acht blijkt Lenneke dapper genoeg om zich uit te spreken en aangifte te doen.
Het verhaal dat zich vervolgens zou moeten ontrollen, is dat de opa wordt opgepakt en het dorp zich over Lenneke ontfermt. Maar er gebeurt iets anders. Opa hoeft niet de gevangenis in - terwijl hij nota bene al eens is veroordeeld voor verkrachting, van een kantoormeisje én van zijn eigen dochters. Opa mag niet meer alle functies in de kerk vervullen, maar hij blijft deel van de gemeenschap. Zijn familie blijft hem ontvangen op verjaardagen. En ondertussen denkt Lenneke dat ze gek is. Dat misdaad niet bestraft wordt. Ze begint aan ál haar klasgenoten te vertellen wat haar is overkomen, ze kan er niet over ophouden, zozeer dat iedereen in het dorp en zelfs het dorp verderop weet dat er 'iets niet klopt' aan Lenneke. Het tekent haar leven.
Wat Verkerk onderzoekt, is niet zozeer de misdaad of het trauma van Lenneke (het is hartbrekend dat ze nu, decennia later, nog steeds in haar bed slaapt met de 'traumabeer' die ze van de politie kreeg toen ze aangifte deed, 'want die beer weet alles'), maar hoe het kan dat iedereen wegkeek. Haar ouders, haar oma, haar klasgenoten, de kerk, de buurtbewoners - de drang om maar normaal te blijven, om niet aan schaamte ten onder ten gaan, om 'de vuile was binnen te houden', krijgt voorrang boven medeleven met het slachtoffer. Het is die drang die ervoor zorgt dat daders er zo vaak mee wegkomen.
Op een natuurlijke manier, zonder op intellectuele of literaire bronnen terug te grijpen, incorporeert zij Malcolms huiver. Verkerk wil niet aan de haal gaan met Lenneke's verhaal, zegt ze, en laat haar bepalen wat en hoe er wordt verteld. 'Ik kan geen verhaal schrijven dat recht doet aan de gevolgen van ernstig grensoverschrijdend gedrag als ik zelf in het journalistieke proces grenzen overschrijd. Dit boek kan niet ten goede komen aan lezers als het niet in de eerste plaats recht doet aan Lenneke zelf.'
Dus kiest Verkerk ervoor details weg te laten, geeft ze de hoofdrolspelers andere namen, noemt ze het dorp niet waar dit zich afspeelt. Ze vertelt het hele verhaal zonder sensationalistisch of sentimenteel te worden, vaak ook door de particuliere gebeurtenissen van Lenneke direct te koppelen aan de niet-particuliere statistieken ('in iedere basisschoolklas zit gemiddeld al één slachtoffer van seksueel misbruik'). Dat zou ook té sociologisch kunnen uitpakken, maar juist door Lenneke de ruimte geven, lijkt het, geeft ze genoeg prijs dat je haar in al haar menselijkheid volledig voor je ziet. Malcolm zou tevreden zijn.
MARK O'CONNELL Een spoor van geweld: Over het innerlijke leven van een moordenaar en de soms vage grens tussen waarheid en leugen Vertaald door Erik de Vries en Caspar Wijers. Thomas Rap, 320 blz. NIÑA WEIJERS Cassandra Atlas Contact, 272 blz.