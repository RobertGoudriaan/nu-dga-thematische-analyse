Jezelf de canon inschrijven Schrijver Mohamed Mbougar Sarr

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
29 september 2022
Volgens Mohamed Mbougar Sarr zitten francofone Afrikaanse schrijvers in een onmogelijke positie. Zij moeten Afrikaans en authentiek zijn, maar ze mogen de heersende schrijversorde niet ondermijnen.
Diégane Latyr Faye,hoofdpersoon vanDe diepst verborgen herinnering van de mens,is een jonge Parijzenaar die de roekeloze ambitie koestert om een alomvattend meesterwerk te schrijven. Tot dusver heeft Diégane slechts één boekje gepubliceerd, dat daverend is geflopt. Er zijn zegge en schrijve 79 exemplaren van over de toonbank gegaan. Daar staat tegenover dat zijn Facebook-post over de verschijning van het werkje 1182 keer is geliked en dat hij in een mini-recensie van twaalfhonderd tekens wordt neergezet als 'een grote belofte voor de Afrikaanse francofone literatuur'. Dit 'moorddadig eerbetoon' blijkt voor Diégane, afkomstig uit Senegal, voldoende om te kunnen toetreden tot het zogeheten Getto: het Afrikaanse literaire wereldje in Parijs.
InDe diepst verborgen herinnering van de mens,het boek waarmee Mohamed Mbougar Sarr (1990) vorig jaar de Prix Goncourt won, liggen spot en zelfspot, kritiek en zelfkritiek, intellectueel vertoon en de ironische ondermijning ervan bijna altijd in elkaars verlengde. De roman, Sarrs vierde, draait om het gegeven dat de hoofdpersoon bij toeval een boek in handen krijgt van een zekere T.C. Elimane, verschenen aan het eind van de jaren dertig. Dat toeval blijkt een lotsbestemming, want het boek brengt bij de topromancier in spe niets meer of minder dan een 'ontologische metamorfose' teweeg. Ook de vrienden uit het Afrikaanse schrijversgetto zijn verbijsterd over deze roman. In het vervolg vanDe diepst verborgen herinnering van de menswordt zelfs gesuggereerd dat lezing van Elimane's boek de dood tot gevolg kan hebben. Zoveel is duidelijk: in het literaire universum van Mohamed Mbougar Sarr is lezen geen vrijblijvende bezigheid, maar een gevaarlijke onderneming die zich afspeelt op het scherp van de snede.
Diégane raakt diepgaand in de ban van T.C. Elimane en zijn boek; zowel auteur als roman zijn met raadsels en vraagtekens omgeven. Elimane, net als Diégane in Senegal geboren, raakt na de publicatie van zijn roman ernstig in opspraak. Maar waarom eigenlijk? Heeft hij zich niet aan de literaire spelregels gehouden? Is zijn verbeeldingskracht afschrikwekkend, ongemakkelijk? Het boek wordt uit de handel gehaald, de oplage vernietigd en de schrijver verdwijnt uit beeld zonder ooit nog taal of teken te geven. Elimane is uit het literaire geheugen gewist en wordt stilzwijgend vergeten.
Wat volgt is een literaireen persoonlijke queeste van Diégane naar het fantoom van zijn schrijvende voorvader. Kort samengevat isDe diepst verborgen herinnering van de menseen roman van een jonge Senegalees-Franse schrijver over een andere jonge Senegalees-Franse schrijver die het verhaal van een oudere Senegalees-Franse schrijver aan de vergetelheid wil ontrukken. Dat is dan meteen het meest rechtlijnige wat er over het boek te zeggen valt, want de zoektocht van Mohamed Mbougar Sarr, pardon, ik bedoel de zoektocht van Diégane Latyr Faye, sleept de lezer mee over een labyrintische kronkelweg vol verwarrende doorkijkjes, dubbele bodems, ideologische valkuilen,trompe l'oeils,postkoloniale spiegeleffecten en een polyfonisch koor van stemmen uit vele landen en culturen dat iedere vorm van waarheidsvinding onmogelijk maakt. Een zoektocht kortom, waarin fictie oneindig veel belangrijker is dan de werkelijkheid, en de lezer bij herhaling op de proef wordt gesteld met ellenlange zinnen waar geen eind aan lijkt te komen, of met bizarre woorden - hyalien, schizocarp,
venaal - die haar/hem/x dwingen om het woordenboek erbij te halen omdat geen hond er de betekenis van kent.
Net als de ietwat wrokkige gedachte dat 'die Sarr zeker slimmer dan de Fransen wil zijn' definitief post dreigt te vatten, slingert de schrijver zijn publiek de volgende zinnen in het aangezicht, waarmee hij de critici net een stap voor is: 'De vraag dient zich aan of dit niet het werk is van een Franse schrijver onder pseudoniem. (...) Hoe zouden we kunnen geloven dat een Afrikaan zoiets in het Frans heeft kunnen schrijven?'
Het citaat is afkomstig uit een passage waarin Diégane zit te grasduinen in het verslag van een journaliste die zich vanuit de racistische vooroordelen van haar tijd - de jaren veertig van de vorige eeuw - in de kwestie-Elimane heeft verdiept. Ja, Sarr beheerst de Franse taal en cultuur beter dan de Fransen en weet daardoor precies met welk gedachtegoed de (westerse) lezer is geïnfecteerd.
Mohamed Mbougar Sarrkomt inDe diepst verborgen herinnering van de menstelkens terug op de onmogelijke positie van francofone Afrikaanse schrijvers die, in de woorden van Diégane, met hun reet tussen twee stoelen hangen. Het Franse literaire establishment verlangt van hen dat ze Afrikaans, authentiek en anders zijn en een 'swingende pen' hanteren, maar eist tegelijkertijd dat ze niet té Afrikaans, begrijpelijk en verkoopbaar zijn, zodat ze de heersende schrijversorde niet ondermijnen. Zonder te weten hoe de vork precies in de steel zit, is het evident dat Elimane en zijn dodelijke boek niet in dat sjabloon passen.
Sarr heeft zich voor de figuur van Elimane laten inspireren door de tragische geschiedenis van de Malinese auteur Yambo Ouologuem, die in 1968 in Frankrijk de romanHet recht op geweldpubliceerde. In een explosie van vaak gewelddadige beelden roept Ouologuem de geschiedenis op van een fictief Afrikaans koninkrijk, waar machtsmisbruik, wreedheid en seksuele uitspattingen de boventoon voeren. Het epos, dat ruim zeven eeuwen omspant, is vermengd met mythen en legenden die in bloemrijke taal zijn gevat.
Ouologuem werd in eerste instantie bejubeld en ontving de prestigieuze Prix Renaudot voor zijn roman, maar daarna sloeg de stemming radicaal om. De Malinese schrijver zou het werk van André Schwarz-Bart en Graham Greene hebben geplunderd en werd door de laatste aangeklaagd wegens plagiaat. De controverse had zo veel impact dat Yambo Ouologuem aan het eind van de jaren zeventig gedesillusioneerd terugkeerde naar Mali. Daar zou hij als vrome moslim tot aan zijn dood in 2017 een teruggetrokken bestaan leiden.
Toen Sarr de affaire rondom Ouologuem op het spoor kwam, vatte hij het plan op om een proefschrift te schrijven. Het onderwerp: de geboorte van de postkoloniale Afrikaanse roman binnen de context van de Franse literatuur. Sarr gaat ervan uit dat Ouologuem een heel ander lot ten deel was gevallen als hij geen Malinees maar Fransman was geweest. Als Europese schrijvers invloeden van andere auteurs verwerken, wordt dat gezien als een teken van literaire bedrevenheid. Ouologuem heeft als ex-gekoloniseerde aan het eind van de jaren zestig echter niet het recht om de literaire traditie van de voormalige machthebber naar zijn hand te zetten. De canon maakt geen deel uit van zijn culturele erfenis, en dus had hij er met zijn poten vanaf moeten blijven. Koloniale machtsstructuren spelen een rol in de perceptie van literatuur.
Juist daarom is het proefschrift van Mohamed Mbougar Sarr er nooit gekomen enDe diepst verborgen herinnering van de menswel. Sarr wilde in zijn prijswinnende roman precies datgene doen wat Yambo Ouologuem zich een halve eeuw geleden niet kon permitteren: hij schrijft zich volledig de canon in, breekt een lans voor de literatuur en de peilloze vreugden van de verbeelding, maar steekt er ook genadeloos de draak mee.
Gelukkig blijft het inDe diepst verborgen
herinnering van de mensniet bij intellectuele exercities. In het tweede deel van het boek neemt Sarr de rol van de West-Afrikaanse verteller op zich. Of beter gezegd: hij geeft die rol uit handen aan Marème Siga D., een wat oudere Senegalese schrijfster met een indrukwekkend voorkomen, die zo goed is om de afkomst van de mysterieuze Elimane aan Diégane te onthullen.
Siga D. neemt Diégane in een knap gecomponeerde vertelling mee naar een dorp in Senegal waar aan het eind van de negentiende eeuw een tweeling wordt geboren: Assane en Ousseynou. Assane, die negen minuten later ter wereld komt en volgens de West-Afrikaanse logica dus de oudste is, wordt naar 'de school van de Blanken' gestuurd en eindigt in Frankrijk. Ousseynou wordt ingewijd in 'de kunst van het vissen' en ontpopt zich tot hoeder van de plaatselijke traditie. Lang verhaal kort: Elimane is de zoon van een van deze tweelingbroers. Omdat inDe diepst verborgen herinnering van de mensniets ooit zeker is, blijft het onduidelijk wie van hen Elimane heeft verwekt. In zekere zin is Elimane een kind van twee vaders die voor twee manieren van leven staan.
Sarr herschrijft hier een thema dat zijn oorsprong vindt inAmbivalent avontuur(1961) van de Senegalese auteur Cheikh Hamidou Kane. De hoofdpersoon van deze klassieker, een jongen uit een vooraanstaande familie, volgt een traditioneel islamitische leerschool maar krijgt ook koloniaal, Franstalig onderwijs. De clash tussen Afrikaanse en Europese waarden leidt tot een innerlijk conflict waar hij niet meer uit komt. Uiteindelijk is de dood de enige plek 'waar geen ambivalentie heerst'.
Mohamed Mbougar Sarrheeft het ambivalente avontuur tot een glorieus einde gebracht. Het lot van Kane's hoofdpersoon, of dat van zijn eigen personage Elimane, is het zijne niet. Sarr behoort dan ook tot de generatie van Afro-millennials die zich geen koloniale knollen voor citroenen laat verkopen. Hij kwam, zag en sleepte de Prix Goncourt in de wacht. Maar bijna alle kranten, bladen en websites die van dat feit gewag maken, benadrukken dat Sarr de eerste schrijver uit Sub-Sahara-Afrika is die deze toonaangevende prijs heeft gewonnen. En dat is nou precies het soort van kwalificatie waar Sarr in zijn boek de vloer mee aanveegt. Wat is, als het er werkelijk op aan komt, het verschil met Yambo Ouologuem die eind jaren zestig de hemel - of de hel - in werd geprezen als'le Rimbaud nègre'?Natuurlijk, 'de eerste schrijver uit Sub-Sahara-Afrika' klinkt een stuk neutraler en correcter dan'nègre',maar in beide gevallen is de witte, westerse standaard blijkbaar leidend. Sarr heeft zich dan wel door de ambivalentie heen geschreven, maar hey! - er is buiten de literatuur nog altijd zoiets als een wereld waarin je wordt afgerekend op je afkomst en je culturele identiteit. Dat gaat niet alleen op voor het Westen, in Sub-Sahara-Afrika is het niet bepaald anders.
Kort nadat hij de Prix Goncourt in ontvangst had genomen, reisde Sarr naar Senegal af om zijn roman te promoten. Daar brak een wilde polemiek los omdat men doorkreeg dat het nationale prijsdier drie jaar eerder een heel ander boek had gepubliceerd:De purs hommes('echte mannen'). Het thema van deze roman is in Sarrs overwegend islamitische vaderland zwaar omstreden: homoseksualiteit. De schrijver werd ervan beschuldigd de Senegalese waarden te hebben verkwanseld om het Westen ter wille te zijn. De toekenning van de Prix Goncourt zou zelfs een anti-Senegalees gebaar zijn, bedoeld om homoseksualiteit te verspreiden. Sarr werd uitgemaakt voor flikker en neergezet als landverrader.
In een interview over de kwestie uit november 2021 houdt Sarr zich op de vlakte: 'Een schrijver moet zichzelf nooit te veel uitleggen.' En: 'Een roman is geen ideologische ruimte, maar een plek van vrijheid en verbeelding.' Het is in die context veelzeggend dat Sarr, die al meer dan tien jaar in Frankrijk woont, in een interview van een paar jaar daarvoor zegt dat het moeilijk geweest zou zijn omDe purs hommesin Senegal te schrijven: 'De sociale druk zou zeker invloed hebben gehad.' Literatuur is vrijheid, maar staat niet los van de plaats waar ze tot stand komt.
Waarschijnlijk hebben Sarrs Senegalese criticastersDe purs hommesniet gelezen, want het soort aantijgingen dat hij naar zijn hoofd geslingerd kreeg, wordt in het boek juist met literaire middelen aan de kaak gesteld. Hoofdpersoon Ndéné Gueye, literatuurdocent in Dakar, raakt geobsedeerd door het verhaal van een anonieme homoseksueel die door een opgewonden meute uit zijn graf wordt gehaald. Wie is deze man? Waarom moest hij worden opgegraven? En waarom is de amateurvideo van de grafschennis viraal gegaan? Sarr ontrafelt de afwijzing van homoseksualiteit in de Senegalese samenleving en ontwikkelt gaandeweg een sardonische maar intrigerende gedachte: mensen zijn met elkaar verbonden door een pact van geweld. De menigte die de dode man over de begraafplaats sleept, houdt zichzelf voor 'zuiver'(pur)te zijn. Maar het is degóor-jigéen(term uit het Wolof, letterlijk 'man-vrouw') die een zuiver mens is. Omdat hij ieder moment gedood kan worden of anderszins onderworpen aan woede en razernij. De homoseksueel maakt het pact van geweld mogelijk.
HoewelDe diepst verborgen herinnering van de mensin de eerste plaats een roman over het zoeken naar een roman is, ontbreekt ook hier de reflectie op maatschappelijke issues niet. In het laatste deel van het boek vertrekt Diégane naar Dakar om van daaruit het spoor van Elimane verder terug te volgen. Hij treft een stad in opstand aan. Dakar is in de greep van hevige protesten, die verder aanzwellen nadat de activiste Fatima Diop zichzelf in brand steekt. Een andere activist noemt haar zelfmoord, die live wordt gestreamd, 'misschien het enige wat de bevolking van onze wanhopige landen nog rest'. Net als de dode homoman uitDe purs hommesis Fatima Diop een offer dat de geschiedenis van het menselijk geweld voortstuwt. En door het gebruik van social media is dat offer voor iedereen zichtbaar.
Mohamed Mbougar Sarr gaat in dit soort passages het gruwelijke detail niet uit de weg. Daarmee lijkt hij regelrecht in de voetsporen van zijn voorganger Yambo Ouologuem te treden. Door beelden van buitensporig geweld als stijlmiddel in te zetten, breekt Sarr het raamwerk van de taal open en laat de buitenwereld met volle kracht binnenstromen. Die buitenwereld is in dit geval losjes geënt opY'en a marre('we zijn het zat'), een protestbeweging van Senegalese rappers, journalisten en andere kritische geesten, die zich sinds 2011 tegen de gevestigde politieke orde keert. Ondanks dit sociale engagement kiest Sarr, via zijn alter ego Diégane, in laatste instantie toch voor het 'vaderland van de boeken'. En in dat land is de roman van Elimane belangrijker dan de dood van Fatima. Als Diégane op Facebook wordt aangevallen door activisten omdat hij zich niet uitspreekt over de opstand in Dakar, concludeert hij dat 'de tijd van gidsen, zieners, profeten, magiërs, waarzegsters en van hoogdravende hugoliaanse bezweringen' voorbij is. Het enige wat overblijft is de literatuur. 'Onbetamelijke literatuur', dat wel. En het zoeken naar iets dat tot het laatst onbenoemd blijft. Aan het eind van Diégane's speurtocht weten we alleen de beginzin van Elimane's boek. Die beginzin wordt drie keer herhaald. Maar dan?
De Franse criticus Roland Barthes maakte een onderscheid tussen 'leesbare' en 'schrijfbare' teksten. Leesbare teksten worden in hapklare brokken opgediend. Hun betekenis laat zich makkelijk achterhalen. Schrijfbare teksten verzetten zich juist tegen betekenisgeving. Alles wat erover gezegd wordt, is beperkend of slaat de plank mis.De diepst verborgen herinnering van de mensis een schrijfbare roman. Een predicaat als 'mooi' kun je vergeten, het woord 'weerbarstig' dekt de lading beter. Het is een boek dat aantrekt en afstoot, geestdrift én ergernis wekt, en het nodig heeft dat er voortdurend in heen en weer wordt gelezen,zodat de portee kan blijven verschuiven. De schrijver zelf formuleert het zo: 'Een groot boek heeft geen onderwerp en gaat nergens over; het probeert alleen iets te zeggen of te ontdekken, maar dat "alleen" is al alles en dat "iets" is ook al alles.'