Italië sluit de bescheiden Jannik Sinner in de armen In de wereld

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
8 februari 2024
Rome -'Nu wil ik niet gaan overdrijven met woorden, want wat ik juist zo in u waardeer zijn de soberheid en de rust die u uitstraalt, de normaliteit van uw gedrag die aan uw sportieve prestaties een enorme menselijke waarde toevoegt', zei de 82-jarige Sergio Mattarella - advocaat, rechter en president van Italië sinds 2015. Zijn woorden waren gericht aan tennisser Jannik Sinner, de 22-jarige winnaar van de Australian Open op 28 januari, en ook de ster van het Italiaanse team dat op 26 november vorig jaar de Davis Cup won. Jannik Sinner zond een grote grijns, Mattarella een warme glimlach terug; hier werd iets gezegd wat ze allebei belangrijk vonden, de tennisser en de president.
Er bestaat geen ander Europees land met zulke enorme geografische, historische en culturele verschillen als het schiereiland Italië. De roodharige Jannik Sinner is praktisch een Oostenrijker, geboren in een bergplaatsje in het Pustertal dat in het Italiaans San Candido heet, maar voor de bewoners, die als hoofdtaal Duits spreken, heet het Innichen. Sergio Mattarella is een typische Siciliaan, geboren en getogen in Palermo, zestienhonderd kilometer zuidwaarts vanaf het Pustertal. Sergio Mattarella's oudere broer Piersanti, de voorzitter van de Italiaanse regio Sicilië, werd op 6 januari 1980 vermoord door de maffia. Ze behoren tot een totaal andere menssoort, en toch lijken ze op elkaar, de Siciliaanse president en de tennisser uit Südtirol.
'Wat nu dreigt', aldus Mattarella tegen Sinner vlak voor zijn neus, 'is dat men van u verwacht dat u nu iedere grand slam zult winnen. Maar dat is onjuist. Niemand heeft het recht om druk op u te leggen, zoals uw ouders wijselijk ook nooit hebben gedaan, volgens uw woorden. Vervolg uw pad zoals u bent, wat telt is de eerlijke inspanning, wat telt is de concentratie, wat telt is het plezier, zoals ze u hebben geleerd. Onthoud u dat.'
En dat doet tennisser Jannik Sinner zeer zeker. Hij heeft tot verbijstering van de Italianen 'nee' gezegd tegen de uitnodiging 'om zich een dikke knuffel te laten geven door heel Italië' op het grootste nationale podium, het liedjesfestival van San Remo, dat deze week van start gaat en vele miljoenen kijkers trekt. Dagenlang ging het erover in de Italiaanse media: doet-ie-het-of-doet-ie-het-niet? Hij doet het niet, 'omdat dat niet mijn werk is, op het podium van een liedjesfestival staan', volgens Sinner.