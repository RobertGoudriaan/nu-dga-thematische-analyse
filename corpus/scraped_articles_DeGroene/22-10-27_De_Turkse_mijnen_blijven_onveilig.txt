De Turkse mijnen blijven onveilig

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
27 oktober 2022
Istanbul- 'Wij zijn mensen die in het lot geloven', was de reactie van president Erdogan na de ramp in een kolenmijn in Amasra, waarbij onlangs 41 mijnwerkers omkwamen. Acht jaar geleden stierven in een mijn in Soma 301 mijnwerkers, de grootste mijnramp in de recente Turkse geschiedenis, en toen sprak Erdogan woorden van gelijke strekking. Sindsdien veranderde er weinig aan de onveiligheid in de Turkse mijnen en evenmin aan de houding van de regering. Net als toen werd er gewezen naar mijnrampen in andere landen en in het (verre) verleden, een uitleg dat zo'n ramp en dus de dood voor mijnwerkers een risico van het vak is. Net als toen werden waarschuwingen over onveiligheid van de mijn genegeerd.
Het frame dat het ongeluk aan 'het lot' te wijten was, vindt echter bij betrokkenen geen weerklank. Nabestaanden vertelden aan de BBC hoe hun geliefden in de dagen voor de ramp over een gaslucht in de mijn hadden geklaagd. Toch gingen de mijnwerkers naar beneden, om hun familie te onderhouden. 'Ons leven staat in brand', zeggen hun nabestaanden nu.
Het regeringsframe wordt breder in twijfel getrokken. 'Dit is geen ongeluk, maar moord', kopten kranten en schreeuwden betrokkenen. Vakbondsvoorzitter Kamil Kartal legt uit dat de uitbaters van de mijn in Amasra nauwe banden onderhouden met de zittende macht, en dat een te klein aantal mijnwerkers te veel werk moet doen. 'De gezondheid van de werknemers wordt eerst en vooral als kostenpost benaderd.'
Volgens advocaten Evren Isler en Can Atalay, die de nabestaanden in Soma vertegenwoordigden, loopt er een directe lijn van Soma naar het recente ongeluk in Amasra. 'Zolang er geen verantwoordelijkheid wordt genomen, opent dat de weg naar nieuwe misdaden', schrijven zij in de krantBirGün. In Soma werd de bestuursvoorzitter van het mijnbedrijf na een lange, chaotische rechtszaak veroordeeld tot vier en een half jaar cel wegens nalatigheid, maar hij kwam voortijdig vrij onder een pardonregeling.
De oorzaak van de ramp in Amasra wordt nog onderzocht. Voor de nabestaanden maakt het niet uit. Ze krijgen er hun geliefden niet mee terug. Sedat Akgün, een mijnwerker die betrokken was bij de reddingsoperatie, zei tegen de BBC dat 'deze kolen ons niet meer zullen verwarmen'.