Wie is er bang voor bubbelthee? Recepten voor Taiwanese zelfbeschikking

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
11 juli 2024
Ook de keuken vormt een belangrijk strijdtoneel tussen China en Taiwan. Clarissa Wei pleit in haar kookboekMade in Taiwanmet verhalen en recepten voor de onafhankelijke status van het eiland.
Toen twee jaar geleden de Amerikaanse politicaNancy Pelosi Taiwan bezocht, betekende dat het begin van een wekenlang durend intimidatieoffensief van Chinese zijde. Straaljagers doorkruisten het Taiwanese luchtruim, raketten scheerden over het eiland, oorlogsschepen naderden de kust. En China onderbouwde zijn aanspraak op Taiwan ook met een culinaire claim.
'Palates don't cheat',stelde de Chinese woordvoerster van het ministerie van Buitenlandse Zaken in een tweet. Die ging vergezeld van een landkaartje van de hoofdstad van Taiwan waarop tientallen Chinese restaurants waren gemarkeerd. Volgens de Chinese topdiplomaat bewees dit kaartje waar de Taiwanese loyaliteit lag. 'Taiwan heeft altijd deel uitgemaakt van China. Het lang verloren kind zal uiteindelijk naar huis terugkeren.' De tweet leverde wereldwijd een hoop hilariteit op. Konden we volgens dezelfde logica immers niet stellen, aldus een Amerikaanse twitteraar, dat China vanwege zijn meer dan 8500 vestigingen van Kentucky Fried Chicken toebehoorde aan de Amerikaanse staat Kentucky?
Maar de Taiwanees-Amerikaanse Clarissa Wei nam de aantijging bloedserieus. De culinair journalist sloeg terug met een twitterdraadje waarin ze schetste hoezeer de Taiwanese keuken juist verschilt van de Chinese. Zelfs restaurants die zichzelf Chinees noemen serveren in Taiwan eten dat aanzienlijk zoeter smaakt dan op het vasteland - een gevolg van de enorme suikerindustrie die onder het Japanse koloniale gezag op het eiland is opgetuigd. Die heeft Taiwanezen tot zoetekauwen gemaakt.
Eind vorig jaar werkte Clarissa Wei haar these dat 'de Taiwanese keuken op zichzelf staat' verder uit in een boek dat ze samen met de Taiwanese chef Ivy Chen publiceerde:Made in Taiwan: Recipes and Stories from the Island Nation. Die ondertitel is veelzeggend: dat Taiwan een natie vormt wordt internationaal gezien maar door weinigen erkend. De onafhankelijk bestuurde democratie mag ook geen lid worden van de Verenigde Naties. In het voorwoord stelt Wei dat ze het van groot belang acht om weerstand te bieden aan China's culinaire claim op Taiwan. Die maakt volgens haar namelijk deel uit van een gevaarlijke strategie van'cultural homogenization'die het land ook toepast op Oeigoeren en Tibetanen.
Voor wie dit al te grote woorden vindt: het voedselgevecht tussen China en Taiwan strekt verder dan een woordenwisseling. Zo riep de Chinese staatskrantGlobal Timesin 2019 op tot een boycot van het aldaar immens populaire Taiwanese drankje bubbelthee. China zette Taiwanese bubbeltheeketens daarmee onder druk om zich publiekelijk uit te spreken voor het 'één land, twee systemen'-principe, en zichzelf te betitelen als afkomstig uit 'Taiwan, China'. Ook deelde China in 2021 een economische klap uit aan Taiwan, door plots de import van ananas van het eiland stop te zetten. Taiwanese ananasboeren, voor meer dan negentig procent afhankelijk van de Chinese markt, belandden daardoor in een acute crisis.
Clarissa Wei deed van die zogeheten ananasoorlog verslag voorVice. Het is een kantelpunt in haar carrière te noemen, want tot die tijd was er weinig politieks te bespeuren aan haar werk. Als liefhebber van de Chinese en Taiwanese keuken volg ik haar al jaren: zo keek ik met veel plezier naar de reisserie die ze voor een Chinese publicatie maakte. Daarin verkende ze met aanstekelijk enthousiasme de variëteit van de Chinese noedelcultuur. In een interview vertelde Wei dat ze zich ooit juist had toegelegd op culinaire journalistiek, omdat ze politieke verslag geving te zwaar en deprimerend vond. Nu constateert ze in haar boek, niet zonder bitterheid: 'Ik ben tot het besef gekomen dat simpelweg Taiwanees zijn een voortdurende strijd omvat tegen de onophoudelijke pogingen van de Chinese staat om onze identiteit uit te wissen.'
Het bestaan van zoiets als een Taiwaneseidentiteit is overigens betrekkelijk nieuw, zo geeft Wei inMade in Taiwangrif toe, en het idee van een Taiwanese keuken dus ook. Zelf werd zij in het Amerika van de jaren negentig nog opgevoed met het idee dat zij Chinees was. Haar ouders verlieten Taiwan namelijk toen het zich nog de Republiek China noemde en onder het dictatoriale regime van Chiang Kai-shek stond. Nadat deze leider van de Nationalistische Partij de burgeroorlog verloor tegen Mao Zedong, had hij in 1949 de wijk genomen naar Taiwan. Daar vestigde hij een Chinese regering in ballingschap.
In die jaren was de nationale keuken van Taiwan dus simpelweg de Chinese keuken. De overheid stuurde de Taiwanese tv-kok Fu Pei-Mei met deze boodschap als gastro-diplomaat de wereld in. Met veel succes: in Amerika werd ze bekend als 'de Chinese Julia Child'. Fu adviseerde ook regisseur Ang Lee bij het maken vanEat Drink Man Womanuit 1994. Daarin kookt een topchef in Taipei Chinese haute cuisine: van NoordChinesehotpottot Kantonese bittermeloensoep. In vergelijking met die klassiekers golden lokale Taiwanese gerechten als tweederangs.
Met de democratisering van Taiwan en de opkomst van de Taiwanese identiteit - nog maar drie procent van de Taiwanezen identificeert zich als Chinees - werd de Taiwanese volkskeuken herontdekt. Dat is de keuken die Wei in de essays en recepten van haar boek beschrijft en die een smakelijke introductie vormt tot de politieke geschiedenis van het eiland. 'Het vertelt het verhaal van een land dat onderworpen is geweest aan talrijke koloniale invloeden, maar een levendige zelfexpressie kent.' Het maakt haar boek tot een smakelijke introductie van de complexe politieke geschiedenis van het eiland.
De oudste gerechten uit het boek zijn die van de inheemse volkeren op Taiwan, die in etnisch, taalkundig en ook culinair opzicht meer gemeen hebben met Filipino's of Indonesiërs dan met Han-Chinezen. Tegenwoordig bestaat nog maar zo'n twee procent van de Taiwanese bevolking uit deze oorspronkelijke bewoners, en hun culinaire invloed is daarom gering. Toch drukt hun voorliefde voor varkensvlees nog altijd een stempel op de Taiwanese keuken: zo is deguabao,een gestoomd broodje met varkensvlees, een van de populairste snacks op het eiland. (In New York bouwde de Taiwanees-Amerikaanse chef Eddie Huang een culinair imperium op met dit broodje, Baohaus geheten.)
Buitenlandse invloeden beginnen bij Nederland, dat precies vierhonderd jaar geleden het westelijk deel van het eiland koloniseerde. Misschien weinig verrassend, maar Wei kan niet één recept noemen dat de culinaire nalatenschap vormt van onze aanwezigheid. Wel acht ze het mogelijk dat de Nederlanders met hun liefde voor gebakken vis ook de Taiwanese 'frituurcultuur' op gang brachten.
Toch kun je evengoed beargumenteren dat de Nederlanders een culinaire revolutie op het eiland veroorzaakten. De Nederlanders waren namelijk de eersten die rijst- en suikerplantages aanlegden op het eiland. Ze haalden daarvoor de eerste Chinezen naar Taiwan om die plantages te bestieren. Zo brachten ze een Chinese migratiestroom op gang die al voor het einde van de zeventiende eeuw de inheemse bevolking tot minderheid maakte.
In 1661 verdreef de Chinese piraat Koxinga de Nederlanders van het eiland. Dat leverde een van de bekendste gerechten van de Taiwanese keuken op: de oesteromelet. Tenminste, zo gaat de legende. Toen de Nederlandse soldaten de rijstvoorraden van Koxinga's legers verborgen, zou hij zijn soldaten met deze culinaire vondst op de been hebben houden. Wei acht het onwaarschijnlijk, maar er schuilt een fijne historische ironie in: tot op de dag van vandaag geniet je de beste oesteromelet van Taiwan in het Restaurant van de Oude Vesting. De naam is een verwijzing naar de nabijgelegen ruïnes van Fort Zeelandia, de in rode baksteen opgetrokken uitvalsbasis van de voc op het eiland.
De volgende koloniale mogendheid op het eiland waren de Japanners. Ze vestigden eind negentiende eeuw een 'modelkolonie' op het eiland. Onderdeel daarvan was de modernisatie van zowel de rijst-als suikerindustrie. De Japanse invloed is nog in elk Taiwanees keukenkastje terug te zien: de sojasaus, rijstazijn en rijstwijn zijn allemaal volgens Japans recept. Een aardig detail: zoals de rijsttafel het product is van de Nederlandse koloniale verbeelding, zo creëerden de Japanners een fantasieversie van de Taiwanese keuken. In Japan waren restaurants die deze zogehetenTaiwan Ryoriserveerden ongekend populair bij de elite, al hadden de uitbundig 'exotische' banketten van haaienvinnen, schildpad en duiveneieren weinig van doen met de echte Taiwanese keuken.
Na de Tweede Wereldoorlog werd Taiwan onder Amerikaanse druk door Japan afgestaan aan China. De leider van de Nationalistische Partij Chiang Kai-shek vluchtte, na het verliezen van de Chinese burgeroorlog, naar Taiwan - samen met zo'n twee miljoen andere Chinezen. De politieke elite bleef klassieke Chinese kost eten, maar in de provisorische barakken van de Chinese vluchtelingen ontstond in die jaren een van de meest iconische Taiwanese gerechten: rundernoedelsoep. Voor de noedels maakten de vluchtelingen dankbaar gebruik van het goedkope graan waarmee bondgenoot Amerika jarenlang steun verleende aan het anti-communistische Taiwan. De soep zelf combineert eenfusionvan kooktechnieken uit heel China, die alleen in Taiwan samenkomen.
Opvallend genoeg voor een kookboekover Taiwan besteedt Wei vrij summier aandacht aan het beroemdste culinaire product van Taiwan: bubbelthee. Toen ik voor het eerst op Taiwan arriveerde voor mijn studie, ontdekte ik dat het drinken van bubbelthee een even essentieel als met ceremonie omkleed dagelijks ritueel vormt op het eiland. Het bestellen van bubbelthee is een kunst op zich, waarbij je in rap tempo onder andere de smaak, de soort thee, de temperatuur én de zoetheid op een schaal van een tot tien dient te speciﬁceren.
Bubbelthee vormt bovendien een prachtig pars pro toto voor het verhaal dat Clarissa Wei over de hele Taiwanese keuken vertelt: je vindt in dit drankje bijna alle buitenlandse invloeden op het eiland weerspiegeld. De zoete smaak? Suikerteelt begon dus bij de Nederlanders. De thee? De eerste theeplantages werden opgezet door Chinezen en Engelsen in de negentiende eeuw. En het kenmerkendste ingrediënt van de bubbelthee, de gummibeerachtige bruine balletjes? Die worden gemaakt van tapioca, een plant die in de Japanse koloniale tijd op het eiland werd geïntroduceerd. Ergens in de jaren tachtig kwamen op twee verschillende plekken op het eiland ondernemers op het lumineuze idee om deze'boba'- die daarvoor over schaaﬁjs werden geserveerd - te combineren met thee.
'De zoete wraak van de gekoloniseerde', noemt een Aziatisch-Amerikaanse twintiger bubbelthee in een populair TikTok-ﬁlmpje. Grappig, maar zo zien de meeste Taiwanezen het niet: nog maar een fractie van de Taiwanese bevolking is immers inheems, en dus beschouwen de Taiwanezen zichzelf terecht als een onontwarbare mix van kolonisator en gekoloniseerde. Liever zien Taiwanezen de bubbelthee dan ook als een bewijs dat Taiwan tot voor kort nooit een geïsoleerd eiland was, maar juist - gewild en ongewild - in contact stond met de wereld.
Nu zijn al die invloeden van buitenaf natuurlijk niet uniek speciﬁek voor de Taiwanese keuken. We sluiten er alleen liever onze ogen voor, om de keuken als laatste uithoek van onschuldig nationalisme te behouden. Neem ramen, de noedelsoep uit het cultureel zo eenkennige Japan. Hoewel het nu voor iconisch nationaal gerecht doorgaat, werd het voor de jaren vijftig nauwelijks gegeten in Japan. Net als in Taiwan was goedkoop Amerikaans graan ook in Japan een belangrijke factor in het succes van ramen.Om de overstap op het graandieet te stimuleren, waarschuwde het Japanse ministerie van Volksgezondheid in overheidscampagnes voor de gevaren van een rijstdieet. Ouders die hun kinderen enkel met witte rijst voedden, zouden hen veroordelen tot een 'leven van idiotie'.
Maar in Taiwan leeft het besef breeddat een natie bouwen op de sprookjes van een nationale cultuur geen vaste grond biedt. 'Niet ras, taal, of cultuur vormen een natie, maar eerder een diep gevoel van gemeenschapszin en gedeelde lotsbestemming', zo luidt een beroemd citaat van de Taiwanese democratie-activist Peng Ming-min. Het staat als motto voor in het kookboek van Wei. Ze wil met haar boek dan ook niet het historische 'bewijs' leveren dat Taiwan een eigen identiteit kent - met bijbehorende keuken - maar eerder hoe in die culinaire geschiedenis Taiwanese waarden tot uitdrukking komen.
Het is een complexe visie op nationale identiteit, maar wel een die in Taiwan veel weerklank vindt. Neem een campagneﬁlmpje van de Democratische Progressieve Partij die onlangs de verkiezingen won. Daarin wordt botweg gesteld dat er weinig typisch Taiwanees is aan de klassieke theecultuur: 'Thee is door de Engelsen vanuit India naar Taiwan gebracht.' Wat wel typisch Taiwanees is: bubbelthee, waarin Taiwanese waarden als nieuwsgierigheid, innovatiedrang en een open, internationale blik zouden doorklinken. Met de bubbelthee brachten de Taiwanezen een 'innovatie' binnen de theecultuur tot stand, stelt het ﬁlmpje, waarmee Taiwan inmiddels wereldwijd succes heeft.
De geschiedenis van dat succes beschrijft Clarissa Wei niet in haar boek. Wel in een eerdere reportage voorThe Guardian. Het waren de Taiwanese immigranten naar Californië - waartoe ook haar eigen ouders behoorden - die de bubbelthee daar introduceerden. In Amerika werden ze een soort informele 'culturele ambassades' voor Taiwanese jeugdcultuur, beschrijft Wei, waar jongeren ook Taiwanese popmuziek luisterden en Taiwanese strips en tijdschriften lazen.
In Azië en Amerika is de bubbelthee al jaren een volledig ingeburgerd drankje, en in de slipstroom van de mondiale populariteit van de Koreaanse popcultuur - een grote beker bubbelthee vormt een vast Instagram-attribuut voor K-popsterren - veroverde de bubbelthee de laatste jaren ook Europa. Inmiddels is het drankje tot in elke provinciestad verkrijgbaar en vormt een groot deel van de TikTok-rijen in de Amsterdamse binnenstad zich voor een bubbeltheetent.
De mondiale bekendheid van bubbelthee maakt het drankje tot een belangrijksoft power-instrument voor de Taiwanezen. Het geeft het eiland een vriendelijk, snoeperig zoet imago - wie is er bang voor bubbelthee? - terwijl Taiwan in de internationale beeldvorming vooral als geopolitiek omstreden gebied wordt gepresenteerd.(The Economistkopte in 2021 op het omslag: 'De gevaarlijkste plek op aarde'.) Het verklaart waarom Taiwanezen de bubbelthee als een belangrijk nationaal symbool hebben omarmd. Zo toonde de Taiwanese dragqueen Nymphia Wind, die het laatste seizoen van het Amerikaanse tv-programmaRuPaul's Drag Racewon, haar nationale trots door zich in de ﬁnale van die wedstrijd te verkleden als een majestueuze, rijzige bubbeltheebeker.
Hoe ver de soft power van de bubbeltheereikt? Dat moet nog blijken. Maar ook het kookboek van Wei vormt inmiddels een kleine overwinning in de strijd voor Taiwanese zelfbeschikking.The New York Timesriep het uit tot een van de beste kookboeken van het afgelopen jaar. Toonaangevend culinair tijdschriftBon Appétitbesprak het lovend, en een nominatie volgde voor de prestigieuze culinaire James Beard Foundation Award.
Concrete aanwijzingen, kortom, dat de wereld van defoodiesin ieder geval overtuigd is van de these van Wei dat Taiwan op culinair gebied geen deel uitmaakt van China. Op zoek naar nog overtuigender bewijs pleeg ik een telefoontje naar een gezaghebbend instituut gezeteld in het centrum van geopolitieke macht. Vanuit Washington D.C. blijkt Elizabeth Stone graag bereid me te woord te staan als ik vraag hoeMade in Taiwanwordt ingedeeld in haar kookboekwinkel Bold Fork Books.
In eerste instantie was het een ratjetoe geweest, vertelt ze. De ene medewerker bracht het boek onder bij China, de ander deelde het in tussen de S van South-Korea en de T van Thailand. Reden om in conclaaf te gaan. Met de nonchalance van een geroutineerd diplomaat: 'Dat soort gesprekken voeren we vaker - bijvoorbeeld over joodse kookboeken: er zijn Jewish-American, Asjkenazische, Sefardische, én Israëlische boeken.'
Wat de doorslag gaf: naastMade in Taiwanverschenen het laatste jaar nóg een aantal Engelstalige Taiwanese kookboeken.First Generationvan de Taiwanees-Amerikaanse Instagram-chef Frankie Gaw, het veganistischeA-Gong's Table,en een kookboek van het populaire Taiwanese restaurant Win Son in Brooklyn. 'Vanaf drie boeken is een eigen lemma goed te verdedigen', stelt Stone. Dat heeft Taiwan nu dus in Bold Fork Books. Die territoriale claim zal China moeilijk kunnen terugdraaien.
Sam Yeh / AFP / ANP | Wu Huang-yi, eigenaar van restaurant Yuan Fang Gua Bao, bereidt met zijn familie guabao, een populaire snack in Taiwan. Taipei, 2020