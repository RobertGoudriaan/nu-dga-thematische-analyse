Popperiaans

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
24 november 2022
InDe Groene Amsterdammervan 16 november noemt Merijn Oudenampsen mensen die geloven in redelijke discussies 'omgekeerde wappies': ze geloven op een zeer principiële manier in twijfel en nuance. Als voorbeeld haalt hij de ﬁlosoof Karl Popper aan: 'Ik kan ongelijk hebben en jij gelijk en met enige moeite komen we misschien samen nader tot de waarheid.' Oudenampsen werpt de vraag op of je dat ook moet zeggen tegen een ontkenner van klimaatverandering of een aanhanger van de reptieltheorie.
Het antwoord op die vraag is te vinden in het boek van Popper waaruit Oudenampsen citeert:De open samenleving en haar vijanden.Popper geloofde niet dat je met de vijanden van de open samenleving een redelijke discussie kunt voeren. Zij verwerpen immers het principe van een redelijke discussie en geloven in de absolute waarheid van hun eigen gelijk. Als dat ook het geval is met klimaatontkenners en reptielgelovigen, kun je ze bestrijden zoals Popper dat met de vijanden van de open samenleving deed. Je kunt met kracht van argumenten laten zien dat zij een gevaar vormen voor de open samenleving zodra zij politieke consequenties gaan verbinden aan hun absolute waarheden.
Oudenampsen schrijft ook dat vanuit popperiaans perspectief de klimaatwetenschap een overmoedige poging is om de loop van de geschiedenis te voorzien en doemscenario's niet tot de empirische werkelijkheid behoren. Klimaatwetenschap is echter het resultaat van langdurige discussies tussen wetenschappers die juist wel geloven in het popperiaanse principe van kritische toetsing en daarom 'nader tot de waarheid' kunnen komen. Daarom kun je vanuit popperiaans perspectief ook geloven dat de opwarming van de aarde schadelijke consequenties kan hebben voor miljoenen mensen.
Absolute zekerheid over die consequenties kan de klimaatwetenschap echter niet geven en daarom staan de rapporten van klimaatwetenschappers altijd vol met voorbehouden en onzekerheidsmarges. Het is de vraag of de klimaatactivisten waarop Oudenampsen zijn hoop vestigt daarin iets kunnen veranderen. Als je soep gooit tegen een schilderij van Vermeer, wordt daardoor het ergste doemscenario niet opeens waar. Om de waarheid te kunnen naderen, zul je toch weer terug moeten naar de redelijke discussies van de wetenschap.
KLAAS ROZEMOND,Amsterdam
Jan Rothuizen