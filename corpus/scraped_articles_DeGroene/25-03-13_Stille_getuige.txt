Stille getuige

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
13 maart 2025
Het essay 'weerspiegelt de vrijheidvan het kinderlijke, dat schaamteloos gepassioneerd raakt door wat anderen al gedaan hebben'. Het is een definitie van Theodor Adorno, die over het hoofd zag dat een kind vaak vooral in zichzelf geïnteresseerd is, en net daarin al redelijk volwassen mag heten. Het is de nooit strak te trekken grens voor essays en non-fictie: ofwel schrijf je over jezelf, ofwel heb je het over een ander, en blijft je 'ik' achterwege. De bundelDe wereld een lichaamvan Melani Reumers is een boeiende uitzondering: de auteur, geboren in 1967, staat vrijwel altijd centraal in dit twintigtal essays, of ze is alleszins het vertrekpunt. Het bijzondere is dat Reumers niet over trauma's, overlijdens, relaties, burn-outs of depressies schrijft, maar over haar lichaam.
In zekere zin gaat ze daarbij te werk zoals Nikki Alexander, de patholoog uit de langlopende bbc-serieSilent Witness,die lichamen ontleedt om misdaden op te lossen, of algemener om kennis op te doen. Er zit iets aangenaam afstandelijks in de essays van Reumers, iets klinisch bijna, omdat ze kalm haar lichaam bekijkt als de stille getuige die het is. Een eerste vaststelling is al meteen dat een lichaam niet bestaat. Net zoals de mensheid uit individuen is opgebouwd, zo bestaat een mensenlijf uit onderdelen, die vaak een eigen leven gaan leiden.
De eerste groep teksten gaat over beenderen, ogen, haren, huid en tanden. InOveral vlammen oogbollenschrijft Reumers hoe ze op haar vijftiende een drang naar onzichtbaarheid ontwikkelde: 'op moeilijke of akelige momenten (vooral bij ruzies aan tafel) ging ik uit mijn lijf en verdween in een andere wereld, waar ik voor niemand bereikbaar was'. Of korter nog: 'Alles willen zien, maar zelf onzichtbaar zijn.' Ze combineert die herinneringen met andermans observaties over kijken en bekeken worden, zoals die van Georges Bataille, die in 1928 een novelle schreef waarin het oog een object wordt van seksuele fantasieën, maar ook van geweld. De titel van het stuk is ontleend aan een gelijknamige lithografie van Odilon Redon uit 1888, met een door de lucht zwevende oogbol, als een komeet. Het toont de obsessies of, neutraler, de langdurige momenten van concentratie waartoe Reumer in staat is, als ze na het zien van dat kunstwerk overal oogbollen begint te ontwaren: 'De Poolse industrielamp boven mijn tafel, met zijn gele schijnsel veroorzaakt door een ledlamp achter bolvormig melkglas, veranderde in een reusachtig, oplichtend kattenoog.'
Ons eigen lichaam is vreemd, niet alleen omdat het uit zoveel onderdelen bestaat, maar ook omdat we het nooit ervaren zoals andere mensen dat doen - een oneerlijke situatie, welbeschouwd, en zeker de bron van vele sociale spanningen. Een andere groep teksten gaat over verlengstukken, over voorwerpen die als protheses aan een lichaam komen te hangen - een pijp, bijvoorbeeld - of over dingen die ons lichaam helpen, zoals een trap. InLijnenlabyrintschrijft Reumers over spiegels en foto's, en het grote verschil ertussen. Als ze kampt met ondergewicht is het niet een spiegelbeeld dat haar daarmee confronteert, maar een foto die een vriendin heeft gemaakt: 'eerst kijkt een ander naar jou en drukt op de knop van de camera, vervolgens bekijk jij wat de ander heeft gezien'. Verregaande interesse in het eigen lichaam komt ook voort uit het verlangen te weten wie je bent in andermans ogen.
Om echt onzichtbaar te worden, heeft Reumers een strategie: ze zwemt in de troebele Maarsseveense Plassen in de provincie Utrecht, naakt, liefst elke dag (soms 's nachts), niet langs de oevers maar tot in het midden, ook als het heel koud is, en eveneens op 18 februari 2022, wanneer storm Eunice over Europa raast. In dat zwemmen, in het verlangen ernaar, in de risico's die het met zich meebrengt, zit de kern van dit boek.
De wereld een lichaamis als essaybundel niet volmaakt, zoals essaybundels dat zelden zijn: sommige stukken passen niet helemaal, er treedt herhaling op, de aanleiding voor een tekst, zoals een tentoonstelling van drie jaar geleden, lijkt intussen een beetje futiel, de rode draad verdwijnt (in een essay over een dementerende moeder bijvoorbeeld) of de overgangen tussen de alinea's zijn soms onhandig, van het genre: 'dat doet me denken aan'.
Maar wanneer Reumers over zwemmen schrijft, blijft van die bezwaren niks over. Eigenlijk wordtDe wereld een lichaamdan een roman, en de verteller een soort van held, die avonturen beleeft, die iets gevaarlijks wil, iets mysterieus, iets dat we allemaal wel een beetje kennen, maar toch niet op deze manier. Terwijl de smartphones van alle Nederlanders een 'code rood' binnenkrijgen omdat het zo gevaarlijk stormt, gaat Reumers, die enkel een oude Nokia heeft, naar de Maarsseveense Plassen. 'Al is stormzwemmen niet zonder gevaren, ik voel meer dan ooit dat ik lééf, intenser dan ooit, in al mijn vezels. Dát is de drang. In het water voel ik me zo volledig in mijn element, dat ik alle mogelijke omstandigheden wil meemaken.' In dat water doorstaat haar lichaam een zelfgekozen test en wordt het ondanks alles een geheel, dat bovendien helemaal van haar alleen is.
Met dit boek is Melani Reumers genomineerd voor de Vlaamse literaire prijs De Boon
Reumers zwemt om onzichtbaar te worden
Heritage Art / Getty Images | Odilon Redon, Everywhere Eyeballs Are Aflame, 1888 MELANI REUMERS De wereld een lichaam Van Oorschot, 264 blz.