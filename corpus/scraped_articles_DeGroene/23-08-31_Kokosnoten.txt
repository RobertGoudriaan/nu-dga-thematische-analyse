Kokosnoten

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
31 augustus 2023
KUNST Hals, Ciurlionis & Holbein
Het Rijksmuseum voltooit in februari 2024 een grote trilogie, na Rembrandt (2019) en Vermeer (2023), met een grote overzichtstentoonstelling van Frans Hals, in samenwerking met Londen en Berlijn. Hals wordt dan als vooruitstrevende kunstenaar gezien, die ook negentiende-eeuwers als Monet, Manet en Van Gogh aansprak. Dat gaat interessant uitpakken.
Een ander hoogtepunt van het culturele jaar bevindt zich over de grens, in het Städel, Frankfurt:Holbein and the Renaissance in the North,vanaf 2 november. Holbein senior is de aller-, allergrootste portretschilder ooit, natuurlijk, en tevens een schakel tussen 'zuid' (Basel, Venetië) en 'noord' (Vlaanderen, Engeland, Holland). De tentoonstelling concentreert zich op de stad Augsburg, die onder de hoede van keizer Maximiliaan I en het mecenaat van de Fuggers en de Welsers hét centrum van de Renaissance benoorden de Alpen werd. Behalve Holbein senior en junior toont het Städel werk van Albrecht Dürer en Hans Burgkmair de Oude; ook kun je daar het spectaculaire zilver- en goudwerk verwachten waar Augsburg beroemd om werd, mechanische tafelspeeltjes, klokken, kokosnoten, nautilusschelpen.
Museum Belvédère in Friesland toont vanaf 24 februari een overzicht van het werk van Mikalojus Konstantinas Ciurlionis (1875-1911), uit te spreken als Tsjurloonis, de belangrijkste kunstenaar én componist van Litouwen. Honderden composities, honderden schilderijen, de Skrjabin van Vilnius, zoon van de dorpsorganist van Druskininkai (wat? Bent u daar nog nooit geweest?), oprichter van de Litouwse Kunst Vereniging toen de staat Litouwen nog niet eens bestond. Stelt u zich voor dat Mahler had geschilderd, of Oscar Wilde gecomponeerd, dan heeft u een idee. Natuurlijk werd Ciurlionis als kind van zijn tijd begeesterd door symboliek, mythen en sagen, volkse sprookjes, Egyptische en Aziatische mystiek. Hij maakte enorme bijna-abstracte schilderingen - een dertiendelige cyclus over de Schepping, een twaalfdelige over de Dierenriem - waarin de aardse werkelijkheid wordt verbonden met grootse bovennatuurlijke visioenen. In zijn muziek gebeurt zo ongeveer hetzelfde - omvangrijke symfonische gedichten met lang doorwervelende dromen, grote gevoelens, kolkende zeeën, doorleefde mysteriën. Rare snuiter, heerlijke kerel, dood op zijn 35ste.
Koen Kleijn
Mikalojus Konstantinas Ciurlionis,Museum Belvédère, Heerenveen, 24 februari t/m 9 juni.Frans Hals: Zijn tijd ver vooruit,Rijksmuseum Amsterdam, 16 februari t/m 9 juni.Holbein,Städel, Frankfurt, 2 november t/m 18 februari
Wikimedia Commons | Mikalojus Konstantinas Ciurlionis, Sonata No. 6, Allegro, 1908 . Olie op canvas, 72.2 cm x 61.4 cm