De stadsomroeper van Barcelona ligt onder vuur

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
7 september 2023
Barcelona- Wie het tegelijkertijd aan de stok krijgt met het Observatorium tegen Homofobie, de Eenheid tegen Fascisme en Racisme en het Landelijke Platform Trans, moet bijna wel een aanhanger zijn van extreem-rechtse of ultra-conservatieve denkbeelden. Zou je denken. Maar tot haar verbazing overkwam het de Barcelonese schrijfster Najat el Hachmi, iemand die moeilijk van zulke sympathieën verdacht kan worden.
De gemeente Barcelona verkoos El Hachmi dit jaar tot stadsomroeper van de jaarlijkse patroonsfeesten. De stadsomroeper, meestal iemand uit de wereld van kunst, cultuur of wetenschap, opent de stadsfeesten met een toespraak. Dit jaar mag El Hachmi dat dus doen. En dat is tegen het zere been van Observatorium, Eenheid en Platform. Samen hebben ze een manifest opgesteld. Ze keren zich tegen de schrijfster vanwege 'haar haatzaaierij tegen trans-vrouwen en haar openlijk islamofobe uitspraken'. Of de gemeente maar zo vriendelijk wil zijn een andere stadsomroeper te zoeken.
Zelf heb ik El Hachmi nooit kunnen betrappen op een discriminerende uitspraak. Wel is het zo dat zij niet meegaat in het culturele relativisme dat de laatste jaren zo in de mode is geraakt bij een bepaald soort links in Spanje. El Hachmi, geboren in Marokko, is van een ander soort links, en atheïst. 'Een draagbare gevangenis', noemde ze het hoofddoekje in een interview. 'Toen de islamisten ons niet langer in huis konden opsluiten, vonden ze het hoofddoekje uit. Het is een symbool waarmee je instemt met je onderwerping.' Ze weet waar ze over praat. Ze heeft zelf een hoofddoekje gedragen. Respect voor het hoofddoekje, zoals sommige linkse partijen verdedigen, draagt volgens haar bij aan de onderdrukking van de vrouw.
Bij de Trans-wet stelde El Hachmi 'transfobe' vragen. Zoals: kan een kind van twaalf al weten dat hij een man is die gevangen zit in het lichaam van een vrouw, of omgekeerd? Kunnen minderjarigen die hun geslacht bij de burgerlijke stand mogen wijzigen ook toegang krijgen tot onomkeerbare chirurgie en hormoonbehandelingen met ingrijpende bijwerkingen? Voorstanders van de wet vinden van wel.
Vooralsnog houdt de gemeente voet bij stuk: El Hachmi wordt dit jaar stadsomroeper. Maar de nadruk van radicaal links op identiteitspolitiek zou weleens een belangrijke oorzaak kunnen zijn voor het stemmenverlies bij de jongste verkiezingen.