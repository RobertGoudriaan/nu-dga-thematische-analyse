Loper

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
27 oktober 2022
Preambule Zing, Loper, van je achillespees, hoe deze opspeelde en pas weer in het gareel liep op de telgang die je voeten aan hem gaven waar de tocht hen ook zou leiden, waar de wind in huis ook ging. Zing alsof de Ziggo Dome aan het naar jou genoemde pad je als een zon ontvangt, zing of je stemming ervan afhangt - sterker nog, Loper, zing want van je zingen hangt je leven af (of althans je zin erin). Wees lang van stof, weef, wees pas af als je er bent, pas op al, rol je uit, verschuif je schuins, Loper, boodschapper, raadsheer: je missie een weg zonder wijzer, de brief in je mijter je missive.
Slinger
Loper slaapt in hittebestendige, optimaal de uitstoot filerende naaktheid onder een bloot plafond waarin hij de sterren, die zo nabije lichtjaren verre met mensenverhalen opgezadelde littekens, zelf moet duiden. Daar zijn ongrijpbare grip, dat de spekgladde stapstenen in een levenslange stroom die nooit dezelfde is. Loper riep, in de installatie die zijn droom met aan nauwkeurigheid grenzende gooi ernaar was, zijn zeer selectief, evenwel verantwoord Pantheon aan goden van divers kaliber bijeen. Alles genoten, niets beklijvend, wakker geschud door weldadig gewelddadige kou aan de rand van de dag op het punt van de start, staat hij op en kijkt: daar in de manshoge wandspiegel dat wat voorheen voor jonge god doorging; een manshoge man van jaren, van kop tot teen ingesneden, uitgewoond; niemand die het ziet, dus geniet u even mee: de enkels niet langer gevleugeld, één buigt alsof het de bedoeling is in zijn geheel naar buiten (vandaar die achillespees); het litteken op zijn linkerknie, een jaar lang door zijn voedster met zalfgaas verbonden; het middelpunt van alles nauwelijks grijzend, ondulerend en als altijd in de aanslag; de bekroond als genereus omschreven buik een tandje genereuzer nog - tussen buik en borstkas waar de lans stak een nooit verdwenen blauwe plek van toen hij tegen de punt aanliep van een stoelleuning in zijn jacht op een kat die buiten de bak had geplast; de borsten daarboven; de ribben nimmer resoluut genoeg hersteld van zijn val in de strijd tegen medeheld; de naar binnen gekeerde schans die zich verheft tussen borstbeen en kin (of anders gezien: die zich overgaf aan de zwaartekracht tussen kin en borstbeen); zie de atrofische linkerbiceps en -triceps wiebelend; zie de hypertrofische rechterarm, machtig het kilo's zwaar racket slingerend beender-, spier-, en pezenstelsel onder totale controle als het er werkelijk toe doet (op de baan); de levervlekken, bloemen op zijn vuisten, bloemen van bloed. Het hoofd, olijk, de ogen, ingekeerd, het uitbundige haar een met shaper te erecteren adelaarsnest op de schedel waarin dit verzinnebeeld werd: schoonheid onder tijdverdrijf, perfectie niet van deze wereld. Tijd, Loper, om je te wassen, aan te kleden, je diametraal naar de ontbijtzaal te begeven - waar de ochtendmuzak die uit onzichtbare speakertjes zakt 'Hotel California' is, nietimpopulaire noodlotskreet van The Eagles (had ik maar één nummer geschreven als dit, dan zat ik hier niet, denkt Loper - en gaat, als hij voor de zekerheid heeft gecheckt of hij kan vertrekken, zitten). Loper krijgt te horen, Loper eet een ei dat nog van pas zal komen, Loper verschalkt een derde kop koffie, loopt dan weer naar boven en verwisselt van plunje: schoort zijn gestalte (zie hierboven) in erotiserend exoskelet: enkelbrace, compressiekousen (van het soort dat je nooit meer afgestroopt krijgt), kinetische tape om de daverende knieën, dáárover dubbelgestikte banden tegen voornoemde zwaartekracht, elastane luier, toque, armsleeves, polsgewrichtimplantaat, Schwarzeneggerkinnebak, reserveruggengraat. Dan tilt zich Loper als een oude god de klaarstaande Transporter in, hoed op, wandelstok paraat: klaar voor een epische verplaatsing naar het eind van de Grensstraat, het begin van de laatste etappe. En met de gevleugeld wordende woorden 'Dan kunt u weer verder' zet de vervoerder die hem een slinger gaf Loper bij de begraafplaats af.
Spoor
Hoewel het erg snel lijkt te gaan, is er geen groot vermogen voor nodig. Het geboortekanaal wordt geschraagd in bekisting. Loper stapte uit, Loper wandelt. Versteld zal hij staan: het draait vooral om de lege vellen die hij moet gaan vullen, of schromeloos soms bij gebrek aan beter met ctrl +C's moet ctrl +V'en.
Het spoor dat hij volgt is niet altijd gemaakt van paden, er zijn sporen te eindig voor woorden, woorden zo spichtig en licht als de zwijgende sterren tegen het alleroudst duister dat hier en nu wordt doorgaan; de sterren stoïcijns, niet onder de indruk van wat woedt, onaangedaan als de maan: het slechts schijnbaar de stormlamp hijsende hemellichaam. Maar daarvan iets opsteken? Nooit.
Voortploeterend laat Loper het hier en nu varen; de hoop, de aloude overgave aan de aantrekkingskracht van het aardse, het steeds ingebeelder geurenpalet van het kruis. Loper niet langer een kermisattractie, Loper niet langer een speelbal. Hij volgt niet langer maar trekt het: spoor door de vliedende ruimte, de middelpuntzoekende tijd.
Winding
Tot de draad versleten, vaal en afgemat, doodop wankelt Loper naar zijn slot, wetend dit nooit weer te doen. Hij past maar niet voordat de weg tot stof. En hij vouwt zich, gaandeweg, om