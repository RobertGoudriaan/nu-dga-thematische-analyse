In India zijn de tomaten onbetaalbaar In de wereld

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
10 augustus 2023
New Delhi −Inbraken bij de buurtsuper, ruzies in de rij voor een zak groenten, McDonald'shamburgers zonder tomaten: in juni brachten Indiase nieuwssites dit nog als geinige clickbait. Inmiddels groeien de zorgen over voedselveiligheid en de prijzen van basislevensmiddelen, waaronder tomaten. Een kilo tomaten kost inwoners van New Delhi normaliter zo'n 40 roepie (45 eurocent). Halverwege juli was dat het drievoudige. In augustus wordt een prijs van 300 roepie (3,30 euro) verwacht, terwijl de voorraden slinken.
Belangrijke oorzaak zijn extreme weersomstandigheden. Het regenseizoen diende zich dit jaar aan in de kalenderperiode waarin hij verwacht wordt. Maar het patroon van de regenval, waarop Indiase boeren zijn ingesteld, is ditmaal onberekenbaar. De deelstaten in het westen, India's graan- en rijstmand, zijn dit jaar te droog. In het oosten staan andere gewassen juist onder water, wat problemen oplevert voor zowel de oogst als het inzaaien. De boomgaarden met appels en kersen in door India gecontroleerd Kashmir raakten al ontregeld door een vroege hittegolf.
Groenteman Danish bedient met zijn kar één woonwijk in Zuid-New Delhi. Om te voorkomen dat zijn koopwaar verpietert in de zon, dekt hij die af met een plank. De prijsstijgingen op de groothandelsmarkt kan hij bij deze klanten wel doorberekenen, wijst hij op de riante appartementen. Dat het bestuur van de hoofdstad een gedeeltelijke subsidie voor tomaten heeft ingesteld, helpt ook. 'Maar het probleem is dat ik voor die hogere prijzen steeds minder tomaten kán inkopen. Ik probeer vooraf in te schatten wat de bewoners willen. Het ziet er slecht uit als ik straks met een halfvolle kar sta, of geen verse aanvulling heb.' Thuis - hij deelt één kamer met zijn neven, die hier fruit langsbrengen - slaan ze de tomaten al vaker over. Dat is lastig in veel Indiase gerechten. Al helemaal als in september ook uien duurder worden, zoals wordt voorspeld.
Tientallen miljoenen Indiërs zijn afhankelijk van overheidssteun voor voedsel. De regering moet het midden vinden tussen bijstand aan burgers en de juiste prijsbepaling voor boeren. Sociale onrust over voedselprijzen in de jaren tachtig en negentig bepaalde zelfs verkiezingsuitslagen. Subsidiëring is een populaire maatregel maar biedt geen structurele oplossingen, vindt de kritische landbouwspecialist Indra Shekhar Singh. Vooralsnog komen politici, zoals de deelstaatminister van Uttar Pradesh, niet verder dan: 'Geen tomaten eten als ze te duur voor je zijn.'