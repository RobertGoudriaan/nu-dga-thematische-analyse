Scholz' boodschap Buitenland

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
15 september 2022
'Praag is Europa in het klein. En als dat zo is, dan is de Karelsuniversiteit de chroniqueur van onze Europese geschiedenis.' Hier is geen schrijver of acteur aan het woord. Dit zijn de eerste zinnen uit de rede van bondskanselier Olaf Scholz, op 29 augustus in de Tsjechische hoofdstad op een van de oudste universiteiten ter wereld. Titel:Europa ist unsere Zukunft.
In de Duitse pers had men het meteen over eenGrundsatzrede. Dat is nogal een woord in Duitsland. Toch was het onmiskenbaar: dit was er een. En dat uit de mond van Scholz. De man die zoveel ongemak opriep met zijn ascetische houding te midden van alle internationale turbulentie. Scholz, die in deze oorlogstijden wel erg vaak leek te vervallen in het'weiter so'van zijn voorgangster, had nu iets gedaan dat Merkel nooit deed. Het moment was misschien wat laat. 24 februari 2022 is immers alweer even geleden. Daar staat tegenover dat de rede zeer zorgvuldig getimed en geënsceneerd was. Moment, plaats en inhoud vielen samen.
Deze zomer nam Tsjechië het roulerend EU-voorzitterschap over van Frankrijk. Dat feit is cruciaal en de geschiedenis die daaraan voorafging is essentieel om de boodschap van Scholz op waarde te schatten. De afgelopen maanden probeerde de Franse president Macron voortdurend om de Frans-Duitse as in hogere versnellingen te krijgen. En dan vooral op het gebied van defensie en geopolitiek, Franse Europese dromen van weleer. De oorlog in Oekraïne gaf alle aanleiding daartoe. Maar ondanks het zeer pro-Europese coalitieakkoord van de nieuwe Duitse regering, kwam er maar geen echt antwoord uit Berlijn. Of beter gezegd: ondanks alle nieuwe urgentie kwam ernog steedsgeen antwoord uit Berlijn.
Macron hield zijn belangrijkste Europese rede immers al jaren geleden, kort na zijn wervelende verkiezingsoverwinning in 2017.
Toen wilde hij het EU-ijzer smeden, heet gemaakt als dat was door zijn winnende EU-idealen. Doorpakken op z'n Frans(-Duits) zeg maar. Hoe? Door een geopolitieke stap: de EU neerzetten als speler in de wereldpolitiek. De tijden waren ernaar: talloze crises (van klimaat en euro tot de vluchtelingen), Trump in het Witte Huis en een oorlog in Syrië waar het Westen gepiepeld werd door een rücksichtslos Rusland. Macron had het zelfs over 'Europese soevereiniteit', en hij nodigde Merkels Duitsland heel expliciet uit deze stap samen te zetten.
En Angela Merkel? Zij sloot een zeer pro-Europees coalitieakkoord (2018), maar ging tegelijkertijd onverstoorbaar door met Nord Stream 2. Zij ontpopte zich tot dé Europese tegenspeler van Trump, maar had het nooit over een nieuw EU-verdrag.Weiter so:tegenstrijdigheden balanceren, wikken en wegen. In die evenwichtskunst was geen ruimte voor een echt antwoord aan Macron. Een Europese Grundsatzrede door Merkel zou er nooit komen. En nu is dat antwoord er dan alsnog. Al moest Scholz daarmee dralen tot plaats en tijd passend waren. Dat was het geval op 29 augustus in Praag.
De hoofdboodschap van Scholz: 'het antwoord op dezeZeitenwendeis een geopolitiek Europa'. Dat impliceert veel, onder meer een defensiecapaciteit voor de EU (waaronder een EU-luchtverdedigingssysteem), een meer politieke en buitenlandpolitiek wendbaardere EU met verschillende sferen van lidmaatschap en associatie, meer EU-protectie en sociaal-economische solidariteit als tegenwicht tegen Europese afhankelijkheden in de mondiale economie, meer investeringen inMade in Europe,en nieuwe verdragen. Hiermee worden nogal wat wensen van Macron ingewilligd en nogal wat Duitse remmen onklaar gemaakt. Scholz' rede omvat de hele EU-agenda voor de komende jaren met vele concrete aanzetten en toezeggingen. Close reading ervan strekt tot aanbeveling in elke EU-hoofdstad.
Maar Scholz had ook nog een mededeling van een andere orde: 'Europa's centrum beweegt zich oostwaarts'. Weg van Parijs dus. Praag bleek de juiste plek om te erkennen dat de geopolitieke realiteit die nu zo prangend is jaren geleden al werd erkend door EU-lidstaten in Middenen Oost-Europa. Dat zij het bij het rechte eind hadden (en West-Europa niet). Onder Scholz zal Duitsland proberen die misser te herstellen.
Scholz is de historische figuur die de decennialange Franse wens om de Europese integratie politieker te maken gaat inwilligen, maar de politiekere EU die daar het resultaat van zal zijn zal een Oost-Europesere EU zijn. Dit is de brisante Duitse boodschap van Scholz' Grundsatzrede. En die boodschap is gericht aan West-Europa.
'Europa's centrum beweegt zich oostwaarts'