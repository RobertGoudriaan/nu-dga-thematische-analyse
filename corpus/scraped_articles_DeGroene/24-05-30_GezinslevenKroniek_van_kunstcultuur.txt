Gezinsleven Kroniek van kunst&cultuur

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
30 mei 2024
FILM Moving
Een jong meisje, een jaar of tien, twaalf, raakt de weg kwijt en wordt opgevangen door een ouder echtpaar. Terwijl ze haar verzorgen, wil ze weten: 'Maakt het u niet verdrietig om dingen te vergeten?' Het is een prachtig moment, temeer omdat de achterliggende gedachte van de scène een hommage betreft. Een jong gestorven, vergeten regisseur van de Japanse cinema, Shinji Somai (1948-2001) eert de grootmeester van die cinema, Yasujiro Ozu (1903-1963).
Somai maakte slechts dertien films waarvan de meeste onbekend zijn in het Westen. Zelfs op het festivalcircuit kwam zijn werk om onduidelijke redenen alleen sporadisch aan de orde. Dit verandert nu met de release vanMovinguit 1993, een briljant echtscheidingsdrama waarin de jonge Renko (Tomoko Tabata) moet dealen met het falen van haar ouders. Wat het werk zo bijzonder maakt is dat Somai volledig vanuit het perspectief van het meisje denkt en draait. Je voelt háár trauma's, háár pijn, en meerdere malen tijdens het kijken verschijnt Nicholas Ray'sRebel Without a Cause(1955) voor het geestesoog: de grotemensenwereld als een doolhof van horror. Ouders zijn gevangen in hun onvermogen om hun eigen onzekerheden en angsten de baas te zijn. Renko plaatst de vinger op de zere plek: 'Als ík jullie bekvechten kan handelen, waarom doen júllie niet hetzelfde?!' Vader en moeder (Kiichi Nakai en Junko Sakurada) kunnen alleen maar naar hun schoenen staren.
Renko is intelligent, vol gevoel, grappig. Als de spanning 's avonds aan tafel om te snijden is, zegt ze: 'Nou, fijne gesprekken als deze zorgen voor een gelukkig gezinsleven.' Maar vader en moeder hebben aan de ironie van hun dochter geen boodschap. Ze kunnen elkaar niet luchten of zien. Hij was er niet toen zij zwanger was, zij had op een gegeven moment geen aandacht meer voor hem. Dan kun je de rest wel invullen, maar regisseur Somai verrast door de kijker exclusieve toegang te bieden tot Renko's leefwereld. Vaak neemt het meisje de benen. Ze rent door de stad, weg van haar ouders, weg van de wereld van volwassenen die geen idee hebben hoe ze moeten leven.
Dan belandt ze toevallig bij het oudere echtpaar, en zijn we in Ozu'sTokyo Storyuit 1953, waarin een jonge vrouw van haar schoonvader leert dat het accepteren van het onverbiddelijke verstrijken van de tijd een van de grote geheimen van het leven is. Ook Renko worstelt met de werking van tijd; ze kampt met verdriet vanwege alle herinneringen aan een gezinsleven dat nooit meer zal zijn. Het oudere echtpaar oogt tevreden, wat Renko's crisis verergert. Waarom kunnen háár ouders niet zo met elkaar omgaan?
De titel van Somai's film bevat de kern: alles is constant in beweging. Wie hier berusting in vindt, raakt aan het alsmaar ontwijkende geluk.
Gawie Keyser
Te zien vanaf 30 mei
Eye Filmmuseum | Tomoko Tabata als Renko in Moving