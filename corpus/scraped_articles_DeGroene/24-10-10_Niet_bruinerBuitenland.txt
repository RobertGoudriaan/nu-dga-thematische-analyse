Niet bruiner Buitenland

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
10 oktober 2024
Toen de radicaal-rechtse Freiheitliche Partei Österreichs (FPÖ) onlangs de verkiezingen in Oostenrijk won, was dat in heel Europa nieuws. In kranten werd gewezen op de radicaliteit van Herbert Kickl, de huidige voorman van de FPÖ, die niet terugdeinst voor een beladen term alsVolkskanzler(ook Hitler noemde zich zo), die opvangcentra voor asielzoekers 'vertrekcentra' noemt en spreekt van eenAbschiedskulturin plaats van het tijdens de vluchtelingencrisis van 2015 gemunteWillkommenskultur.Het had iets weg van een lekker potje griezelen. Ja, bij ons bakken die PVV'ers ze ook bruin, maar niet zó bruin.
Het was het sentiment dat afgelopen week ook in andere Europese hoofdsteden heerste. Die FPÖ toch, met steevast in een bijzin toegevoegd dat de partij wortelt in het nazisme. Het heeft iets zelfgenoegzaams, want radicaal-rechtse partijen elders in Europa doen in radicaliteit allerminst onder voor de FPÖ.
De zegetocht van de FPÖ begon midden jaren tachtig, nadat toenmalig partijleider Jörg Haider via een interne coup de macht greep. Traditioneel steunde de partij op een divers electoraat van ex-nazi's, monarchisten, antikerkelijke conservatieven en kleine zelfstandigen. Het getroebleerde Oostenrijkse verleden hing als een donkere schaduw over de partij, maar Haider had wat hij zelf'die Gnade der späten Geburt'noemde. Hij was uit 1950 en daarmee te jong om verantwoordelijkheid te dragen voor het verleden. Zijn ouders waren overtuigde nazi's, maar zelf was hij minstens evenveel gevormd door de revolutie van 1968: los in de omgang, individualistisch en zonnebankbruin - maar wel in traditionele Lederhosen.
Haider betuigde eer aan naziveteranen - zoals Kickl dat tegenwoordig doet aan leden van de ultrarechtse Identitäre Bewegung - maar begreep ook dat er met nostalgie naar het Derde Rijk electoraal niet veel te winnen was. In plaats daarvan richtte hij zich op immigratie. Later zou daar anti-islamsentiment bij komen, mede geïnspireerd door Kickl, die voordat hij zelf voor het voetlicht trad jarenlang werkzaam was als speechschrijver van de partij.
Begin 2000 trad de FPÖ voor het eerst toe tot de regering. Europa was te klein. Namens de overige veertien lidstaten vaardigde EU-voorzitter Portugal toen een verklaring uit met daarin de mededeling dat bilateraal contact tussen de nieuwe Oostenrijkse regering en de overige EU-landen werd opgeschort en dat Oostenrijkse kandidaten die meedongen naar posities in internationale organisaties niet langer zouden worden gesteund. De Oostenrijkse ambassadeur zou in de EU-hoofdsteden slechts 'op technisch niveau' worden ontvangen. Dit loog er niet om.
Tegelijk was het ook zo dat door Oostenrijk met veel misbaar tot outcast te verklaren de andere lidstaten zich konden voorhouden dat zo'n radicaal-rechtse partij in de regering in hún land nooit zou kunnen gebeuren. Er zat ook wel iets in, want anders dan Duitsland was Oostenrijk de confrontatie met het naziverleden nooit echt aangegaan. In 1986 kwam uit dat Kurt Waldheim, voormalig secretaris-generaal van de Verenigde Naties, zijn lidmaatschap van de Sturmabteilung (SA) had verzwegen en zijn verleden als soldaat in de Wehrmacht sterk had afgezwakt. Het stond zijn verkiezing als bondspresident in Oostenrijk niet in de weg en bracht het land in een isolement.
Zo bezien kon er niemand echt verbaasd over zijn dat een door oud-nazi's opgerichte partij als de FPÖ kon gedijen en nu dus zelfs tot de regering toetrad. In werkelijkheid was de FPÖ toen al niet radicaler dan ideologisch verwante partijen die eind jaren negentig overal elders in Europa in de peilingen omhoogschoten.
In 2019 trad de FPÖ opnieuw toe tot de regering. Kickl zorgde als minister van Binnenlandse Zaken al voortdurend voor ophef met vergaande inperkingen van de rechten van asielzoekers. Op vragen of hij zich door de Europese rechter zou laten tegenhouden antwoordde hij dat 'het recht de politiek moet volgen' in plaats van andersom. Het is niet ver verwijderd van het gehamer vanuit de PVV op een noodwet om zo een 'asielcrisis' uit te kunnen roepen.
In dat opzicht loopt Kickl hooguit een stukje voor de troepen uit en is er geen enkele reden om Oostenrijk qua radicaal-rechts een status aparte te geven of te denken dat het vergeleken met de FPÖ elders in Europa wel meevalt. Sterker, het lijkt erop dat de radicaliteit juist steeds meer in de traditioneel rechtse partijen is te vinden.
In Duitsland verklaarde Bondsdaglid en oud-minister Jens Spahn (CDU) bereid te zijn om EU-regels te breken als het op het terugsturen van migranten aankwam. In Frankrijk stelde de nieuwe minister van Binnenlandse Zaken Bruno Retailleau (Les Republicains) dat de rechtsstaat heilig noch onaantastbaar is waar het aankwam op zijn zeer vergaande anti-immigratie-agenda.
Kijk dan ook niet vreemd op als Geert Wilders hier bij de verdediging van zijn noodwet naar deze snel veranderende Europese context verwijst.
Denk niet dat het vergeleken met de Oostenrijkse FPÖ elders in Europa wel meevalt