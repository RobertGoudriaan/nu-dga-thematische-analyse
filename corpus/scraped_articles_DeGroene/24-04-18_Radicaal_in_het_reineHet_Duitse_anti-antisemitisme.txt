Radicaal in het reine Het Duitse anti-antisemitisme

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
18 april 2024
Duitsland heeft met succes afgerekend met zijn naziverleden en is nu onvoorwaardelijk loyaal aan Israël. Gevaarlijk, want pro-Palestijnse - onder wie joodse - wetenschappers, kunstenaars en activisten worden gecriminaliseerd.
Op een avond eind februarikomen enkele tientallen mensen bijeen in de universiteit van Leipzig voor een conferentie over 'De droom van Israël' en zionistische ideologieën, als onderdeel van een door de vakbond georganiseerde lezingenreeks over antisemitisme. Alle tassen worden aan de deur doorzocht om te voorkomen dat iemand een spandoek, megafoon of een ander voorwerp meeneemt dat kan worden gebruikt om te protesteren tegen het evenement. 'Een keffiyeh?' grapt iemand. 'Bijvoorbeeld', antwoorden de mensen bij de ingang.
Folders, stickers en buttons ter ondersteuning van Israël liggen uitgespreid op een tafel, evenals een brochure getiteldMythos #Israel1948, waarin wordt beweerd dat de Nakba niets anders is dan een propagandistische mythe, dat al het gepraat over bezetting en apartheid onwaar is, en dat Israël 'altijd antiracistisch, antikoloniaal en antifascistisch is geweest'. Voor aanvang van het evenement waarschuwt een strenge jongeman met een vakbondspet het publiek geen uitdrukkingen te gebruiken als 'kindermoordenaars' of 'watervergiftigers' met betrekking tot Israël, eraan toevoegend dat dergelijke 'antisemitische kritiek' niet zal worden getolereerd.
Het is 26 februari, dag 143 van het Israëlische offensief in de Gazastrook. Het dodental in Gaza staat op het punt de grens van dertigduizend te passeren, waarvan twee derde vrouwen en kinderen zijn. Israël wordt beschuldigd van genocide voor het Internationaal Gerechtshof (icj) in Den Haag, dat heeft vastgesteld dat er een plausibele zaak is waarvoor Israël zich moet verantwoorden. Op 26 februari bestempelt de unrwa, het VN-agentschap voor Palestijnse vluchtelingen, de hongerdood van de twee maanden oude Palestijnse jongen Mahmoud Fattouh als 'afschuwelijk', slechts enkele dagen nadat de VN waarschuwde voor 'een explosie van vermijdbare kindersterfte' als gevolg van de door Israël opgelegde uithongering van de Palestijnse bevolking. Volgens de voedsel- en landbouworganisatie van de VN (fao) is de watervoorraad in de Gazastrook nog maar zeven procent van het niveau van vóór oktober, wat grotendeels te wijten is aan de strenge beperkingen op brandstoftransporten en het gebrek aan functionerende ontziltingsinstallaties in Gaza.
Op dezelfde dag kondigen overheidsfunctionarissen in Duitsland een onderzoek aan naar 'eenzijdige anti-Israëlische' incidenten tijdens de prijsuitreiking op het Berlinalefilmfestival van dit jaar, waar verschillende filmmakers de militaire aanval op Gaza veroordeelden, Israël beschuldigden van genocide en opriepen tot een staakt-het-vuren.
Kritiek op Israël is al lang moeilijk in Duitsland, maar sinds de aanval van Hamas op 7 oktober en de Israëlische militaire aanval op Gaza die daarop volgde, is het bijna onmogelijk geworden.
In oktober bijvoorbeeld stelde de Frankfurter Buchmesse een prijs voor de Palestijnse schrijfster en wetenschapster Adania Shibli 'voor onbepaalde tijd uit', onder verwijzing naar 'de door Hamas begonnen oorlog'. De Russisch-Amerikaanse schrijfster Masha Gessen ontketende een spervuur van kritiek toen ze de Gazastrook vergeleek met de joodse getto's in bezet Oost-Europa tijdens de Tweede Wereldoorlog. Als gevolg hiervan weigerden de Heinrich-Böll-Stiftung en de stad Bremen de uitreiking van de Hannah Arendt-prijs aan Gessen bij te wonen. Een ander prominent geval was dat van Ghassan Hage, hoogleraar antropologie aan de University of Melbourne in Australië, die werd ontslagen als gastwetenschapper aan het Duitse Max Planck Instituut voor Sociale Antropologie omdat hij via sociale media kritiek had geuit op Israël.
Recent annuleerde de universiteit van Keulen abrupt het Albertus Magnus-professoraat van filosofe Nancy Fraser nadat ze had vernomen dat Fraser een pro-Palestijnse solidariteitsbrief had ondertekend. Rector Joybrato Mukherjee stelde dat het professoraat 'een bijzondere eer' was die 'moeilijk te verenigen' was met de oproep tot boycot van Israëlische partnerinstellingen en de kritiek op Israël als etno-nationalistische apartheidsstaat.
Vorige week werd de vooraanstaande Palestijns-Britse chirurg Ghassan Abu Sitta de toegang geweigerd tot Duitsland, waar hij op het Palestina Congres in Berlijn wilde spreken over zijn werk in ziekenhuizen in Gaza. De internationale pro-Palestijnse conferentie werd vrijdag twee uur na aanvang door de politie stilgelegd.
Het zijn slechts enkele van de meest recente en publiekelijk besproken gevallen van wetenschappers, kunstenaars, denkers en activisten die zijn onderworpen aan onderzoeken, vervolgd, ontslagen of niet uitgenodigd vanwege hun solidariteit met Palestina of hun kritiek op Israël, en onder hen bevinden zich steeds meer antizionistische joden. Het online initiatief Archive of Silence heeft een stroom van afzeggingen bijgehouden, waarvan vele weinig tot geen aandacht krijgen in de media.
Verder zijn er theaterstukken geschrapt, kunsttentoonstellingen, lezingen en wetenschappelijke conferenties geannuleerd of uitgesteld. Van de Duitse afdeling van de vereniging Jewish Voice for a Just Peace in the Middle East werd eind maart de bankrekening geblokkeerd. Cultureel centrum Oyoun in Berlijn wordt beschuldigd van 'antisemitisme' en verloor zijn overheidssubsidie wegens een evenement georganiseerd door Jewish Voice, en vanwege hun solidariteit met Gaza in posts op sociale media. De Berlijnse senaat debatteert momenteel over een wet die universiteiten in staat zou stellen studenten weg te sturen wegens 'verstoring van de orde', wat volgens critici het risico met zich meebrengt dat pro-Palestijnse stemmen en andere ongewenste studentenprotesten verder gecriminaliseerd worden. En de lijst gaat maar door.
'We zijn al lang geledenuit het publieke debat gezet, en nu proberen ze ons uit ons wettelijke en nationale thuis te zetten', zegt Anna Younes, een Palestijns-Duitse wetenschapster die zich richt op kritische rassentheorie, koloniale theorieën en psychoanalytische benaderingen. In 2019 bereidde de door de staat gefinancierde Recherche-und Informationsstelle Antisemitismus (rias) een geheim dossier over haar voor om ervoor te zorgen dat zij niet zou worden uitgenodigd voor een publiek sprekersevenement. Het dossier, gebaseerd op haar 'standpunt over Israël en de bdsbeweging', schilderde haar af als een anti-joodse racist en een aanhanger van terrorisme.
Younes stelt dat al lange tijd kolonialistische stijlfiguren worden geprojecteerd op mensen en organisaties die zich pro-Palestijns uitlaten, waardoor ze vertegenwoorders zouden zijn van 'alles wat de Duitse samenleving afwijst': 'Wij zijn de predikers van het terrorisme, van het seksisme, islamisme en antisemitisme, en daarom moeten we worden uitgesloten van elke politieke instelling die dit land heeft opgebouwd of aan het opbouwen is, inclusief het burgerschap.'
Het hardhandige optreden tegen Palestijnse solidariteit in Duitsland na de aanslag door Hamas op 7 oktober is niets nieuws en het is de afgelopen jaren geïntensiveerd. In mei 2019 nam het Duitse parlement een niet-bindende resolutie aan waarin de Boykott, Desinvestitionen und Sanktionen-beweging werd veroordeeld als antisemitisch, en waarin instellingen werden opgeroepen om niemand een podium te geven die met de beweging geassocieerd zou kunnen worden, hoe losjes ook. Voorstanders van de maatregel beweren dat de boycot van Israëlische producten herinnert aan de nazi-eis 'niet te kopen in joodse winkels'. Een onderzoek uit 2019 doorDer Spiegelonthulde dat twee zionistische lobbygroepen het parlement lang bewerkten om de zeer controversiële tekst aan te nemen. 103 parlementariërs distantieerden zich volgens het weekblad van de resolutie, maar stemden er niet tegen uit angst om in het openbaar als antisemitisch te worden bestempeld.
Adviseurs verbonden aan de Wissenschaftlicher Parlamentsdienst (wpd) stelden dat de resolutie ongrondwettelijk is. Omdat zij echter geen echte wet is, kan de tekst ervan niet worden voorgelegd aan het constitutionele hof, waar die waarschijnlijk zou worden verworpen. En hoewel de resolutie niet bindend is, hebben instellingen haar behandeld als een wet, door jaren van sociale-mediaberichten van mogelijke 'overtreders' te doorzoeken op de geringste signalen van bds-steun. Elke sympathie voor of connectie met bds leidt tot het niet uitgenodigd worden, het intrekken van alle financiering en het belanden op een zwarte lijst. Critici wezen erop dat de herinneringscultuur, die zo integraal deel uitmaakt van de nationale Duitse identiteit, wordt gebruikt als wapen om ongewenste minderheden, zoals Palestijnen, (andere) moslims en in toenemende mate antizionistische en linkse joden, en ergerlijke ideeën die het hegemoniale verhaal verstoren, te disciplineren en uit te sluiten.
In 2017 nam het Duitse parlement de controversiële definitie van antisemitisme van de International Holocaust Remembrance Alliance (ihra) aan, hoewel veel wetenschappers wereldwijd waarschuwden dat het document 'te vaag' was en critici van de Israëlische regering, en vooral verdedigers van Palestijnse rechten, het zwijgen dreigde op te leggen. Net als de bds-resolutie is deze definitie van antisemitisme juridisch niet-bindend. Zij wordt door de Duitse regering echter beschouwd als 'de basis voor een gemeenschappelijk begrip van antisemitisme op nationaal niveau' en gebruikt in openbare instellingen, in onderwijsmateriaal, door de politie en door de rechterlijke macht om misdrijven te identificeren die als antisemitisch worden beschouwd.
Duitse autoriteiten uiten deze beschuldiging nu zelfs tegen joodse kunstenaars, schrijvers en activisten, zoals Deborah Feldman en Candice Breitz, of Iris Hefets, die in het bestuur zit van de Duitse Jewish Voice for a Just Peace in the Middle East. Joden, zo merkte Eyal Weizman, directeur van Forensic Architecture op, 'wordt de les gelezen door de kinderen en kleinkinderen van de daders die onze families hebben vermoord en die ons nu durven te vertellen dat we antisemitisch zijn'.
Dat het herinneringsdiscours als wapen wordt gebruikt, daarvan ondervinden de Palestijnen in Duitsland al langer de gevolgen. '7 oktober heeft niet veel veranderd voor de Palestijnen, het werd alleen nog extremer en onverbloemd openbaar', zegt de Palestijns-Duitse Younes. 'Het heeft wel iets veranderd voor de mensen die zich onlangs in hun solidariteit bij ons hebben aangesloten. Nu krijgen wij allemaal, eveneens degenen die solidair met ons zijn, de "Palestijnse behandeling".'
Als antwoord op de kritiekop de compromisloze houding van Duitsland de afgelopen zes maanden halen politici graag de 'historische verantwoordelijkheid' van het land aan voor de veiligheid van Israël, deStaatsräson, waarmee de onvoorwaardelijke Duitse steun voor Israël in morele termen wordt gegoten. De complexe geschiedenis van deze positie blijft echter, enigszins ironisch, grotendeels onbekend. In zijn boekGermany and Israel: Whitewashing and Statebuildingstelt Daniel Marwecki dat het naoorlogse Duitsland een sterke relatie met Israël nastreefde om de vlek van zijn recente naziverleden uit te wissen, en zijn snelle toetreding tot de westerse economische en veiligheidsallianties te vergemakkelijken. Israël op zijn beurt had de financiële en materiële hulp van de Bondsrepubliek nodig, ook al was een groot deel van de Israëlische bevolking radicaal tegen het aannemen van geld van de daders van de holocaust.
Voor (West-)Duitsland bood de jonge joodse staat een cruciale kans. Terwijl de Israëlische regering volhield dat het Verdrag van Luxemburg van 1952 een strafbetaling was die geen vergeving inhield voor de misdaden van de nazi's tegen de joden, haastte de Duitse regering zich om het een 'Wiedergutmachungsabkommen' te noemen, een akkoord dat het 'weer goed zou maken' en de Duitsers zou vrijpleiten van hun schuld. Door een dergelijke symbolische politiek van verzoening op het internationale toneel en opeenvolgende amnestieën voor nazi-oorlogsmisdadigers in eigen land, draaide de West-Duitse kanselier Konrad Adenauer de geallieerde denazificatie-inspanningen systematisch terug. Hij had zich herhaaldelijk uitgesproken tegen denazificatiemaatregelen zoals tribunalen, processen of heropvoedingsprojecten, met het argument dat deze te lang duurden en het risico inhielden van een nationalistische reactie. De wortels van het nazisme waren te diep om te kunnen worden uitgewist, stelde Adenauer. 'Je gooit geen vuil water weg zolang je geen schoon water hebt', was zijn excuus voor het aannemen van hooggeplaatste nazi's, zoals zijn rechterhand Hans Globke, in de West-Duitse regering.
In een toespraak voor het parlement in 1951 beweerde hij dat de 'overweldigende meerderheid' van de Duitsers 'de misdaden tegen de joden verafschuwde en er geen deel aan had gehad'. Een gewaagde bewering, vooral in het licht van een opiniepeiling die in december van datzelfde jaar werd gehouden, waaruit bleek dat slechts vijf procent van de Duitsers zich 'schuldig' voelde tegenover de joden en 21 procent dacht 'dat de joden zelf medeverantwoordelijk waren voor wat hun was overkomen tijdens het Derde Rijk'.
Maar het favoriete zelfbeeld in het Duitsland van Adenauer, zoals historicus Tony Judt schrijft inPostwar: A History of Europe Since 1945, 'was dat van een drievoudig slachtoffer': slachtoffer van Hitler, slachtoffer van de vijanden van de Duitsers die hen vreselijk hadden behandeld, en uiteindelijk slachtoffer van de naoorlogse 'propaganda' die de misdaden van Duitsland overdreef en de verliezen van het land bagatelliseerde.
De knieval van bondskanselier Willy Brandt bij de herdenking van het getto van Warschau in 1970 kondigde een verandering aan in de manier waarop Duitsland zou nadenken over zijn naziverleden - en deze volgende generatie accepteerde niet langer het zwijgen van hun ouders. Maar in plaats van de daders en de vele oorlogsprofiteurs - zakenmensen en industriëlen die fortuin hadden gemaakt onder het Hitler-regime - ter verantwoording te roepen, bleef deze nieuwe fase van het Duitse herinneringsdiscours grotendeels symbolisch en kwam zij tot uitdrukking in gedenktekens, het openen van joodse musea of de restauratie van joodse begraafplaatsen en synagogen.
De Duitse president Richard von Weizsäcker erkende in een toespraak voor de Bondsdag op 8 mei 1985 de Duitse verantwoordelijkheid voor de holocaust, waardoor de collectieve verplichting om de moord op zes miljoen joden te herdenken centraal kwam te staan in de Duitse identiteit. Deze door de staat gesanctioneerde en in toenemende mate geritualiseerde herinneringscultuur moest leiden tot morele absolutie in wat essayist Eike Geisel bijtend de 'Wiedergutwerdung der Deutschen' noemde. DeHistorikerstreitvan de jaren tachtig, de poging van sommige rechtse West-Duitse historici om de nazimisdaden te relativeren als vergelijkbaar met die van andere autoritaire staten, werd beslist ten gunste van een herinneringsdiscours waarin de Duitse schuld en de holocaust centraal staan, zoals de Australische genocidegeleerde Dirk Moses schreef, als een onbetwistbare 'negatieve oorsprongsmythe' en 'een oerfantasmatisch tafereel van schuld en schaamte, waaromheen Duitse nationale identificaties zijn georganiseerd'.
Met de hereniging van Duitsland in 1990 werd het beeld van de holocaust als een breuk met de beschaving het hegemoniale hoofdverhaal, in die mate zelfs dat Moses het in een essay uit 2021 een 'catechismus' noemde, een quasireligieuze doctrine die onvoorwaardelijke loyaliteit aan Israël voorschrijft, wat er ook gebeurt.
'De Palestijnen zijn een doornin het oog van de Duitse herinneringscultuur', zei de PalestijnsDuitse advocate Nadija Samour op de Jewish Currents-podcastOn the Nose. Hun bestaan en hun eisen voor rechten bedreigen het collectieve idee dat Duitsland met succes heeft afgerekend met zijn verleden en de donkere jaren van de naziheerschappij achter zich heeft gelaten door zich onvoorwaardelijk achter Israël te scharen, symbolisch en militair. Op een bepaalde manier, zo betoogde Samour, maakt dit hegemoniale herinneringsdiscours de Palestijnen wegwerpbaar en tegelijkertijd cruciaal voor de Duitse nationale identiteit: 'Als je echt wil bewijzen hoe beschaafd je bent en hoe filosemitisch, of hoe pro-Israël je bent, dan krijg je de kans om dat te doen door de Palestijnen voor de bus te gooien.'
Witte, etnische Duitsers, zo signaleert dit discours, hebben 'hun bestemming van verlossing en herdemocratisering bereikt', schrijft antropologe Esra Özyürek inSubcontractors of Guilt: Holocaust Memory and Muslim Belonging in Postwar Germany. Ze hangen een 'zelfbewuste, zelfkritische en slachtoffergerichte benadering van de holocaust' aan die hun 'een speciaal soort morele bekwaamheid' verleent, terwijl niet-witte moslimburgers en immigranten niet worden beschouwd als deel uitmakend van wat Özyürek het 'emotionele sociale contract' noemt.
Ze beschrijft hoe Duitse media, politici en publieke denkers over het hele politieke spectrum moslims criminaliseren. Te midden van de snelle opkomst van de extreem-rechtse partij AfD, een toename van rechts terrorisme en witte, rechtse antisemitische criminaliteit, worden Arabische en Turkse migranten gedemoniseerd als de 'nieuwe antisemieten' die moeten worden gedisciplineerd, opgevoed en, indien nodig, 'uitgezet'. Van de antisemitische incidenten die in 2022 in Duitsland werden gerapporteerd kon echter slechts één procent 'worden toegeschreven aan een islamitische of islamistische achtergrond', terwijl verreweg de meeste daders een aan de covidmaatregelen gerelateerde 'samenzweerderige' of 'rechtse' achtergrond hadden.
Maar in de nasleep van 7 oktober is de algemene verdenking tegen moslims als inherent antisemitisch alleen maar toegenomen. In november vroeg de Duitse president Frank-Walter Steinmeier specifiek aan 'mensen met Palestijnse of Arabische wortels' om zich niet te laten gebruiken door Hamas. Vice-kanselier Robert Habeck van de Groenen eiste dat moslims zich distantiëren van antisemitisme als ze getolereerd willen worden. En Hubert Aiwanger, leider van de populistische Freie Wähler - die zelf in het middelpunt van een antisemitisch schandaal stond maar er ongeschonden uit kwam - riep op tegen 'antisemitische en Israël-fobische protesten', en gaf de schuld aan de 'ongecontroleerde migratie' uit 'culturen waar antisemitisme openlijk wordt getoond'. Velen hebben erop gewezen dat het anti-antisemitisme onder het mom van solidariteit met Israël wordt gebruikt om een xenofoob, etnisch Duits nationalistisch discours te ondersteunen.
Daarom is herinneringspolitiek een 'discursieve afleidingsmanoeuvre', stelt Anna Younes, een dwaalspoor. 'Ik ben meer geïnteresseerd in deredenen achterde herinneringsdiscoursen zoals die zich ontvouwen in Duitsland of Europa', zei ze in een interview in 2022. Verbonden met wat zij de 'War on Anti-Semitism' noemt, parallel aan de wereldwijde 'War on Terrorism' en 'War on Drugs', instrumentaliseert herinneringspolitiek ras om 'de interne en externe veiligheidsmaatregelen van Duitsland te rechtvaardigen, door een logica te verschaffen voor het beheer van niet-witte migratie in een etnisch divers maar wit-nationalistisch Europa', en om koloniaal geweld in Palestina goed te praten.
Younes onderstreept dat het huidige debat over de herinneringscultuur niet alleen de Duitse en Europese geschiedenis voor de zoveelste keer opnieuw centraal stelt, maar ook de Duitsereactie - het schijnbare onvermogen om deze keer 'van de geschiedenis te leren' - pathologiseert als uniek, terwijl dat echt niet zo is. 'Er is geen enkele koloniale macht die substantieel heeft geleerd van de geschiedenis', zegt Younes. 'De Nederlanders niet, de Amerikanen niet, de Britten niet, de Canadezen niet, niemand. Het romantiseren van Duitsers vanwege hun herinneringscultuur is juist gevaarlijk omdat het ons de mogelijkheid ontneemt om Duits racisme te bekritiseren.'
Jürgen Zimmerer, hoogleraargeschiedenis aan Universität Hamburg, betoogde lang dat de holocaust niet als op zichzelf staande gebeurtenis moet worden gedefinieerd, maar moet worden gezien in de context van de Duitse koloniale geschiedenis. In zijn boekVon Windhuk nach Auschwitz?analyseert hij het verband tussen de Duitse genociden tegen de Herero en Nama in Zuidwest-Afrika en vier decennia later in Centraal- en Oost-Europa. Hij stelt dat de ontkoppeling van de nazimisdaden de Duitse geschiedenis van vóór 1914 ten onrechte - en op gevaarlijke wijze - vrijpleit.
'Toen werd niet alleen de eerste genocide gepleegd. Toen werden ook de eerste rassenwetten in de Duitse geschiedenis geschreven. En er was de eerste poging om een raciale staat op te richten, een staat gebaseerd op racisme', aldus Zimmerer. Eraan toevoegend dat begrijpen hoe een militaire en bureaucratische cultuur tot twee keer toe genocide kon plegen in een tijdsbestek van slechts veertig jaar, het verhaal zou doen instorten dat de nazi's slechts een aberratie waren, een kleine bende criminelen die de Duitsers (kortstondig) hadden verleid. 'Men zou moeten toegeven dat het Duitse officieren, ambtenaren, wetenschappers en bureaucraten waren die verantwoordelijk waren. Dat deze cultuur diepgeworteld is in de wilhelminiaanse, Pruisische, Duitse en zelfs Europese geschiedenis, en veel mensen willen dat niet', legde hij uit. 'Het idee dat de genocide, of de genocides, van het Derde Rijk deel uitmaken van een Duitse traditie die teruggaat tot het Keizerrijk en nog verder, staat haaks op de huidige renationalisatie van de Duitse identiteit.'
Zimmerer stelde dat dit koloniale geheugenverlies - de marginalisering of nostalgische idealisering van het Duitse kolonialisme in de publieke perceptie - perfect belichaamd werd in het Humboldt Forum, het controversiële museum in het herrezen voormalige koninklijke paleis in de Duitse hoofdstad. 'Het museum is een neonationalistische manoeuvre die de Duitse kolonialistische gruweldaden uitwist', zei hij, en hij noemde het kolossale gebouw een 'in steen gebeitelde slotzin' die een problematische wending in het Duitse zelfbeeld aangaf.
Bovendien, wees Zimmerer erop, werden de Pruisische gevel en enkele van de onlangs toegevoegde stenen figuren van profeten uit het Oude Testament gefinancierd met steun van een groep particuliere donoren met extreem-rechtse sympathieën. Terwijl Palestijnen en pro-Palestijnse activisten, kunstenaars en publieke denkers worden vervolgd, ontslagen en verbannen wegens het plaatsen van solidariteitsslogans en oproepen voor Palestijnse mensenrechten op hun socialemediapagina's, heeft geen enkele Duitse politicus de kwestie aangekaart van donoren die de holocaust hebben ontkend of geminimaliseerd, en die aanzienlijke bedragen investeren in de wederopstanding van een witgewassen,Disneyfiedkoloniaal verleden in Berlijn. Minister van Cultuur Claudia Roth en de Berlijnse senaat, die zo snel een onderzoek beloofden naar oproepen voor een staakt-het-vuren op de Berlinale, moeten nog aankondigen dat ze van plan zijn een grondig onderzoek uit te voeren als het gaat om de financiers van het museum in het voormalige koninklijke paleis.
De schandalen rond het Berlijnse museum zijn het zoveelste teken dat de veelgeprezen DuitseVergangenheitsbewältigung- de politiek van het omgaan met het verleden - heeft gefaald, aldus Zimmerer. 'Als het proces van het in het reine komen met het verleden had gewerkt, dan zouden joodse instellingen niet dag en nacht door de politie bewaakt moeten worden. En had er geen aanslag op de synagoge in Halle mogen plaatsvinden', zei hij, verwijzend naar de schietpartij in 2019 in de Oost-Duitse stad. Hij beschouwt de moorden door de Nationalsozialistischer Untergrund (nsu) op voornamelijk niet-witte mensen en de racistische terreuraanslag in Hanau in 2020 als nog meer tekenen van mislukking. 'En hoe zit het met de opkomst van rechts populisme, rechts extremisme en rechtse terreur? Dit alles laat zien dat het in het reine komen met het verleden, waarmee Duitse politici zichzelf altijd hebben gefeliciteerd, niet zo succesvol was.'
Vertaling: Menno Grootveld
Fabrizio Bensch / Reuters | Basel Adra en Yuval Abraham ontvangen tijdens het Berlinale-filmfestival een prijs voor hun documentaire No Other Land. Op de rug gezien: jurylid Verena Paravel. Berlijn, 24 februari