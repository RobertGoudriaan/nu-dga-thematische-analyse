Door een koloniale lens Een geschiedenis van de fotografie

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
14 juli 2022
In de loop van de negentiende eeuw kregen steeds meer Europeanen foto's te zien die waren genomen in verre oorden. Het voedde de verbeelding, maar ook de imperiale neigingen.
Samuel Bourne was misschienhet beste type fotograaf, maar ook het slechtste type koloniale reiziger. In 1862 was hij nog een bankmedewerker uit Nottingham die complimenten oogstte voor zijn amateurfoto's van Engelse natuur. Een jaar later had hij een fotostudio geopend in NoordIndia en dirigeerde hij een lange colonne dragers de Himalaya in. Voor deBritish Journal of Photographyhield hij alles bij.
'Ik vertelde hun helder dat hun excuses ijdel en nutteloos waren', schreef hij over de mopperaars onder zijn 42 dragers en zes bedienden. 'Maar ze waren erg resoluut en koppig, en twee of drie leken er vandoor te willen gaan. Ik nam een stok en legde die stevig over de schouders van een aantal van hen tot ze jammerend op de grond lagen. Ik gaf ze weinig tijd voor die luxe, en zorgde dat ze zich in dubbel tempo aan hun taak zetten. Na dit stukje noodzakelijke soevereiniteit had ik nooit meer problemen met deze mannen.'
In elk van de schrijfsels die Bourne naar huis stuurde, herhaalde hij meer of minder subtiel dat hij de eerste mens was die ooit had gefotografeerd in de Himalaya. Of beter: dat 'in deze tumultueuze zee van bergen het oog van Hem alleen over de dode diepten heeft gegleden van hun zonloze kloven'. Niet alleen Bourne zelf was hiervan onder de indruk. Hij verkocht duizenden foto's van zijn reizen en zijn fotostudio's zouden uitgroeien tot de bekendste van India. Van zijn Himalaya-foto's zouden bijna anderhalve eeuw nieuwe afdrukken worden gemaakt, tot de negatieven bij een brand werden verwoest.
Dit alles maakte van Bourne een rijk man. Maar belangrijker is dat zijn foto's en de verkoop daarvan deel uitmaakten van een van de grootste grensverleggingen uit de geschiedenis. Bourne voelde dat zelf ook aan. 'Het strekt tot de eer van de fotografie dat het de geest leert om de schoonheid en kracht te zien van scènes zoals deze', schreef hij over zijn Himalaya-foto's. En wat nog belangrijker was: fotografie leerde de geest om te dwalen buiten onze waarneming.
De verschijning van fotografiein het leven van Europeanen was een beetje, zo schreef een kunsthistorica, als de spreekwoordelijke pratende hond: niet verbijsterend om de diepte van zijn observaties, maar om het feit dat hij überhaupt kon praten. Mensen keken met verbazing naar afdrukken van de huizen, velden en mensen die ze dagelijks zagen, roerloos vastgelegd, met elk detail exact hetzelfde.
Het eerste type foto's dat op de markt kwam, was van een extreem hoge resolutie: daguerreotypen waren klein, maar verbluffend gedetailleerd. Mensen konden met een vergrootglas in de hand over de eerste foto's gaan en schunnige teksten lezen die op muren waren geschreven en bakstenen natellen. En dan vooral sieraden bestuderen, want portretten waren de hele negentiende eeuw lang het favoriete genre. Wat onder meer kwam doordat het gewicht van alles wat je voor een foto nodig had, plus de chemische bewerkingen die je ter plekke moest uitvoeren, alle andere fotografische genres (behalve stillevens) extra bewerkelijk maakte.
De eerste foto's toonden mensen dan ook vooral dat wat ze al heel lang hadden gezien. Zelfs de foto's die wetenschappers maakten van de maan of van schimmels, verschilden niet van wat astronomen en biologen al decennia of eeuwen door sterrenkijkers en miscroscopen hadden waargenomen. Werkelijke ontdekkingen waren er, in de eerste decennia na de presentatie van fotografie in 1839, zelden bij.
Dat begon te veranderen door vooruitgang in de wetenschap en vernieuwingen in de fotografie. Tegen het einde van de eeuw noemde astronoom Pierre Janssen lichtgevoelige film 'het werkelijke netvlies van de astronoom', terwijl natuurkundige Conrad Röntgen rond dezelfde tijd samen met zijn vrouw verbluft keek naar een foto die hij kennelijk door haar hand heen genomen had, met de botten en de ring van Frau Röntgen duidelijk zichtbaar. Maar een nog grotere mentale sprong, bij veel meer mensen tegelijk, was het gevolg van een groeiende honger naar afbeeldingen van de wereld voorbij de horizon.
De wereld werd in de negentiende eeuw in rap tempo kleiner. Tot diep in de eeuw kwamen de meeste Europeanen nooit buiten hun geboortestreek, hun hele leven lang. Voor hun voorstelling van de wereld daar voorbij waren zij aangewezen op verhalen en - in veel mindere mate - prenten en tekeningen. Pre-modern Europa was vooral een mondelinge wereld, met het voorstellingsvermogen van mensen verankerd aan een vaste plaats, met een web van verhalen (al snel vermengd met fantasie en overdrijving) daaromheen.
Dat web werd vervangen door een netwerk van nieuwe verbindingen. Stoomtreinen en stoomschepen legden een soort organische structuur over de wereld, die reizen makkelijker en toegankelijker maakte. Reisliteratuur zoals die van Alexander von Humboldt, Madame de Staël en Alexis de Tocqueville keerde over die verbindingen terug. Halverwege de eeuw werd de eerste telegraaflijn over land aangelegd, een paar jaar later volgde de eerste kabel onder zee (onder Het Kanaal) en weer vijftien jaar daarna de eerste kabel over de bodem van de Atlantische Oceaan, tussen Canada en Ierland. Er lag tegen die tijd al ruim 250.000 kilometer aan kabels over de wereld, een soort Victoriaans wereldwijd web. Met die nieuwe verbindingen groeide ook de nieuwsgierigheid naar hoe die naderbij komende wereld eruitzag.
Een van de mensen die dewereld in trok om zulke afbeeldingen te verzamelen was de Amerikaanse schrijver Robert Louis Stevenson. Tijdens de reis waar hij inspiratie zou opdoen voor zijn romanTreasure Islandhad zijn schip aangelegd op het afgelegen atol Penrhyn, deel van de Cookeilanden. Terwijl Stevenson en zijn pleegzoon door een dorp liepen, op zoek naar een goed camerastandpunt, verzamelde een groep bewoners van het eiland zich rond de in hun dorp neergeplante camera.
'Een ernstig kijkende man gaf een college over de werking van het apparaat', schreef Stevensons vrouw Fanny Van de Grift. 'Tijdens zijn uitleg deed hij na hoe mijn man en zoon liepen, hoe mijn zoon de camera droeg terwijl Louis om zich heen liep te kijken.' De geamuseerde eilanders verspreidden zich hierna in groepjes rond hun bezoekers, om die een hele middag lang aan te kijken en te bestuderen onder de brandende zon.
Op Penrhyn waren de bezoekers het schouwspel geworden, het object van aandacht. Maar dat was de uitzondering: doorgaans waren het de Europese fotografen die als vanzelfsprekend afbeeldingen namen en meenamen van bezienswaardigheden, mensen en natuur vanuit de wereld. Vaak vestigden zij zich speciaal voor dat doel in een ver land. Hun voornaamste afnemers waren reizigers die souvenirs mee terug wilden nemen en Europeanen die na een aantal jaar werk in het buitenland een luxealbum met foto's mee naar huis wilden nemen.
De Fransman Félix Bonfils maakte bijvoorbeeld duizenden foto's op vele reizen door het Midden-Oosten, die hij verkocht vanuit zijn studio in Beiroet. De Maltees Felice Beato vestigde zich na lange omzwervingen door Azië in Japan, om een half-mythisch, half-realistisch portret te schetsen van een land met geisha's, hogepriesters en samoerai. In Indonesië vestigde zich onder meer de Nederlander Isidore van Kinsbergen, die zich op tempels en andere wonderen toelegde. Maar ook niet-Europese fotografen richtten hun eigen studio's in voor de buitenlandse markt, zoals de drie'Frères Abdullah' in Istanbul.
In plaats van foto's van hetdorpsplein kregen daarom steeds meer Europeanen foto's te zien die ver weg waren genomen. Zeker toen in de jaren 1850 stereofotograﬁe populair werd: kleine foto's die in een kijker werden gedaan, en een 3D-eﬀfect opleverden voor wie er doorheen keek. 'Het begon met dure wetenschappelijke uitgaven die door bibliotheken en rijke burgers werden gekocht', zegt Mattie Boom, conservator fotograﬁe van het Rijksmuseum. 'Met stereofotograﬁe begonnen mensen echt rond hun tafel te reizen. Met hun eigen kijker voor zich wisselden mensen New York voor Java, en liepen dan in hun hoofd door de Tuilerieën.'
Mensen namen daar veel langer de tijd voor dan nu. Het werd een geaccepteerd avondvermaak, waarbij mensen op bezoek gingen en hun eigen collectie meenamen, om uit te wisselen en te bespreken. In allerlei winkels waren die foto's te krijgen, zoals bij Boekhandel Jager op het Damrak in Amsterdam. Op grote tentoonstellingen werden ze vertoond, zoals bij Arti et Amicitiae, verderop op het Rokin. Op de nog veel grotere Wereldtentoonstellingen, zoals in 1883 in Amsterdam, liepen toeschouwers langs vele honderden foto's van ver weg. Via goedkope kranten en tijdschriften bereikten kopieën van deze foto's, als houtgravure, nog een veel groter publiek.
Dat betekende veel meer dan voor ons het swipen betekent langs half-interessante afbeelding nummer zoveel vanuit onze stoel. In een wereld waarin het mentale bereik van mensen misschien een dagreis of twee was geweest, betekenden deze foto's een explosie in het voorstellingsvermogen van miljoenen mensen. Niet alleen omdat deze kennis voorhanden kwam, maar ook omdat je er niet geletterd voor hoefde te zijn. Fotograﬁe verschafte toegang tot een nieuwe dimensie van kennis. Ze 'formuleerde een nieuw begrip van wat kennis was, en een nieuwe raming van het soort kennis dat iedereen kon hopen te hebben', schreef historica Vicki Goldberg.
Fotograﬁe op zich veranderde al de relatie van mensen met hun omgeving, als iets wat objectief observeerbaar was, dat vast te leggen was en te bewaren, een oppervlak met een bewijs van wat was geweest - een verbintenis door de tijd heen. Fotograﬁe betekende daarom 'een revolutie van het bewustzijn', volgens de Franse schrijver Roland Barthes. Koppel dat aan de afstand die in de negentiende eeuw bestond tussen de observeerbare werkelijkheid om mensen heen en de opeens observeerbare werkelijkheid van de Himalaya en het Heilige Land, en de contouren dienen zich aan van hoe ver de mentale grenzen van mensen uit die tijd werden verruimd.
Dat was allemaal heel mooi.Maar al die uitzichten en tempels die ver weg werden gefotografeerd, vormden niet alleen een prikkelend zinnebeeld van de wereld ver weg. Een tijdgenoot van dit alles observeerde al een alomtegenwoordig, maar verscholen aspect van zijn tijd. 'Een handelswaar lijkt, op het eerste gezicht, een triviaal ding, en makkelijk te begrijpen. Een analyse toont dat het een zeer vreemd ding is', schreef Karl Marx, toen nog een zwoegende, bebaarde journalist, inHet kapitaal. Van alles om de mens heen is gemaakt van alledaags materiaal, observeerde hij, maar transformeert tot 'iets transcendents' zodra het een handelswaar wordt - hetzelfde, maar in andere vorm.
Dat gebeurde bijvoorbeeld met alle majesteitelijkheid en grandeur die Samuel Bourne tegenkwam in India, of al het mysterieuze dat Felice Beato vond in Japan. Zij en andere fotografen maakten hun verwijzingen naar het Hogere en naar mentale verrijking. En in Europa hadden hun foto's inderdaad een diepgaand eﬀect. Maar uiteindelijk waren de afbeeldingen van de wereld die zij naar Europa stuurden handelswaar. En dat werd de wereld die erop afgebeeld stond ook.
'De kusten van Azië zijn binnengevallen door een ras van studenten zonder roofzucht, behalve dan voor geletterde relikwieën', schreef een Britse kunstenaar aan het begin van de negentiende eeuw. 'Door natuuronderzoekers, wier wreedheid zich niet uitstrekt tot één menselijke bewoner; door ﬁlosofen, enkel ambitieus voor het uitroeien van fouten. Het blijft aan de kunstenaar om zijn aandeel in deze onschuldige plundering te claimen, en de pittoreske schoonheid van deze regio's naar Europa te transporteren.'
Foto-onderzoekers zijn al een paar decennia bezig om het verband uit te zoeken tussen deze 'onschuldige plundering' en de veel minder onschuldige rooftocht die zich op dezelfde kusten afspeelde. Foto's als die van Samuel Bourne of die van Woodbury & Page in Indonesië creëerden een esthetiek die op zijn minst de verdieping en versnelling van Europees imperialisme in de tweede helft van de negentiende eeuw niet in de weg stond. En die er op zijn slechtst de wegbereider voor was: een esthetiek die Europeanen uitnodigde om er bezit van te nemen.
'Ik ben het er zeker mee eens dat fotograﬁe in de negentiende eeuw een mentale revolutie betekende in Europa. Maar bij die constatering hoort meer nuance en detail', schrijft de Australische Geoﬀrey Batchen in antwoord op vragen per e-mail. Batchen is fotohistoricus aan Oxford University. 'Fotograﬁe als technologie van representatie kwam samen op met het positivisme, een opvatting waarin kennis en zichtbaarheid onlosmakelijk met elkaar verbonden zijn. Maar het viel ook samen met de uitbreiding van het kolonialisme, waardoor "reisfotograﬁe" verre van onschuldig is. Alle kennis over andere plaatsen die via fotograﬁe naar Europa werd gebracht, moet worden gezien in een politieke en economische context van uitbuiting en ongelijkheid.
De koloniale aspiraties en mentaliteit komen bijvoorbeeld tot uiting in etnograﬁsche portretten van inheemse volkeren - het is geen toeval dat antropologie en fotograﬁe in hetzelfde decennium zijn uitgevonden. Maar de Europese macht zat ook in het apparaat zelf. Fotograﬁe is een articulatie van speciﬁek Europese noties van tijd, ruimte en subjectiviteit. Of ze nu gemotiveerd waren door toevallige nieuwsgierigheid, antropologische en archeologische wetenschap of imperiale ambitie, foto's legden deze Europese articulatie van ruimte en tijd op aan iedereen die eraan werd onderworpen. Het vormde op die manier het bewustzijn van degenen die eraan worden blootgesteld - zowel achter als voor de camera.'
Mentaliteit is een lastig onderwerpom te bestuderen, ook als er veel materiaal voorhanden is - negentiende-eeuwse Europeanen waren nu eenmaal veel meer met zichzelf bezig dan hun voorgangers. Maar dat de mentale sprong van Europeanen over de wereld en de exploitatie ervan samenvielen is een feit. En wie naar het verband tussen de twee gaat kijken, vindt dat ook.
'Foto's waren natuurlijk een souvenir van een verre reis, maar ondersteunden de koloniale mentaliteit ook', zegt Mattie Boom. 'Uit Indonesië kwamen vaak foto's mee van mensen die er hadden gewerkt. Op die foto's is te zien wat ze allemaal teweeg hadden gebracht daar: de plantages, de oogsten en de rijkdom die ermee werd vergaard. Daar had je een heel beeldprogramma voor, dat klanten van fotostudio's konden invullen in hun persoonlijke album. Fotograﬁe speelde ongetwijfeld een rol in het buit nemen van de wereld.'
Sommigen die daaraan hadden bijgedragen, investeerden weer in koloniale bezigheden. Samuel Bourne, de Himalaya-fotograaf, begon bij terugkomst in Nottingham van zijn fotowinsten een katoenspinnerij. Maar anderen richtten de blik die ze op andere landen hadden gericht terug op hun eigen land thuis. De Schot John Thomson trok bijvoorbeeld tien jaar door het oosten van Azië, afwisselend wonend in Singapore, Bangkok, Phnom Penh en Hongkong. Hij oogstte in Europa succes met zijn vierdeligeIllustrations of China and Its People,waarin hij portretten opnam van mandarijnen en prinsen tot daklozen.
Terug in Londen herhaalde Thomson wat hij in Azië deed. Hij richtte zijn camera op de onwaarschijnlijkste onderwerpen: schoorsteenvegers, schoenpoetsers, dagarbeiders,street nomades. Alle foto's 'van het leven genomen', zoals de omslag vanStreet Life in Londonbeloofde. Want ook dat registreerde de camera in de negentiende eeuw: de ongezienen van de Europese samenlevingen zelf. Ook dat werd deel van de mentale verschuiving van de eeuw.