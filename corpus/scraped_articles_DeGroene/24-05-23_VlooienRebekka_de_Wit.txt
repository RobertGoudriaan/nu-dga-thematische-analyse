Vlooien Rebekka de Wit

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
23 mei 2024
Onwillekeurig denk ik er nog weleens aan. Hoe mijn moeder en haar zus - in mijn herinnering tenminste - uren lagen te dobberen in de zee. Ze bleven aan de oppervlakte liggen als twee zalmkleurige olievlekken. Ik probeerde het vaak naast ze, maar zonk direct. Zelfs als ik op ze ging liggen bleven ze nog drijven. Als er moelleux op een kaart staat, bestel ik het onmiddellijk, omdat het eten van dat toetje, met een bolletje ijs erbij, dat wel, in de verte lijkt op hoe het voelde om op die twee zalmen te liggen. Daar doe je het dan mee.
Ooit hoorde ik op een begrafenis een dochter over haar (dode) moeder vertellen dat er één keer werd ingebroken in het huis van haar moeder en dat ze de inbrekers omhelsde en zo lang vasthield dat ze zich gewonnen gaven. Ik dacht zelfs dat ze de inbrekers tot huilen had gebracht, maar dat bleek ik erbij te hebben verzonnen.
Ik weet niet meer wat ik op de begrafenis van mijn moeder vertelde, iets gênants, zo stel ik me voor, ik weet nog wat ik aanhad en dat mijn klasgenoten onder de indruk waren van die grote auto waar ik uit stapte. Dat mijn tante boos was toen iemand bij de koﬃe tegen haar zei dat ze nu een ander soort relatie met haar zus zou hebben. Soms is ze daar nog steeds boos over. Dat ze toch geen relatie kan hebben met iemand die dood is! Ze zei het niet hardop toen, maar roept het af en toe nog, vertelde ze, vooral terwijl ze in de tuin aan het werken is.
Mijn moeder en haar zus keken elke avond The Bold and the Beautifulen belden elkaar daarna. Niet om na te bespreken geloof ik, meer om - ja, waarom belden ze elkaar. Uren duurde het, in het huishoudboekje was er ook een apart potje voor. In hun jeugd sliepen ze bij elkaar in bed, tegen de kou.
Laatst zat ik beneden alleen maar te wachten tot het stil werd in de slaapkamers boven. Vroeger was het ongeveer omgekeerd. Dan lag ik in stilte boven te luisteren naar het rumoer beneden. 'Ik mis de benedenverdieping', zei ik. 'Maar jij bent de benedenverdieping', antwoordde hij. Het was waar, ik was nu de benedenverdieping. En toch.
Van Jane Goodall herinner ik me dat ze tijdens een aﬂevering van Van de schoonheid en de troost zei dat een van de chimpansees, die ze omwille van zijn grijze baard David Greybeard had genoemd, lang bij zijn dode moeder aan de rivier had gezeten. Tot het moment dat er vliegen uit haar oren kwamen. Hij deed zijn vinger haar oor, rook eraan, en is toen nooit meer naar de rivier teruggekeerd. Blijkbaar was hij de rest van zijn leven ontroostbaar. Ik weet niet meer waar Goodall die ontroostbaarheid uit opmaakte, hij wilde in ieder geval niet meer gevlooid worden en vlooide zelf ook niet meer.
Dat was het denk ik, wat mijn moeder en haar zus deden aan de telefoon. Vlooien.
Het was geloof ik ook waarom David Greybeard zo ontroostbaar was. Doordat zijn moeder er was, wist hij hoe hij in de wereld moest zijn. Er was een benedenverdieping om op in slaap te kunnen vallen.