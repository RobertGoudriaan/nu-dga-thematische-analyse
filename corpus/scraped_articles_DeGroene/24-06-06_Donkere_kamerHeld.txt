Donkere kamer Held

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
6 juni 2024
Knip-en-plakwerk als verzet tegen het Westen, dat zijn de politieke posters die van de louche drukkerijen komen aan Nasser Road in Oeganda.
Het kost moeite het verhaal te volgen dat op deze poster wordt verteld. Er waren vredesbesprekingen voor de oorlog? Dan heb je ze maar alvast gehad? Bush en Saddam zijn als twee ijshockeyers die met elkaar op de vuist gaan in een Rumble in the Jungle? De voltrekking van het vonnis en daarna Bush die het hoofd van Saddam (nu weer met een langere baard) serveert aan het Amerikaanse volk, dat wordt verpersoonlijkt door... is dat Jacques Chirac? Een reeks getrouwen, van Ali Chemicali tot Uday en Qusay en daarnaast ook Saddams geest die vader en zoon Bush, die blijkbaar in één bed slapen, een nachtelijk bezoek brengt. Maar Saddam is een held, zoveel is duidelijk. Daar in het midden is zijn hoofd op het lichaam van Arnold Schwarzenegger geplakt. Het bronmateriaal is geen filmposter maar het omslagbeeld van het computerspelTerminator 3: The Redemption.
Er hangen tientallen van dit soort beelden aan de wanden van een langgerekte zaal boven in de Kunsthal in Rotterdam. Sommige gaan over filmsterren of over vagere categorieën als The Top Best Female, maar de meeste verhalen gaan over het grote wereldgeweld. Over oorlogen zo ver weg als ooit de strijd tussen de goden was.
Kristof Titeca is nu hoogleraar in Antwerpen, maar twintig jaar geleden was hij een jonge promovendus in Oeganda en begon hij het uitzinnige beeldmateriaal te documenteren dat werd geproduceerd aan en om Nasser Road in Kampala. In de tentoonstelling en in de kleine catalogus laten hij en essayist Yusuf Serunkuma zien op hoeveel niveaus de beelden zich laten begrijpen. Nasser Road, waar de drukindustrie zich van oudsher concentreert, staat in Kampala symbool voor fraude. Alles wat via de legale bureaucratie buiten bereik blijft is hier alsnog te krijgen. Maar de beelden getuigen ook van het gewelddadige politieke klimaat in Oeganda, en ze zijn in internationaal opzicht geenszins uniek: overal in het mondiale zuiden kun je immers zulke voor westerse ogen absurde tekens van het verlangen naar verzet tegen imperiale overheersing tegenkomen.
Ik weet wel waarom ik juist deze poster uitkoos. De oorlog in Irak was net zo ver van mijn bed als van het bed van degene die deze poster maakte, maar hij vond plaats op het moment in mijn leven waarop alles een net iets diepere indruk achterliet. Vorige week stond er een tabel inThe Washington Postwaaruit duidelijk werd hoe nostalgie voor vrijwel iedereen op dezelfde momenten piekt. Je gelooft dat de gemeenschap het hechtst was toen je zelf nog als kind in de geborgenheid van het gezin verkeerde. Je idealiseert de moraal die zou hebben geheerst toen je zelf over morele vragen begon na te denken. De muziek was nooit beter en zou nooit beter worden dan toen je een tiener was, de kranten waren goed toen je ze ging lezen en uit eten gaan was nooit leuker en verrassender dan toen je genoeg ging verdienen om dat te doen.
Ik heb een hele tijd gezocht naar de herkomst van dat beeld van Saddam die een medaille krijgt omgehangen. Ik snapte niet op welk lichaam Saddams hoofd was geplakt, want ik kon niemand vinden die de Presidential Medal of Freedom zonder stropdas in ontvangst had durven nemen. Zelfs Muhammed Ali had er een gedragen. Pas na lang zoeken besefte ik dat het gewoon Saddams hals was, en dat de foto gemaakt moest zijn tijdens zijn rechtszaak. De medaille en Bush zijn uit een andere foto geknipt, een foto die zich nu gemakkelijker liet terugvinden. Bush reikte eind 2004 de medaille uit aan George Tenet, die een paar maanden eerder was afgetreden als Director of Central Intelligence. Hij had in 2002 tegen Bush gezegd dat het bewijs voor massavernietigingswapens in Irak neerkwam op een'slam dunk case'. Tenet zei later dat zijn woorden uit hun context waren gehaald, maar ook dat er nooit een werkelijke discussie was gevoerd over alternatieven voor een invasie. De schattingen over het aantal doden lopen uiteen, van 150.000 tot meer dan een half miljoen.
Robocop in Uganda: Political Posters as Resistance.Kunsthal, Rotterdam. Tot en met 1 september
De Irak-oorlog was net zo ver van mijn bed als van dat van de postermaker
Nasser Road designer | Saddam Hussein the Hero, Nasser Road Designers