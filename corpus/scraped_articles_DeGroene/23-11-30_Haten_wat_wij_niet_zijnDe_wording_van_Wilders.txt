Haten wat wij niet zijn De wording van Wilders

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
30 november 2023
Geert Wilders zou bereid zijn om zijn islamstandpunten 'tijdelijk in de ijskast' te zetten. Dat betekent dat ze er ook weer uit zullen komen. Een revisie van zijn islamdenkbeelden laat bovenal zien dat de politiek van Wilders behoefte heeft aan vijanden.
Vlak na de aanslagen van 9/11was Geert Wilders te gast bij het televisieprogrammaBarend & Van Dorp. Wilders, toen nog Kamerlid voor de VVD, nam stelling tegen de anti-islampolitiek van Pim Fortuyn. 'In tegenstelling tot Pim Fortuyn die oproept tot een kruistocht, of wat is het, een Koude Oorlog tegen de islam - wat een verwerpelijke opmerking is omdat hij daarmee alle moslims op één hoop gooit - heb ik van begin af aan gezegd: de islam, daar is niets mis mee, het is een te respecteren godsdienst.' Volgens de toenmalige rechtsbuiten van de VVD moest er een duidelijk onderscheid gemaakt worden: 'Ook de meeste moslims ter wereld, maar ook in Nederland, zijn goede burgers waar niets mis mee is. Het gaat om dat kleine stukje moslimextremisme.'
Na zijn breuk met de VVD en de oprichting van de Partij voor de Vrijheid (PVV) zou Wilders geleidelijk van mening veranderen. De gehele islam werd nu door Wilders beschreven als een gewelddadige ideologie, gericht op de vernietiging van het Westen. De 'kruistocht tegen de islam' waar hij in 2001 nog op afgaf, zou uitgroeien tot het allesbepalende agendapunt van de PVV. De islam is zelfs zo'n belangrijke plaats gaan innemen in het programma van de partij dat de PVV vaak gekarakteriseerd is als eenone-issue-beweging. Al zegt Wilders nu dat hij zijn anti-islampunten tijdelijk zal matigen, het is zeer onwaarschijnlijk dat deze geheel zullen verdwijnen. Ze vormen namelijk onderdeel van de identiteitspolitiek van de PVV.
Nu wordt identiteitspolitiek normaal geassocieerd met links, met de emancipatie van minderheden. Radicaal-rechts heeft echter ook een eigen identiteitspolitiek. Daarmee wil ik niet zeggen dat de radicaal-rechtse kiezervan natureeen bepaalde identiteit heeft die vervolgens tot inzet van politiek wordt gemaakt. Ik doel eerder op een identiteit die actief geconstrueerd wordt door politieke taal en de tegenstellingen die leidend zijn in het debat. Vaak wordt politiek enkel als een reflectie gezien van zorgen die leven onder het electoraat. De analyse is dan - zoals VVD-leider Dilan Yesilgöz bleef herhalen - dat we beter moeten luisteren.
Ik sluit hier echter aan bij een traditie die de vormende rol van politiek benadrukt. Een belangrijke vertegenwoordiger van die stroming was de Leidse politicoloog Peter Mair, die stelde dat het volk meer luisterde naar politici dan andersom: 'Zij zijn het, die uiteindelijk de politieke agenda bepalen, die het begrippenkader leveren dat wij als kiezers en burgers gebruiken om de politieke wereld te begrijpen en te interpreteren.' Politieke partijen mobiliseren burgers en 'prenten hen een set van politieke identiteiten in', aldus Mair.
In de twintigste eeuw was lange tijd een hoofdrol weggelegd voor de sociaal-economische links-rechts-tegenstelling, met bijbehorende identiteiten. Mair observeerde echter dat het belang daarvan navenant was afgenomen in de jaren negentig. Pim Fortuyn wist een nieuwe culturele tegenstelling leidend te maken op het gebied van islam, integratie en immigratie, waar alle partijen zich toe gingen verhouden. De PVV zou deze tegenstelling bestendigen. De opkomst van deze sociaal-culturele scheidslijn ging gepaard met een nieuwe identiteitspolitiek, die zich ontwikkelde tot de dominante taal van de Nederlandse politiek. Een hele generatie is daarin gesocialiseerd.
De oorsprong van deze nieuweidentiteitspolitiek  is te herleiden tot de val van de Berlijnse Muur en het einde van de Koude Oorlog. De oude (geo)politieke tegenstellingen - het vrije Westen tegen het communisme - verloren aan betekenis. In de zomer van 1989 lanceerde Francis Fukuyama zijn beroemde stelling over het einde van de geschiedenis, waarmee hij doelde op het definitief wegvallen van ideologisch conflict. Het was in deze context van politieke heroriëntatie dat een nieuw groot verhaal werd opgetuigd.
Die these ontlokte onmiddellijk een storm van reacties. De politicoloog Samuel Huntington, nota bene de oud-promotor van Fukuyama, deed diens stelling af als een 'intellectuele gril'. Huntington verwees naar het eerdere grote debat over het einde van de ideologie in de jaren zestig, toen men dacht dat religie, etniciteit en nationalisme zouden verwateren door modernisering. Dat was prematuur gebleken, want dit soort identiteiten hadden zich in de jaren tachtig ontwikkeld tot 'de belangrijkste grondstof voor de politiek in de meeste samenlevingen'. 'De wederopleving van religie is nu een mondiaal fenomeen', aldus Huntington.
Daarmee gaf hij alvast een voorschotje op zijn eigen grote verhaal. In 1993 publiceerde Huntington het essayThe Clash of Civilizations?in het bladForeign Affairs. Daarin stelde hij dat de oude ideologische tegenstellingen uit de Koude Oorlog vervangen zouden worden door een nieuwe identiteitspolitiek, oftewel tegenstellingen op basis van religieuze en culturele identiteit: 'Als mensen hun identiteit in etnische en religieuze termen gaan definiëren, zijn ze eerder geneigd om een "wij-zij-tegenstelling" te zien tussen henzelf en mensen van een andere etniciteit of religie.'
Volgens Huntington kon de wereld onder verdeeld worden in een reeks van acht wereldbeschavingen. Conflict zou in toenemende mate plaatsvinden tussen deze beschavingen, in het bijzonder de westerse christelijke beschaving aan de ene kant en de islamitische aan de andere. Dit zou ook gevolgen hebben voor de strategieen van politieke elites: 'Regeringen en bewegingen zullen steeds minder in staat zijn om steun te verwerven op basis van (links-rechts-)ideologie, en zullen steeds vaker een beroep doen op religie en de identiteit van hun beschaving.'
Het essay van Samuel Huntington kon op twee manieren gelezen worden: als beschrijvende analyse of als aanbeveling aan elites om gebruik te gaan maken van identiteit alsinstrumentum regni. Dat hij het wel degelijk als aanbeveling bedoelde, kwam duidelijk naar voren in het geruchtmakende boek waartoe hij zijn essay had uitgewerkt:The Clash of Civilizations and the Remaking of World Order. In een beroemde passage uit de inleiding haalt hij een literair personage aan dat zegt: 'Er kunnen geen echte vrienden zijn zonder echte vijanden. Tenzij we haten wat we niet zijn, kunnen we niet houden van wat we wel zijn.' Huntington omarmde dit vriendvijand-denken. 'Voor volkeren op zoek naar identiteit en het heruitvinden van etniciteit zijn vijanden essentieel, en de in potentie gevaarlijkste vijandigheden zijn te vinden op de scheidslijnen van 's werelds grootste beschavingen.'
Huntington had de term'botsing der beschavingen' niet zelf gemunt. Die eer kwam toe aan de aan Stanford verbonden oriëntalist Bernard Lewis. Hij publiceerde in 1990, een maand na aanvang van de Eerste Golfoorlog, het essayThe Roots of Muslim Ragein het Amerikaanse opiniebladThe Atlantic. In deze tekst beschreef Lewis de opkomst van het moslimfundamentalisme. Hij stelde dat dit de terugkeer betekende van een oude vijandelijkheid die de islam als beschaving altijd al had gekoesterd richting het Westen. 'Dit is niet minder dan een botsing der beschavingen - de misschien irrationele maar toch zeker historische reactie van een eeuwenoude rivaal tegen ons judeo-christelijke erfgoed, ons seculiere heden, en de mondiale expansie van beide.'
Lewis kwam tot deze alarmerende conclusie doordat hij het moslimfundamentalisme en zijn afkeer van het 'goddeloze' Westen als maatgevend beschouwde voor de moslimwereld in zijn geheel. Het moslimfundamentalisme dat in de jaren negentig opkwam werd door Lewis niet als een extreme of buitengewone interpretatie van de islam beschreven. Hij karakteriseerde het als een authentieke herbronning, een terugkeer naar de 'klassieke islamitische visie'. Deze analytische zet nam Samuel Huntington over. In zijn theorie spelen fundamentalistische bewegingen een belangrijke rol als politieke vertegenwoordigers van beschavingen: ze verschaffen beschavingen hun religieuze identiteit en 'verenigen' deze.
Als nieuw, groot ideologisch verhaal had de theorie van de botsing der beschavingen een aantal concrete politieke implicaties. Zoals de Franse islamdeskundige Gilles Kepel schreef, werd het uit de Koude Oorlog overgeleverde vijandbeeld van een centraal georganiseerde ideologische rivaal (de Sovjet-Unie) gerecycled en op een wereldreligie geplakt die in werkelijkheid zeer verdeeld was. De 'islamitische beschaving', denk aan Iran en Saoedi-Arabië, was veel meer met zichzelf in conflict dan met het Westen. Mekka was niet het Moskou van de islam.
Tegelijkertijd leidde de theorie van de botsing der beschavingen ook tot een herdefiniëring van de westerse identiteit. Lewis en Huntington benadrukten het christelijke karakter van de identiteit van het Westen en portretteerden de westerse seculiere moderniteit als een product van het christendom, als 'judeo-christelijk' erfgoed. De moderne liberale waarden in het Westen werden zo van een christelijke oorsprong voorzien en tegenover de islam gesteld, waar de liberale moderniteit geheel afwezig zou zijn.
Ten slotte maakte deze identiteitspolitiek het mogelijk om het geldende taboe op racisme te omzeilen. Discriminatie op basis van ras was het kenmerk van de oude extreem-rechtse politiek. In de jaren negentig kwam een nieuwe rechtse politiek op die zich richtte op culturele identiteit. Rechtse politici konden hierdoor ongenoegens over migratie adresseren zonder direct in het extreem-rechtse kamp geschaard te worden. Het ging nu niet langer om de verwijdering van de raciale ander, maar om de assimilatie van de culturele ander, die westerse waarden moest omarmen. Zo werd een culturele hiërarchie in de natie geschapen, waarbij sommige identiteiten tot de culturele kern van de natie werden gerekend en andere daarin permanent moesten integreren.
De theorie van de botsing der beschavingenvond ook in Nederland snel opgang in de nasleep van de val van de Berlijnse Muur. Francis Fukuyama bezocht Nederland in december 1989 om over het einde van de geschiedenis te praten. Bij een debat aan de Universiteit Leiden kruiste aankomend VVD-leider Frits Bolkestein de degens met hem. Bolkestein schaarde zich achter de reactie van Samuel Huntington en stelde dat de geschiedenis geenszins ten einde was. De islam vormde een 'concurrerende ideologie' voor het Westen: 'Feit blijft dat de wereld een miljard moslims telt, van wie velen hun godsdienst superieur achten aan het "goddeloze, materialistische en egoïstische liberalisme" van het Westen.' Bolkestein wees daarbij op demografische factoren, op de gefrustreerde islamitische intelligentsia die 'avond aan avond de televisiebeelden van onze postmoderne samenleving te zien krijgen', hij noemde de Rushdie-affaire en de Franse controverse over de hoofddoek.
Bolkestein was een uitzonderlijk figuur in de Nederlandse politiek. Omdat hij in de jaren zestig en zeventig wereldwijd voor Shell had gewerkt, had hij een internationale blik. Hij volgde de intellectuele debatten in de conservatieve Amerikaanse tijdschriften op de voet. Als voormalig directeur van Shell Indonesië, het grootste moslimland ter wereld, had hij een speciale belangstelling voor de islam ontwikkeld. Hij was naar eigen zeggen een fervent lezer van Elie Kedourie, een joods-Britse liberale historicus van het Midden-Oosten die met Bernard Lewis had samengewerkt aan een reeks publicaties en zijn vijandige visie op de islam deelde.
Dit idee van een beschavingsconflict werkte Bolkestein verder uit in een controversiële lezing uit 1991 voor het congres van de Liberale Internationale in Luzern. De tekst maakte in Nederland een storm van reacties los. Het vormde het startschot van het integratiedebat dat de politiek in de daaropvolgende jaren zou gaan bepalen: 'De Europese beschaving, wat zij verder ook op haar geweten mag hebben, is doordrenkt van de waarden van het christendom. Na een lange geschiedenis met tal van zwarte bladzijden hebben rationalisme, humanisme en christendom een aantal fundamentele politieke beginselen voortgebracht, zoals: de scheiding van kerk en staat, de vrijheid van meningsuiting, de verdraagzaamheid en de non-discriminatie. Dit betekent dat volgens het liberalisme een beschaving die deze beginselen in ere houdt, hoger staat dan een beschaving die dat niet doet.'
Bolkesteins lezing in Luzern vormde in feite een vertaling van de these van de botsing der beschavingen naar het integratiedebat, waarbij de integratie van moslimmigranten gepresenteerd werd als een conflict met een 'concurrerende ideologie': de islamitische beschaving. In plaats van universele waarden te formuleren die boven culturen verheven zijn en daardoor als bindmiddel kunnen dienen voor burgers met verschillende culturele achtergronden, werden liberale waarden in dit discours gekoppeld aan de christelijke cultuur en tot inzet gemaakt van een beschavingsconflict. Volgens Bolkestein vormde de aanwezigheid van een groot aantal moslimmigranten een bedreiging voor de Europese waarden, die compromisloos verdedigd moesten worden. Dat was des te urgenter vanwege het 'cultuurrelativisme' van progressieve intellectuelen die de ernst van deze bedreiging ontkenden.
Pim Fortuyn werkte deze identiteitspolitiek verder uit en radicaliseerde deze in zijn boek uit 1997,Tegen de islamisering van onze cultuur: Nederlandse identiteit als fundament. Het probleem waar Fortuyn het boek mee opende is verrassend genoeg niet de islam; het is de identiteitscrisis van het Westen sinds het einde van de Koude Oorlog: 'Het wegvallen van de vijand, het staatssocialisme, laat ons echter achter als een keizer zonder kleren. Onze eigen energie, positieve instelling en identiteit waren te veel verward geraakt met het beeld dat wij ons van het land hadden gevormd. Wij waren alles wat zij niet waren. Het blijkt moeilijk om, als dat beeld wegvalt, een beeld van onszelf op te bouwen, waarin wij in positieve en negatieve termen zeggen wie we zijn, wat we willen, wat ons drijft en waar we vandaan komen.'
Fortuyn bouwde duidelijk voort op Huntingtons ideeën over het gebruik van vriend-vijandtegenstellingen in de politiek. Niet voor niets introduceerde hij zich bij Amerikaanse journalisten als 'de Samuel Huntington van de Nederlandse politiek'.
Fortuyn prees Ronald Reagan en diens definitie van de Sovjet-Unie als 'het rijk van de duivel'. Hij noemt dit een 'zeer succesvolle strategie die beslist voor herhaling vatbaar is' als het aankomt op de islam. In de week voor de aanslagen van 9/11 publiceerde Fortuyn een column inElsevierwaarin hij opriep tot een 'Koude Oorlog' tegen de islam. 'De rol van het communisme' als bedreiging voor westerse waarden 'was overgenomen door de islam'. De politieke doorbraak van Fortuyn in de media en de peilingen viel samen met de mondiale geopolitieke aardverschuivingen in de nasleep van 9/11 en de daaropvolgende oorlog tegen terreur onder de regering-Bush.
Belangrijk is dat in de Verenigde Staten immigratie en integratie niet op deze wijze gepolitiseerd zouden worden (tot Donald Trump). In het boek van Huntington ligt de nadruk bovenal op geopolitiek en buitenlands beleid, en zelfs op dat terrein zou dit discours niet dominant worden. George W. Bush benadrukte dat zijn regering een strijd tegen terreur voerde en niet tegen de islam. Hij stelde kort na 9/11 dat 'terreur niet het ware gezicht is van de islam', dat aanslagen op onschuldige burgerslachtoffers in strijd waren 'met de fundamenten van het islamitisch geloof' en dat de Amerikaanse moslimbevolking met respect behandeld moest worden.
De mantel van Fortuynwerd uiteindelijk overgenomen door Geert Wilders, toenmalig VVD-Kamerlid en pupil van Frits Bolkestein. Het lag niet onmiddellijk voor de hand dat dit zou gebeuren. Wilders liep in 2002 en 2003 weliswaar voorop in de strijd tegen moslim-extremisme en 'islamitische schurkenstaten', maar viseerde nog niet de islam of moslims als zodanig. In het eerdergenoemde interview bijBarend & Van Dorpnam hij een vergelijkbare positie in als George Bush. Door de jaren heen is een duidelijk proces van radicalisering te zien.
De brute moorden op Pim Fortuyn en Theo van Gogh verscherpten de tegenstellingen in Nederland verder. Geert Wilders en Ayaan Hirsi Ali moesten vanwege doodsbedreigingen onderduiken. Het publieke debat escaleerde en het beeld begon post te vatten dat Nederland daadwerkelijk een frontlinie was in de wereldwijde botsing der beschavingen.
In zijnOnafhankelijkheidsverklaringuit 2005 stelde Wilders nog dat de groep 'die in feite een fascistische ideologie aanhangt' een extremistische minderheid is onder de moslims. Deze groep zou in Nederland slechts uit 'een paar honderd man' bestaan. De overgrote meerderheid was 'niet extreem, terroristisch of crimineel'. Wilders beschuldigde de Nederlandse overheid ervan dat 'zij geen onderscheid heeft gemaakt tussen radicalen en niet-radicalen', en zo ontstond 'het beeld dat alle imams en alle moskeeën niet deugen, en eigenlijk ook alle moslims niet'. 'De meerderheid van de gematigde moslims', zo schreef hij, 'wordt volstrekt ten onrechte over een kam geschoren met kwaadwillenden.'
Pas met de oprichting van de PVV radicaliseerde de islamvisie van Wilders verder. Het eerste partijprogrammaKlare wijn(2006) stelt dat de islam 'in zijn politiek-theologische uitwerking' een 'beweging is die zich tegen de westerse beschaving als zodanig richt'. Door de komst van moslimmigranten is de verdediging van de westerse identiteit geboden. De 'zuivere islam' is volgens de PVV 'intrinsiek a-democratisch'. De Nederlandse moslimgemeenschap kan niet vertrouwd worden om de orde en spelregels van de Nederlandse rechtsstaat te accepteren, en vandaar dat hun niet evenveel 'grondwettelijke rechten en vrijheden' toekomen als andere groepen in Nederland. Toch is er nog een laatste voorbehoud: liberale, 'werkelijk gematigde moslims' verdienen steun.
Ook deze laatste nuance verdween het jaar daarop. 'Ik roep het al jaren: een gematigde islam bestaat niet', schreef Wilders in augustus 2007 inde Volkskrant. Hij bepleitte een verbod op de koran, die hij vergeleek metMein Kampf.'De kern van het probleem is de fascistische islam, de zieke ideologie van Allah en Mohammed zoals neergelegd in de islamitischeMein Kampf:de koran.' Wilders kwam tot deze conclusie door de gelijkstelling van moslim-fundamentalisme met de gehele religie, een strategie die VVD-Kamerlid Ayaan Hirsi Ali al eerder had toegepast. Een rapport van de Raad van Europa uit 2010 wees erop dat bewust door elkaar halen van moslim-fundamentalisme en islam een veelvoorkomende strategie is bij radicaal-rechtse partijen, zoals het Franse Front National, de Nederlandse PVV, het Belgische Vlaams Belang en de Zwitserse Volkspartij.
'Het ziekelijke streven naar de utopische gematigde islam', zo schreef Wilders in het opiniestuk inde Volkskrant,gaf ruim baan aan 'de transformatie van Nederland in Nederabië als provincie van de islamitische superstaat Eurabië.' Op dit punt begon de botsing der beschavingen te veranderen in een omvolkingstheorie.
Een van de laatste wapenfeitenvan de LPF voordat de partij electoraal werd weggevaagd, was het organiseren van een conferentie over islamitisch jihadisme in mei 2006. De conferentie bracht een reeks bekende islamofobe onderzoekers en publicisten bijeen, onder wie Daniel Pipes, Robert Spencer, Bruce Bawer, Douglas Murray en Bat Ye'or. Zij zouden belangrijke referenties worden in het islamofobe discours van Geert Wilders en zijn partij. Vooral de ideeën van de in Egypte geboren amateur-historica Bat Ye'or (een pseudoniem van Gisèle Littman) zouden een terugkerende referentie worden in de toespraken van Wilders.
In haar boekEurabia: The Euro-Arab Axisuit 2004 beschreef Bat Ye'or het bestaan van een geheim Europees complot om de oorspronkelijke bevolking te vervangen door moslimmigranten. Dit zou van de joods-christelijke bevolkingdhimmi'smaken, een Arabische term voor de (ondergeschikte) positie van joodse en christelijke minderheden in islamitische gebieden. Volgens Bat Ye'or leefde West-Europa al in'dhimmitude'.De westerse bevolking was al begonnen zich te onderwerpen aan de islam; niemand durfde immers kritiek te uiten op de religie uit angst voor represailles. Het werd een van Wilders' favoriete beschuldigingen. In 2006 maakte hij de Nederlandse koningin en premier Balkenende uit voor 'dhimmi's', omdat ze te respectvol waren bij een bezoek aan een moskee.
De Eurabia-complottheorie bouwt voort op de botsing der beschavingen, maar radicaliseert de premissen ervan. Een belangrijk kenmerk van Huntingtons theorie is dat ze een gecentraliseerde rationaliteit projecteert op moslims. Verschillende staten met een moslimmeerderheid worden verondersteld eensgezind te denken en te handelen. De Eurabia-theorie breidt deze logica uit naar moslimmigranten.
De PVV schildert immigratie uit moslimlanden af als een gecoördineerd en doelbewust project gericht op de geleidelijke kolonisatie van Europa. In een toespraak tijdens het proces tegen hem in de jaren 2010-2011 sprak Geert Wilders over 'multiculturalistische elites die eentotale oorlog uitvechten tegen hunbevolkingen. Met als inzet de voortzetting van de massa-immigratie en de islamisering, uiteindelijk resulterend in een islamitisch Europa - een Europa zonder vrijheid: Eurabië.' Wilders schermde met een op handen zijnde burgeroorlog.
Daarnaast is, zoals we in het citaat hierboven al zien, de houding ten opzichte van het politieke establishment verhard. De klacht aan het adres van elites is niet langer dat ze lijden aan politieke correctheid of cultuurrelativisme. Ze worden beschuldigd van actieve medeplichtigheid. De belangrijkste ideoloog van de Partij voor de Vrijheid, Martin Bosma, schreef in zijn bestsellerDe schijn-élite van de valsemuntersover een pact tussen linkse, multiculturele elites en de islam om van de Nederlandse bevolking dhimmis te maken. 'De islam heeft al tot op zekere hoogte gewonnen. Dhimmitude heeft zijn stempel gedrukt', aldus Bosma.
Lange tijd werd door de gevestigde partijennonchalant gereageerd op de PVV.  Dat Wilders een gehele religie vergeleek met fascisme was voor VVD-leider Mark Rutte geen obstakel om in 2010 met hem een gedoogregering op te tuigen. Pas toen de Franse complotdenker Renaud Camus in 2018 zijn opwachting maakte bij een PVV-demonstratie in Rotterdam begonnen er alarmbellen af te gaan. Camus is de beroemde auteur vanLe grand remplacement(2011), het boek dat de wereldwijde extreem-rechtse complottheorie inspireerde, die nu zelfs door Elon Musk en Tucker Carlson wordt uitgedragen.
Bosma deelde een selfie met Camus op zijn Twitter-account en zei dat hij 'onder de indruk' was van de 'theoreticus van Le Grand Remplacement'. Van alle Nederlandse politici verwees Bosma het vaakst naar die omvolkingstheorie, vanaf 2015 had hij het er minstens tien keer publiekelijk over. VoorNRC-journalist TomJan Meeus 'onderstreepte het de radicalisering op die flank en de normalisering van die radicalisering in het land als geheel'. Weinigen beseften echter dat de PVV toen al tien jaar bezig was met de omvolkingstheorie, zonder het zo te noemen.
Wilders zegt nu dat hij zijn islamstandpunten in de ijskast zal zetten. Er zijn volgens hem andere prioriteiten. Wat zijn islamvisie echter laat zien is dat de politiek van Wilders gebouwd is op het cultiveren van vijandbeelden. 'Tenzij we haten wat we niet zijn, kunnen we niet houden van wat we wel zijn.' Het is hoogst onwaarschijnlijk dat dit de komende regeerperiode zal verdwijnen.
Dit is een bewerkte versie van een hoofdstuk uit de bundelThe Politics of Replacementdat deze maand verschijnt bij Routledge en geredigeerd is door Sarah Bracke en Luis Manuel Hernández Aguilar
Jet Budelman / De Beeldunie | Aanhangers van de PVV bij de rechtbank waar Geert Wilders terechtstaat voor groepsbelediging en aanzetten tot discriminatie en geweld tegen moslims. Amsterdam, januari 2010