Een met schwung opgeheven vinger

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
10 oktober 2024
Naar de camping,ja, waarom ook alweer? Als het mooi weer is om lekker buiten te zijn natuurlijk. Maar in de eerste plaats gaan we naar de camping om niet thuis te hoeven zijn; om ergens aan te ontvluchten. De sleur, de beklemming van vier muren. Al helemaal buiten het hoogseizoen is de camping een toevluchtsoord voor de mensen die niet naar huis kunnen of willen. Wat voor mensen? Wat ontvluchten ze? Wat hebben ze gemeen, behalve dat hun tentje op hetzelfde terrein staat?
All the lonely people,daar gaatCampingvan Maartje Wortel over. Een roman vermomd als verhalenbundel: een verhalenbundel die elegant in elkaar schuift en een roman blijkt. Victorien wordt verlaten door haar vrouw en neemt in een vreemde poging tot wraak (haar ex wilde altijd al een camping hebben) een oude camping over. Ze mag alles houden: het stuk bos, het zwembad, en de voormalige eigenaren erbij, twee zussen die al hun hele leven op de camping wonen.
Victorien stelt niet al te veel vragen, ook niet als een drugsdealer de camping betrekt, of een jongeman met een krijsende baby, of een bekende meneer van de televisie. Ze houdt het liefst haar mond, eigenlijk, want ze is nogal murw geslagen door het besef van de naderende klimaatramp. Als voormalig onderzoeker naar waterkwaliteit verkeert zij in een cassandrische staat tussen paniek en verveling; ze weet al lang wat er komen gaat, en ze weet ook dat het niemand wat kan schelen.
Ik ben dol op het soort romans waarin een grote groep ietwat eigenaardige personages tot elkaar veroordeeld is door een plek of de omstandigheden;Villa des Rosesvan Willem Elsschot is daar een favoriet voorbeeld van, enCampingdeed me er regelmatig aan denken. Wortel weet in korte tijd een groep mensen neer te zetten die beminnelijk zijn in hun tragiek, zonder dat het een grapje wordt ten koste van tragische mensen. Dagmar, die erachter komt dat ze recensies kan schrijven zonder ooit het toneelstuk gezien te hebben. Derek, die achter elke talkshowtafel ging zitten uit angst om vergeten te worden, en nu nooit meer vergeten zal worden dankzij een seksschandaal. Igor, de zachtaardige jongen die marinier was maar nu niet meer. Bijna tussen neus en lippen door beleeft hij een uitzonderlijk prachtige scène waarin hij verliefd wordt op een verdronken jongen.
Dit bedoel ik met veel kunnen doen in een korte tijd: wat krijgen we van Igor, twintig bladzijden? En toch is hij op zichzelf al een roman. Zo komen er talloze dingen eventjes aan bod die toch beklijven: de band tussen de campingzussen, een monoloog over wat vernieuwende kunst is, de vervreemding van het ouderschap, de pijn van de oorlogsvluchteling, een kritiek op populaire psychologie, een bespiegeling over de band tussen mens en natuur.
Veel verschillende vertelregisters zijn er daarentegen niet (waarom klinken deze bejaarde BN'er, deze jonge Marokkaanse jongen, deze kersverse vluchteling, deze middelbare dames allemaal hetzelfde?), ondanks het grote aantal personages klinkt iedereen vooral als Maartje Wortel. Maar wat aan de ene kant een merkwaardige consistentie in de vertelstem is, zorgt aan de andere kant voor een fijne samenhang, alsof er geen verschillende vertellers zijn maar één ouderwetse alwetende.
Wortel heeft een vlotte, energieke stijl, een voorliefde voor spreektaal, en ook al zijn de zinnen kort, ze weet te verrassen met een eigenaardige formulering of een grapje. 'Ze zag er op zich goed uit. Toch voelde hij sorry voor haar. Hij wist wel dat dat een anglicisme was, maar hij hield van anglicismen.'
Ook opmerkelijk is hoe goed deze personages zichzelf kennen, hoe precies ze weten wat ze vinden en hoe ze dat moeten zeggen: 'Omdat Victorien Victorien was verliep de overname soepel en snel.' 'Ongelogen. Zo was Bilal. Hij vond dat alle levende wezens recht hadden op dezelfde ruimte.' 'Hij keek naar de bomen, opende zijn blikje bier en dacht: what a time to be alive. Hij vond het ronduit schitterend.' 'De bruiloft was krankzinnig.' 'Ze vond de bruid een bitch.' 'Een affaire was echt iets voor haar.'
Het is moeilijk om je niet af te laten leiden door Wortels gevoel voor humor en sprankelende personages; we moeten niet vergeten datCampingin de eerste plaatsclifiis,climate fiction. Menig personage raakt verstrikt in gedachten over de toekomst van onze planeet; een van de campingzusjes zet obsessief dieren op voor het geval ze straks allemaal zijn uitgestorven. Een opgeheven vinger dus, dat wel, maar een volkomen terechte, en ook nog eens met schwung opgeheven.
De mensen op de camping inCampingkennen elkaar niet en zijn toch verbonden in hun uiteindelijke, gruwelijke lot; heel moeilijk is het niet om daar een metafoor in te lezen voor het leven op deze planeet. Slechts door dunne lagen beschaving tegen de elementen beschermd leven we naast elkaar en toch langs elkaar heen. Wat hebben wij immers met elkaar gemeen, behalve dat ons tentje op hetzelfde terrein staat?
All the lonely people, daar gaat Camping over
Daniel Cohen | Het is moeilijk om je niet af te laten leiden door Maartje Wortels gevoel voor humor  MAARTJE WORTEL Camping Prometheus, 235 blz.