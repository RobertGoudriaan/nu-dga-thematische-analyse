Zonder poeha of wanhoopskreten

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
21 november 2024
In alle zestien verhalenvan de bundelDe lotgevallenlaat Sacha Bronwasser haar niet geringe fantasie op hol slaan bij kunstwerken. De afbeeldingen staan erbij. Een verlegen man slaagt er in het verhaalStokbijvoorbeeld eindelijk in zijn remmingen overboord te zetten. Hij durft zijn liefde pas aan een oude kennis te verklaren wanneer hij in het bezit komt van een eigenaardige, gekleurde houten stok. Een totem? Wat is het? Hij is net verhuisd en vindt hem in de flat boven hem, waar steeds rare geluiden vandaan komen.
'Daar staat een groot ding, schuin tegen de muur. Een bijzondere, gekleurde, hoe zal ik het zeggen... een staf.' In de kleuren van de Surinaamse vlag (een werk van André Cadere,Barre de bois,1973). Hij neemt hem mee, ja, raar maar waar, en vanaf dat moment 'is de stok de baas. Ik laat me leiden, mak als een schaap. Ik voel me groot en sterk, tot alles in staat, maar tegelijk word ik gedreven door wat ik in mijn handen heb.' En verderop spreekt hij zijn Sheila eindelijk toe: 'En nu ga ik je het vertellen, want de stok heeft gesproken.' En natuurlijk komt alles goed. 'Mafkees', zegt ze, 'mafketel, fok zeg, moest je daar nu zo lang mee wachten.' Ik raak natuurlijk veel te snel ontroerd, maar ja, hier functioneren een verhaal en een kunstwerk zoals waarvoor ze ooit zijn uitgevonden. Met een gekleurde stok langs de deuren gaan en daar dwingend de liefde prediken, ik heb mijn roeping duidelijk gemist.
Of leef mee met Kara die in de verre toekomst bij de 'Associatiedienst' overblijfselen uit het verleden moet zien te duiden. In een groot gebouw liggen voorwerpen op een tafel uitgestald en de werknemers moeten er via associatieve gedachtes en 'onbeschermd zintuiglijk onderzoek' een duiding aan geven. Goed betaald werk, en het gaat om 'non-voorwerpen uit de twintigste en de eerste helft van de eenentwintigste eeuw'. Niemand weet wat ze betekenen. Acht dagen de tijd, en als het gelukt is krijgt het voorwerp 'een definitie en een pedigree. Case closed'. Kara bestudeert een soort lange houten paal met een rond bordje eraan waarop iets betekenisvols staat afgebeeld. De zee, vermoedt ze, wat was dat ook alweer? (Femmy Otten,De zeelepel,2008). Maar waarom die stok en waarom die rondheid? Wanhopig slaat ze aan het duiden, steeds wanhopiger, omdat ze er niet uitkomt en haar uitkomst gekoppeld is aan haar net ingediende kinderwens. Als ze slaagt mag ze een kind tien jaar opvoeden. Zo niet, dan wordt ze ontslagen. Satire op de dwangmatige duidingswoede die zich van veel kunstkenners meester maakt zodra ze in een museum belanden. Nee, het loopt niet goed af, al geeft Bronwasser haar Kara nog enige hoop. Laatste zin: 'Ze heeft nog vier uur.'
Of neem het verhaal van Colette en Luuk, zij is ouder dan hij, die bij elkaar op kantoor werken. Colette is verliefd op Luuk, maar Luuk niet op Colette. Hij valt op Cléo in een restaurant elders. Dit is het. Daar zitten ze, de een bestudeert een paar net ontdekte brieven van Van Gogh, de ander (Luuk) schrijft een scriptie over de correspondentie tussen Mondriaan en P.J. Oud. Hij vindt het helemaal niks, wil ermee stoppen. Maar goed, dit is dus mijn navertelling, daar heb je niks aan, ga nu maar liever verder met Bronwasser in zee, die steeds heen en weer schiet tussen de gedachtewerelden van die twee. Ze is ze tegengekomen op een fraai schilderij van Wendelien Schönfeld,De 'groene kamer' van Hôtel Turgot.Ze houdt ervan personages in een klassiek vertelkader te plaatsen, geen modernistische uithalen, rustige beschrijvingskunst, voortzetting van een traditie zonder poeha of wanhoopskreten die zomaar uit de lucht komen vallen. Ingehouden stiltes die veel zeggen, dit is een grote kracht van Bronwassers stijl. Let bijvoorbeeld op de volgende zinnen, ze zeggen alles over Colette (die aandacht trekt) en over Luuk (die niks opvalt): 'Hij hoort Colette schuifelen achter haar bureau, papieren verleggen, kuchen. Vanochtend zag ze er anders uit, er was iets met haar haar. Nogal pluizig.'
Bronwasser wil in deze verhalen terecht snelto the pointkomen. In haar romankunst neemt ze veel meer de tijd om haar figuren weg te houden uit het moeras van de typecasting. Dat lukt hier niet steeds. In het tragische verhaalJongemankrijgt de verzorgende sector het weer eens voor de kiezen. De behandelende arts denkt vooral in functionaliteit en in types, waardoor hij zelf een type wordt: hoe krijg ik de patiënt en zijn begeleiders adequaat de behandelkamer uit. 'De dochter heeft een hese stem. Een doorvrager. Nooit de mantelzorgers onderschatten.' Niet doen, dacht ik, was nergens voor nodig. Waarom moest dit? Ook de behandelende verpleger in het verzorgingstehuis komt op deze manier in beeld. Hij verheugt zich op zijn trainingssessie in de sportschool: 'En dan chillen met Ko en Sef, zin in. Vrijdagavond, zeeën van tijd.' Het verhaal kon makkelijk zonder, wie weet was het zelfs schrijnender geweest. Maar goed, altijd dat gezeur, Bronwassers verhalen zijn stuk voor stuk fraaie oefeningen in vertelkunst, ze liep alvast warm voor haar volgende roman.
De auteur laat haar grote fantasie op hol slaan bij kunst
SACHA BRONWASSER De lotgevallen Ambo|Anthos, 218 blz. Mark Uyl | Sacha Bronwasser is goed in stiltes die veel zeggen