Een gouden spijker Kroniek van kunst&cultuur

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
20 februari 2025
KUNST Selma Selman
In 2020 maakte Selma SelmanA Pink Room of Her Ownvoor haar moeder, die net als Selman opgroeide in een Romafamilie. Haar moeder moest op haar dertiende trouwen, een meisjeskamer had ze nooit gehad. Tijdens een gesprek tekende Selman (Bosnië en Herzegovina, 1991) een kamer met een piano, een televisie en een mooie houten vloer, en die voerde ze uiteindelijk uit op ware grootte.
Ook tijdens en na haar residentie aan de Rijksakademie in Amsterdam, van 2021 tot 2023, speelde Selmans familieverhaal een belangrijke rol in haar kunst. Selmans familie heeft een schrootbedrijf, de kunstenaar heeft enkele grote sloopgrijpers omgekeerd in de voorzaal van de kelderverdieping in het Stedelijk Museum neergezet. De grijpers openen en sluiten op onvoorspelbare momenten, als waterlelies. Zo hoeven de ogen die Selman op de binnenkant van de grijpers schilderde slechts af en toe de ellende in de wereld te zien. De kunstenaar kreeg de ABN Amro Kunstprijs 2024, daarom heeft ze nu ook een tentoonstelling in de kunstruimte van de bank aan de Zuidas, naast die in het Stedelijk - veel beter dan de smalle gang in het H'art Museum waar vorige winnaars het mee moesten doen. De geldprijs van tienduizend euro is sinds de eerste editie van de prijs in 2004 wel hetzelfde gebleven. De jury roemt Selman om de 'eigen manier' waarop ze 'de positie van vrouwen en de waardering van arbeid en materiaal' aan de orde stelt.
De filmCrossing the Blue Bridgemaakte ze voor haar tentoonstelling in Göteborg vorig jaar, en is ook te zien in het Stedelijk. Daarin probeert ze een filmscenario te vinden voor haar moeder, die in 1995 dezelfde brug overliep met haar dochtertje in haar armen, terwijl die bezaaid lag met dode mensen. Ze probeerde haar ogen te bedekken.
Veilig achter plexiglas hangen drie kleine gouden voorwerpen: een spijker, een bijltje en een gouden lepeltje. Selman maakt ze van het goud dat ze uit de moederborden van pc's weet te extraheren op een'non toxic way'.
Tijdens de opening van de tentoonstelling liet de kunstenaar in een performance zien hoe dat extraheren in zijn werk gaat: het begint ermee dat Selman en twee mannelijke assistenten net zo lang hakken en zagen totdat het deel met het waardevolle metaal bloot komt te liggen. Selman noemt zichzelf een 'transformer', iemand die mogelijkheden toont om dingen te veranderen.
Aan de Zuidas toont ze een vervolg op haar serie realistische schilderijen op autodeuren en andere auto-onderdelen. Hier speelt Ophelia de hoofdrol. Niet als de melancholische figuur van Shakespeare, maar als een zelfstandige, zelfbewuste vrouw met een merkje van Mercedes aan haar ketting. Ze richt zich in een tekst op Omer, haar fictieve gesprekspartner.'Dear Omer, taking risks is my safe zone',schrijft ze op een motorkap. Als het aan Selman ligt, is dit pas het begin.
Joke de Wolf
Selma Selman,Sleeping Guards,tot 21 april in het Stedelijk;Ophelia's Awakening,tot 23 oktober in de ABN Kunstruimte aan de Zuidas, beide in Amsterdam
Eike Walkenhorst | Selma Selman, Motherboards, performance in Berlijn, 2023