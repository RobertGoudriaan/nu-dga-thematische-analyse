Zeg mij wat ik wil De opmars van de coach

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
18 januari 2024
Noem een probleem en er is een coach om het op te lossen. Loopbaancoaches, slaapcoaches, kinderwenscoaches, rouwcoaches, opruimcoaches... hun aantal neemt een hoge vlucht. Wat zegt dit over onze cultuur?
Onwennig sta ik met eensuikervrije tonic op de borrel van een flexwerkplek in Amsterdam-Noord. Een vrouw - grote, onrustige ogen achter achthoekige gouden brillenglazen - stelt zich voor als oprichter van 'gefaalde bedrijven'. In Silicon Valley haalde ze eens 150.000 dollar op voor een app die te laat komende vrienden afstraft ('bleek ontzettend slecht te werken'), drie andere ondernemingen zag ze vroegtijdig stranden. Haar recentste project: een coachingstartup voor vrouwen die een antwoord zoeken op de vraag: wil ik moeder worden?
Zelf wist de vrouw met de gefaalde bedrijven ook nooit of ze moeder wilde worden. Tot ze een dag op haar neefje paste en ontdekte: dit is niets voor mij. 'Ik heb er gewoon de energie niet voor!' Nu wilde ze twijfelmoeders helpen met het maken van een goed geïnformeerde keuze. Met een werkstage bij gezinnen bijvoorbeeld, in verschillende leeftijdscategorieën, baby's, peuters, kleuters, pubers. En natuurlijk coachingsessies, voor de nodige reflectie.
Noem een probleem en er is een coach om het op te lossen. In mijn omgeving laten mensen zich adviseren door slaapcoaches, veranderen van baan met de hulp van loopbaancoaches, verwerken verdriet met een miskraamcoach, leren hun woede controleren met een 'zijnsoriëntatie-coach'. Een vriendin overweegt al enige weken een opruimcoach te nemen. En nu dus de kinderwenscoach.
Volgens cijfers van de Kamer van Koophandel staan er in 2023 meer dan 105.000 coaches ingeschreven. Dat zijn er 2,5 keer meer dan tien jaar geleden, berekende hetAlgemeen Dagblad. Ter vergelijking: van de 1,7 miljoen zzp'ers zijn er zesduizend journalist, vierduizend relatietherapeut en 160.000 freelancer in de zorg. Nu nam het aantal zzp'ers het afgelopen decennium over de gehele breedte toe. Maar het aantal coaches steeg harder, aldus het onderzoek van de krant. De grootste groei zit bij coaches in het domein van de fysieke en mentale gezondheid: het aantal leefstijlcoaches is in tien jaar verdertienvoudigd. In die periode is het aantal sport- en gezondheidscoaches bijna 4,5 keer zo groot geworden en het aantal burn-outcoaches is nu 3,5 keer zo groot als in 2013. Zoals verwacht kent de Randstad de hoogste coachingsdichtheid: in Utrecht (de coachingshoofdstad van ons land) is maar liefst één op de 111 inwoners ingeschreven als zelfstandig coach.
Deze stormachtige opmars van een nieuw beroep leidt logischerwijs tot zorgen en hoon. De coach, een onbeschermde titel en containerbegrip voor iedereen die beroepsmatig anderen met van alles en nog wat helpt, zou makkelijk geld aftroggelen van goedgelovige mensen. Wetenschappelijk onderzoek naar de effectiviteit en methodes voor coaching staat ondertussen nog in de kinderschoenen. Het gebrek aan regulering en bewezen effectiviteit weerhoudt de Nederlander - waaronder mijn hoogopgeleide middenklasse-omgeving - er niet van om massaal een coach in de arm te nemen. Wat vertelt het succes van de coach over onze cultuur?
Naar coaching in het bedrijfslevenwordt wél al jaren onderzoek gedaan. Zoals door Erik de Haan. Momenteel verblijft De Haan in het Verenigd Koninkrijk, waar hij directeur is van het Hult Ashridge Centre for Coaching. Als hoogleraar organisatieontwikkeling & coaching is hij verbonden aan de Vrije Universiteit in Amsterdam.
Niet ver van De Haans verblijf, aan de Universiteit van Oxford, werd in 1830 voor het eerst 'coach' gebruikt alsslangvoor een instructeur of trainer die een student door een tentamen heen loodste. In 1861 vond de coach een rol in de sport. Pas in de jaren negentig van de vorige eeuw, vertelt De Haan, dook het woord 'coach' op kantoor op. Nieuw was het fenomeen coaching overigens niet in het bedrijfsleven. 'Het is simpelweg een nieuw woord voor een eeuwenoud fenomeen: begeleiding voor leiders van organisaties. Denk aan Socrates, Aristoteles, de sofisten, Seneca - maar ook de stoici, cynici en mijn eigen favorieten, de sceptici.'
In de afgelopen dertig jaar werd de coach ongekend populair op de werkvloer. De Haan wijst hiervoor twee mogelijke verklaringen aan. 'Maatschappelijke veranderingen en technologische vernieuwingen vroegen om een nieuw soort leidinggevende:soft skills- omgaan met emoties, een team motiveren - werden belangrijker.' De tweede verklaring is opmerkelijker: het geloof in effectiviteit van coaching. 'De effectiviteit van coaching is, net als die van een therapeut, moeilijk uit te drukken in meetbare eenheden', verklaart De Haan. Wat wel te meten is: dat mensen coaching als effectiefervaren.'Uit onderzoek blijkt dat mensen bij hogere productie of betere resultaten dat succes toeschrijven aan de interventie van een coach.'
Wereldwijd, van Europa tot Azië, is de coach daarom ongekend populair in het bedrijfsleven, aldus De Haan. 'In de Verenigde Staten zie ik ook veellife coaching,maar de explosieve toename van het aantal gezondheids- en leefstijlcoaches, zoals je nu in Nederland ziet, is vrij uniek.'
Als je googelt op 'twijfels over het moederschap' blijken al tientallen coaches gespecialiseerd in de kinderwens. 'In negentig dagen bevallen van je beslissing', lees ik op de homepagina van een kinderwenscoach. Coaches bieden op hun website vragenlijsten ('ben je introvert?', 'heb je de zaakjes op orde?') aan in ruil voor mijn mailadres. Anderen verkopen online cursussen die vrouwen moeten helpen met 'het babydilemma', of een kaartspel met de belofte 'het ware verlangen' naar de oppervlakte te brengen.
Met kinderwenscoach Yvonne Prins spreek ik af in een grote brasserie aan de Amstel. 'Nu zit ik de hele tijd naar mezelf te kijken', verklaart de kinderwenscoach verontrust als ze tegenover de spiegel achter mij plaatsneemt. 'Dat leidt af.' We ruilen van plek. Prins blijkt psycholoog, maar profileert zich online ook als kinderwenscoach. Een bewuste keuze: 'Een coach klinkt toegankelijker, denk ik, minder zwaar.'
Prins'coachees,veelal vrouwen achter in de dertig, worstelen met het grote dilemma des levens: vrijheid versus verantwoordelijkheid. Ze houden van hun baan, reizen graag en weten niet of in hun levensloop een kind past. En er is angst, vertelt Prins, véél angst. Er is angst voor de verkeerde keuze, angst voor spijt, en vooral angst om niet eenbewustekeuze te maken. In de sessies met Yvonne Prins ontrafelen ze die kluwen aan gedachten en geïnternaliseerde normen. Met de ratio onderzoeken ze de voors en tegens om vervolgens met oefeningen dichter bij het gevoel te komen. Bijvoorbeeld door twee velletjes papier op de grond te leggen: de een 'baby', de ander 'kindvrij'. Of door de verschillende stemmen in je hoofd een naam te geven -voice dialogueheet die techniek. Voor sommige coachees werkt zo'n oefening, anderen voelen er weinig bij. 'Veel vrouwen hopen in contact te komen met een soort oergevoel, een allesbepalende emotie die hun keuze verheldert. Die verwachting prik ik direct door: zo'n oergevoel zal zich niet ineens openbaren.'
Dit idee dat de waarheid diep vanbinnen, in het gevoelsleven, besloten ligt, is een product van wat de socioloog Frank Furedi in 2003 tot 'therapiecultuur' doopte. In een therapiecultuur zijn de individuele emoties oppermachtig en is psychobabbel de dominante taal. In Furedi's gelijknamige boek beschrijft de socioloog hoe therapiecultuur sinds het einde van de twintigste eeuw de rol van georganiseerde religie en morele tradities is gaan vervullen. Het individu verloor met het afbrokkelen van instituties zijn externe autoriteit (hoe weet ik of ik het goed doe?) en is sindsdien angstvallig op zoek naar houvast. Therapiecultuur biedt een alternatief: de autoriteit voor wat een goed leven is, bevindt zichinhet individu. Binnen dit geloofssysteem is 'weten wat je wil' niet zozeer een luxe, als wel een morele plicht. Wie geen kennis heeft van zijn ware gevoelens en verlangens, dient daarom hulp van een professional in te schakelen.
Wat verloren gaat in een therapiecultuur, stelt Furedi, is het volwassen karakter van zelfkennis. Ware zelfkennis doet men op in de wereld, niet in een kamer tegenover een psychiater of psycholoog. Men leert wie men is door relaties aan te gaan met mensen en omgeving en daarop te reflecteren. Therapiecultuur leert individuen aan dat zij hulpeloos zijn, betoogt Furedi: te kwetsbaar en onbekwaam om zelf met innerlijke conflicten of de uitdagingen van het leven om te gaan. Bovendien legt men in Furedi's therapiecultuur de lat voor de uitkomst van professionele begeleiding bedroevend laag: acceptatie van de eigen omstandigheden en beperkingen is voor de patiënt het hoogst haalbare.
'Coaching' zou je de opvolgervan therapiecultuur kunnen noemen. Net als Frank Furedi's therapiecultuur heeft de Nederlandse coachingscultuur haar eigen taal. Niet begrippen als 'trauma' of 'narcisme' voeren de boventoon, maar termen als 'burn-out', 'persoonlijke missie' en 'gereedschappen'. In de coachingscultuur domineert eveneens het gevoelsleven: weten wat je écht wil is de eerste stap richting een gelukkig en betekenisvol leven. En ja, ook de coachingscultuur veronderstelt dat het individu daarvoor hulp nodig heeft van een professional.
Vastgelopen, zo zou loopbaancoach Nina Arbutina (1991) de staat van nieuwe klanten omschrijven. 'Ik zie een grote angst om te handelen. Netwerken bijvoorbeeld, vinden de meesten doodeng.' Haar klanten voelen onvrede in hun werk, een stemmetje zegt 'het moet anders!' Maar verder dan een beetje door vacatures scrollen komen ze niet. 'De vraag is vrijwel altijd: wat wil ik? En: wat moet ik doen?'
'Oplossingsgericht' is nog zo'n coachingswoord, een begrip dat het verschil tussen de therapiecultuur uit de jaren '00 en de coachingscultuur goed samenvat. Een psycholoog is er om diepliggende wonden te helen; een coach is er om je te helpen je doel te bereiken. De zoektocht naar het zelf en 'ware verlangen' leidt niet, zoals Furedi's therapiecultuur, tot zelfacceptatie, maar tot een actie, een keuze - wel of geen moeder, wel of niet in de oude baan blijven - of tot het oplossen van een probleem (een rommelig huis, woedeaanvallen). Waar in therapiecultuur de zin besloten ligt in het voelen van 'de ware ik', gebruikt de coach die zelfkennis om in de wereld betekenis te creëren. Het 'voelen' zet aan tot handelen.
In zes tot acht sessies - praten ja, maar ook veel opdrachten ('Ik geef ze een schop onder de kont als dat nodig is') - helpt Arbutina een coachee uit de impasse. Die blokkades herkent Arbutina uit haar eigen leven. Na haar studie communicatiewetenschappen werkte ze jaren als marketeer. Ze had depressieve gevoelens: het werk leverde geen voldoening op, het gevoel een zinvolle bijdrage aan de wereld te leveren ontbrak. Ze vluchtte in een drukke agenda - stedentripje hier, festival daar - en hikte tegen een 'sociale burn-out' aan. Een loopbaancoachingstraject werd haar uitweg. Tijdens een visualisatieoefening leerde ze de onderdrukte kanten van zichzelf opnieuw kennen. 'Ik herinnerde me opeens weer de vakanties in het Servische dorpje waar mijn familie vandaan komt. Ik zag de boerderij weer voor me, waar ik zomers lang hutten bouwde, het ongemaaide gras, mijn oma die zelf kaas maakte. En ik voelde: dat maakte me gelukkig.'
Opeens realiseerde ze zich wat haar te doen stond. 'Ik wilde maatschappelijk werk doen, mensen helpen - dáár krijg ik energie van.' Arbutina zegde haar baan in de marketing op en ging werken voor de gemeente Amsterdam. Daar gaf ze trainingen aan mensen met een bijstandsuitkering. 'Het coachende element vond ik geweldig.' Ze besloot een coachingsopleiding te doen en als zelfstandige verder te gaan.
Het is een bekend verhaal:coachee vindt tijdens een coachingstraject zijn roeping en wordt zelf coach. Iedere coach met wie ik sprak - een dozijn - viel voor het vak na zélf een coachingstraject gevolgd te hebben. In de podcast de Podcoach ('Ik help je jouw eigen geluid te horen in een wereld vol ruis') delen coaches soortgelijke ervaringen. In hun verhalen valt het woord 'bullshitbaan' regelmatig. Het werk, meestal in marketing of pr, voelde nutteloos. Ja, de baan betaalde goed (de metafoor 'gouden kooi' is eveneens populair) maar het geld woog niet op tegen het knagende onbehagen. Uiteindelijk is vaak een burn-out nodig als wake-upcall. Met hulp van een professional komen zij opnieuw in contact met hun emoties ('Jaren voelde ik niks') en leren hun authentieke zelf ('Ik herinnerde me het spelende kind') hervinden.
Socioloog Arlie Russell Hochschild noemde deze zoektocht naar authentieke emoties het gevolg van een'commercial distortion of the managed heart'.De kapitalistische samenleving dwingt het individu volgens Hochschild om zich op een mechanische, professionele manier te gedragen. Een ober behoort vriendelijk te glimlachen, een marketeer dient enthousiast te zijn over Instagram-advertenties. Werk dwingt de mens voortdurend om emoties te forceren en te verkopen. Dat stompt af en put uit, stelt Hochschild. Dit idee, dat zelfverloochening in het werk leidt tot vermoeidheid en stress, is het fundament van de even populaire als omstreden diagnose burn-out.
De oplossing volgens de coach: het in lijn brengen van de authentieke verlangens en werkzaamheden. Daarmee heeft de coach volgens Hochschild een gewild goed in handen. Want door de vervreemding van onze arbeid zijn we gaan geloven dat authenticiteit of spontaniteit schaarse en kostbare hulpbronnen zijn, iets wat op kan raken. Iets wat zich, bovendien, buiten het domein van arbeid bevindt. Coachingscultuur biedt een oplossing voor deze dichotomie tussen het authentieke en het werkende zelf. Authenticiteit, zegt de coach, kun je zeker in werk vinden. Sterker: om burn-out te voorkomen is het zelfs noodzaak om een baan te vinden die overeenkomt met 'de intrinsieke motivatie'. Coachingstaal - en niet alleen die van de loopbaancoach - lijkt opvallend veel op bedrijfsjargon. Of je nu aanklopt bij een paardencoach, een energetisch coach of een businesscoach: allemaal gaan zij met de cliënt op zoek naar 'kernwaarden' en de 'persoonlijke missie'. Vervolgens helpt de coach met het ontwikkelen van 'strategieën', 'skills' en 'persoonlijk leiderschap'. Dat alles zodat de coachee een volgende, zinvolle stap kan zetten.
De persoonlijke missie van iedere coach die ik spreek: mensen helpen met hun ontwikkeling. 'Coaching past goed bij mijn kernwaarden - maatschappelijk werk, met mensen en niet te zwaarmoedig', vertelt Arbutina. 'En het is extra leuk om iemand te helpen als je het zelf ook hebt meegemaakt.'
Dat de coach zelf de weg van inauthenticiteit naar het ware zelf heeft afgelegd, prijzen de meesten in chocoladeletters op hun website aan. Coachees vinden het bovendien prettig en geruststellend dat een coach het zelf al voorgeleefd heeft.
Ervaringsdeskundigheid maakt echternog geen goede coach, stelt Erik de Haan. Een goede coach is bij voorkeur juist géén expert. 'Ervaringsdeskundigheid kan de belangrijkste kwaliteit van de coach - contracterende vragen stellen - in de weg staan.'
Wie bijvoorbeeld zelf een burn-out heeft gehad, is eerder geneigd om de eigen ervaring te projecteren op de coachee. Het gevaar ligt dan op de loer dat een coach de specifieke situatie van de coachee uit het oog verliest. Wie een degelijke coachingsopleiding heeft gevolgd - zoals Arbutina - leert de eigenbiasherkennen en gesprekstechnieken om de coachee zelf tot conclusies te laten komen. 'Ik stel vooral vragen en doe oefeningen', vertelt Arbutina. 'En ik stuur nooit.'
Yvonne Prins ziet regelmatig slechte coaches die buiten hun boekje gaan. Prins: 'De belangrijkste eigenschap van een coach, of een psycholoog, is erkennen wanneer jij niet kunt helpen.' Als Prins bij een coachee ernstig onverwerkt trauma meent te herkennen, verwijst ze die meteen door naar een andere specialist. Ook Arbutina blijft bij haar leest. 'Ik kijk altijd: waar kan ik helpen? Als er grote psychische problemen spelen, of andere thema's buiten mijn expertise, geef ik aan dat ik daarvoor niet bevoegd ben.'
Gevaarlijk wordt het als een coach zijn zingeving ontleent aan coaching. Wie zijnraison d'êtrevindt in het 'helpen van anderen' zonder daarvoor een degelijke opleiding te volgen, zal niet zo snel toegeven dat een coachee wellicht beter af is in de ggz. Van dit soort, onvoldoende geschoolde coaches met gebrek aan zelfkennis, zijn er veel, vrezen psychiaters. Op de afdeling van de ggz zien hulpverleners regelmatig mensen binnenkomen van wie de klachten verergerd zijn door de interventie van eendo it yourself-coach, of omdat de psychische zorg door de weg naar de coach te lang is uitgesteld. Iemand met een zware depressie of angststoornis is niet gebaat bij een reis naar binnen en praktische handvatten, maar bij professionele zorg.
Wat opvalt aan de Nederlandsecoachingscultuur: de centrale plek van het ondernemerschap. Op platforms als LinkedIn lijkt de coachingscultuur onlosmakelijk verbonden met de verheerlijking van het ondernemerschap. 'Mensen werken nog helemaal niet zo lang in fabrieken en kantoren', legt een loopbaancoach uit in de Podcoach. 'Vroeger was iedereen ondernemer', verklaart de coach, en schetst een vergane tijd waarin iedereen - de kaasboer, de bakker - zijn eigen toko runde en gelukkig was. Het ondernemerschap, wil de coach maar zeggen, is een vorm van werken die dichter bij de menselijke natuur ligt dan een baan in loondienst.
Ondernemer en coach Charlotte van 't Wout, die volgens haar website miljoenen verdient met de verkoop van online cursussen (waaronder de zeer succesvolle cursus: 'Hoe een online cursus te verkopen') doet er in de Celine Charlotte Podcast nog een schepje bovenop. 'Stel je een wereld voor zonder oorlog of schaarste. Een wereld zonder racisme of ongelijkheid. Wat zouden mensen dan doen met hun tijd?' Een korte stilte volgt. 'Ik denk dat mensen elkaar zouden coachen.'
In het paradijs, vertelt 't Wout in de microfoon, zou de buurman met verstand van planten helpen met het stekken van een appelboom. En in ruil daarvoor leert de buurvrouw hem weer het recept voor een appeltaart. 'Coachen dus!'
Deze natuurstaat waarnaar coaches verwijzen, doet denken aan wat Arlie Russell Hochschild beschrijft als 'het dorp'. Hochschild kijkt in haar boekThe Outsourced Self(2012) terug op de zomervakanties waarin haar hele familie meehielp op de boerderij van haar grootmoeder. Nichtjes plukten de pruimen, tantes en ooms hielpen elkaar met de opvoeding van de kinderen en wisselden recepten uit. Die zomers gaven Hochschild een glimp van het leven in pre-industriële gemeenschappen. Lange zomerdagen, boomgaarden, de hele familie samen op een erf - het doet denken aan Arbutina's jeugdherinneringen in het Servische geboortedorp van haar oma. 'Leven in een gemeenschap', schrijft Hochschild, 'gaat ten koste van de vrijheid om te doen waar je zin in hebt.' De zomers duurden eindeloos, het werk op de boerderij was repetitief en geestdodend. Maar, voegt de socioloog toe, zo'n leven in het dorp maakt ook een ander soort vrijheid mogelijk: 'De vrijheid om je onderdeel te voelen van iets wat groter is dan jijzelf.'
In de stad wendden mensen zich - bij gebrek aan gemeenschap of familie - tot een professional voor datingadvies, opvoedtips of rouwondersteuning. Hochschild sprak er tientallen: zowel aanbieders als afnemers van deze intieme diensten. Omdat de geïnterviewden - veelal vrouw, middelbare leeftijd - oud genoeg zijn om zich een meer gemeenschappelijke cultuur voor te stellen, voelen zij voortdurend ongemak bij die uitwisseling. Je hoeft maar een blik op het uitdijende coachingslandschap te werpen om te zien dat dit ongemak in tien jaar grotendeels is verdwenen. De coachingscultuur is zelfs zo doordrongen van marktdenken dat sommige coaches geloven een soort 'oerberoep' te beoefenen. Er is natuurlijk een cruciaal verschil tussen Hochschilds dorp en het paradijs waar 't Wout aan refereert. Bij de uitruil van vaardigheden tussen de appelboomstekker en de taartenbakker is er in de gemeenschap geen sprake van een voor-wat-hoort-watmentaliteit. 'Mensen helpen elkaar om de band, de relatie met de gemeenschap, te bestendigen', schrijft Hochschild. 'Niet in de hoop op een later moment "terugbetaald" te worden.'
Kil, voelt de geoutsourcete wereld die Hochschild beschrijft. Een transactionele, ondernemende wereld waarin de coach de plek heeft ingenomen van de vriend of buur. Ook Frank Furedi beschrijft hoe therapiecultuur de intieme relaties doet bekoelen, of, erger, doet wantrouwen. De gevoelstemperatuur in de coachingscultuur is een stuk warmer. 'Ik ga juist naar een coach, zodat ik thuis een betere vader en partner kan zijn', vertelt een vriend. 'Omdat ik hulp krijg van een coach, leg ik minder druk op mijn vriendschappen', beschrijft een ander. Bovendien kan een coach iets wat een vriend of familielid in'the village'niet kan: met de coachee onbekende routes onderzoeken. Mogelijke levens die afwijken van de verwachtingen van de ouders, keuzes die indruisen tegen maatschappelijke normen. Een buurvrouw of grootmoeder in de pre-industriële gemeenschap zal een vrouw niet zo snel bekrachtigen in haar keuze om zich niet voort te planten. De coachingscultuur, zo lijkt het, staat voor een zoektocht van het individu naar houvast buiten het zelf. In een zinvolle baan, het moederschap of vriendschappen. Maar net als in Furedi's therapiecultuur blijft men gegijzeld door de individualistische illusie. De coach verkoopt de mythe dat als je maar weet wat je wil, als je je kernwaarden en persoonlijke missie kunt formuleren, dat jouw bijdragen aan de samenleving dan per definitie waardevol zullen zijn. 'Alleen vanuit verbinding met jezelf kun je jouw unieke talent met de wereld delen', aldus de coach.
Een week na mijn eerste ontmoetingmet de vrouw met de achthoekige bril kom ik haar weer tegen op de flexwerkplek. Ze blijkt alweer bezig met het volgende project. Op een congres voor ondernemers had ze geleerd dat het noodzakelijk was om je als ondernemer 'verbonden te voelen' met 'jetribe'(oftewel: de klant). De doelgroep van de kinderwenscoachstart-up - twijfelende vrouwen - paste toch niet bij haar persoonlijkheid.
Nu zoekt ze naar een idee, hét idee, dat haar droom in vervulling moet brengen. Wat schuilt er achter dat verlangen naar een eigen onderneming? vraag ik haar. 'Ik wil de vrijheid hebben om zelf te bepalen wat ik met mijn tijd doe.'
Die behoefte aan vrijheid, zo leerde ze van haar spiritueelcoach, vindt haar oorsprong in het oorlogsverleden van haar opa. En wat ga je dan doen als je alle vrijheid hebt om je tijd zelf te bepalen? wil ik weten. Even sluit ze haar ogen achter het gouden brilmontuur en denkt een seconde na. 'Ja, dan wil ik mijn tijd gebruiken voor nieuwe projecten, nieuwe dingen verzinnen, ondernemingen opbouwen.'
Eigenlijk precies wat je nu doet, zeg ik. Verschrikt kijkt ze me aan. 'Misschien moet ik dat bespreken met mijn coach.'