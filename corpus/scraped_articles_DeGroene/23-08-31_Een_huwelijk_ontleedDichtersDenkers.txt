Een huwelijk ontleed Dichters&Denkers

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
31 augustus 2023
Winnie & Nelsonvan Jonny Steinberg laat zien hoe de Mandela's niet alleen in de liefde tegenover elkaar kwamen te staan, maar ook wat betreft revolutionair elan: Nelson de vriendelijke verzoener, Winnie de onverschrokken revolutionair.
Op een ochtend in 2018sprak de Zuid-Afrikaanse schrijver Jonny Steinberg met zijn agent. Steinberg, die over onder meer de Kaapse bendes, de Zuid-Afrikaanse politie en Liberiaanse migranten schreef, vertelde zijn agent dat hij twee nieuwe boeken in gedachten had: een over Nelson Mandela en een over Winnie Madikizela-Mandela. Zijn gesprekspartner zei: 'Je kunt beter één boek over hen beiden schrijven.'
Steinberg twijfelde, maar ging overstag. Hij deed uitgebreid onderzoek, kreeg toegang tot onbenutte archieven, sprak met talloze mensen en produceerde het kloekeWinnie & Nelson: Portret van een huwelijk. Het is een dubbelbiografie, met de lijnen die elkaar soms raken, dan weer ver uit elkaar bewegen en dan weer samenkomen. Een mythisch echtpaar over wie al heel veel is geschreven. Wat kon Steinberg nog toevoegen? Hij wilde het beeld herstellen van Winnie en Nelson 'als mensen die hebben geleden en die ongelooflijk woedend werden - zo erg hebben geleden dat het haast met geen pen te beschrijven is - omdat ze zwarte mensen waren die dit racistische regime durfden te trotseren'.
Je kunt dit aangrijpende boek op diverse manieren lezen. Aan hen die geïnteresseerd zijn in de politieke ontwikkeling van Zuid-Afrika heeft Steinberg het nodige te bieden, vooral wat betreft de interactie tussen Nelson Mandela en de andere bonzen van zijn African National Congress (anc). Wie een verklaring wil waarom Zuid-Afrika zo'n ongelooflijk gewelddadig land is, wordt ook beloond: Steinberg laat vernuftig zien hoe apartheid wreedheden onderdeel maakte van het witte én zwarte DNA.
MaarWinnie & Nelsonis bovenal een psychologisch boek, de ontleding van een huwelijk. Op het omslag zien we het beroemde echtpaar, kort na de vrijlating van Nelson in 1990, hij zwaaiend, zij met de vuist omhoog. Twee opgetogen gezichten, waaraan niet af te lezen valt hoeveel ellende ze achter de rug hebben en dat hun huwelijk na 32 jaar op barsten staat. We zien twee beschadigde mensen, wier tijd samen erg kort was. 'We zaten zelden bij elkaar als man en vrouw en ik zweer bij God dat ik hem helemaal niet kende. We leefden nooit samen. Het lukte ons om twee kinderen te verwekken tijdens de bezoeken die ik hem bracht hangende het proces wegens hoogverraad.'
Het begon als een sprookjeshuwelijk. Nelson was 38, machtig, een beroemde advocaat. Zij was onbekend, achttien jaar jonger en beeldschoon. Op een dag in 1957 reed hij door Johannesburg, zag haar bij een bushalte en werd op slag verliefd. Hij achterhaalde haar telefoonnummer en belde haar op. Niet veel later waren ze een modern zwart glamourstel in een Zuid-Afrika in de greep van de apartheid. Twee sterke persoonlijkheden die voor het voetlicht wilden treden. Ze zouden vanuit diametraal tegenovergestelde omstandigheden opereren. Hij bracht 27 jaar door tussen vier muren, alle gesprekken die hij met bezoekers voerde werden opgetekend en zijn brieven (eerst mocht hij er slechts twee per jaar ontvangen en schrijven) werden gecensureerd. Hij hield zich staande dankzij haar, of in elk geval door het beeld dat hij zich van haar had geschetst. Of zoals Steinberg het schetst: 'In zijn eenzaamheid brengt hij hun stormachtige romance weer tot leven.'
Pas in 1984 zou hij Winnie, tijdens een bezoek, voor het eerst weer mogen aanraken.
Winnie presenteerde zich, tegen de wil van het anc, als zijn plaatsvervanger, als de 'Moeder der Natie'. 'In tegenstelling tot haar man, die na 27 jaar gevangenschap zijn greep op het heden was kwijtgeraakt, voelde zij de tijdgeest feilloos aan. Zij gebruikte haar schoonheid om de macht te verleiden. Wanneer zij door de stad liep, kleedden de mannen haar met hun ogen uit', schrijft Steinberg, die veel aandacht schenkt aan uiterlijkheden. Met de nodige schwung beschrijft hij de jonge Nelson - knap, lang en breedgeschouderd, strakke kostuums - en de jonge Winnie, gestoken in stijlvolle outfits die regelrecht uit de filmStormy Weather(1943) met de zwarte actrice Lena Horn leken te komen.
Terwijl Nelson vastzat, reisde Winnie van hot naar her. Ze had vele affaires, werd gearresteerd, verbannen, raakte aan de drank, was betrokken bij moorden, maar bleef zich luid manifesteren. De cruciale gebeurtenis was haar opsluiting van 491 dagen in 1969, waarvan maandenlang in isolatie. Ze onderging monsterachtige verhoren en werd bijkans gek. Haar folteraar heette Theuns Swanepoel, een martelexpert die pochte dat hij iedereen kon breken. De man had volgens Steinberg 'het uiterlijk van een beul zoals je die in een eng stripboek zou kunnen tegenkomen'.
Tijdens de verhoren werd Winnie ziek als gevolg van gebrek aan slaap, ze kreeg hartkloppingen, had blauw opgezwollen armen en benen. Het deed Swanepoel niets, hij beukte door. 'Zijn doel was schijnbaar om haar zodanig te verzwakken dat er niets van haar overbleef, dat ze zich inbeeldde dat ze een lijk was', schrijft Steinberg. Swanepoel straalde pure haat uit. En Winnie zoog die haat op en maakte die zich eigen. Swanepoel bleef de rest van haar leven een kwelgeest, 'een intieme en onwelkome metgezel die simpelweg weigerde te vertrekken'.
In tegenstelling tot Nelson wilde Winnie geen vreedzame machtsovergang. Zij steunde de revolutie. Zij wilde wraak voor wat haar en haar mensen was aangedaan. 'Ik ben een levend symbool van alles wat er gebeurt in dit land', schreef ze tijdens haar ballingschap. In de jaren tachtig ging het er in Zuid-Afrika keihard aan toe. De apartheidsstaat was na de Sowetoopstand van 1976 overgeschakeld op een 'martelregime'. Tienduizenden mensen werden zonder vorm van proces vastgezet. Ze waren geslagen, geëlektrocuteerd, van hun slaap beroofd, onder water gehouden tot hun longen volliepen. In de townships schuwden jongecomradeswreedheden evenmin. Vermeende verraders werden gefolterd of kregen een autoband met benzine om hun nek, die vervolgens werd aangestoken, de 'halsbandmoord'. 'Er was een vrijbrief in omloop om veel kwaad aan te richten, een vrijbrief die royaal door de hele Zuid-Afrikaanse samenleving was verspreid', schrijft Steinberg.
Winnie, die in 1988, na zeven jaar van ballingschap in het 'godsgruwelijke' stadje Brandfort, terugkeerde naar Soweto, juichte het geweld toe. 'Samen, hand in hand, met onze doosjes lucifers en onze halsbanden, zullen we dit land bevrijden', waarschuwde ze. 'Ze negeerde elke gedragsregel waaraan een vrouw in haar positie geacht wordt zich te houden. En dat deed ze met een aristocratisch gebrek aan reserve, waardoor ze een zeer uitzonderlijke, zeer verbazingwekkende vrouw werd', schrijft Steinberg. Ze radicaliseerde, voelde haar macht. Waar zij met opgeheven vuist verscheen, verschenen duizenden jongeren, gereed om de boel in brand te steken.
Haar huis in Orlando East, Soweto, veranderde in een samenscholingsplek voor heethoofden en gajes, die onder de naam Mandela United Football Club - aanvankelijk bedoeld om haar 'te beschermen' - dood en verderf zaaiden. 'Ze moesten banger van mij zijn dan van het apartheidsregime, wilden ze in opstand komen', vertrouwde Winnie een persoonlijk medewerker toe. De bende groeide en Winnie verloor de controle, niet alleen over de club maar ook over zichzelf. Het leidde uiteindelijk tot haar ondergang, zeker toen er doden vielen, zoals die van de van spionage beschuldigde Stompie Seipei.
Nelson bewandelde het tegenovergestelde pad. De man die voor zijn arrestatie werd beschreven als 'knap, heel trots, heel statig, heel prikkelbaar, nogal lichtgeraakt, misschien zelfs arrogant', werd een meester in de zelfbeheersing. Hij leerde dat het er in de politiek vooral om gaat hoe je je presenteert, nooit tonen wat er in je omgaat. Na zijn vrijlating speelde hij met verve de rol van verzoener, de vaderfiguur die handen schudt en vriendelijk wuift en die pretendeert dat de 27 jaren van opsluiting hem mild, vergevingsgezind en wijs hebben gemaakt. Steinberg noemt hem een meesterlijke toneelspeler. 'In zijn vermogen om de geest te belichamen van de wereld waarin hij toevallig verbleef, ongeacht welke wereld dat was, lag de kiem van zijn latere genialiteit.'
Maar hij laat regelmatig de andere Nelson zien, een eenzame man die nauwelijks voeling heeft met een razendsnel veranderende wereld en die een vreemde vriendschap aanknoopt met zijn jonge Afrikaner bewaker Christo Brand. Nelson moet zich neerleggen bij Winnie's affaires (ze scheidden in 1996). Hij wordt door het ANC als zwak en conservatief gezien, geen leider. (Het is dankzij de popcultuur, de hitFree Nelson Mandelauit 1984 en het concert voor zijn zeventigste verjaardag vier jaar later in het Wembley Stadium dat zijn ster internationaal tot ongekende hoogte doet rijzen.) Een man ook die regelmatig ten prooi valt aan driftbuien. En, eenmaal op vrije voeten, toont hij zich een ouderwetse patriarch die in de eerste plaats wil dat zijn naasten het goed hebben, inclusief een ministerspost voor de van moord beschuldigde Winnie.
Nelson overleed op 14 juni 1999, met Winnie aan zijn sterfbed. Winnie volgde hem in 2018. Tijdens haar begrafenisplechtigheid, schrijft Steinberg, was er een grote afvaardiging van de radicale partij Economic Freedom Fighters (EFF). Dat was symbolisch voor het veranderde politieke landschap. Voor jonge zwarte Zuid-Afrikanen is Nelson de man die het land heeft verkwanseld aan wit grootkapitaal. Winnie is voor hen de onverschrokken, onverzettelijke revolutionair.
... JONNY STEINBERG Winnie & Nelson: Portret van een huwelijk Vertaald door Marianne Palm. Atlas Contact, 600