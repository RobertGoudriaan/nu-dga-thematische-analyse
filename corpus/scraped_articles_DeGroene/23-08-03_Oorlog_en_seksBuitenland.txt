Oorlog en seks Buitenland

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
3 augustus 2023
Wat hebben genderidentiteit en de 'speciale militaire operatie' met elkaar te maken? Wie hier 'niets' op antwoordt, zit fout.
Eind juli zette president Vladimir Poetin zijn handtekening onder een wet die geslachtsaanpassing beperkt tot zeldzame uitzonderingen. Ook hormoontherapie is vanaf nu de facto verboden. Een maand eerder stemde het Russische parlement al unaniem vóór. 'De jongens die ons nu met het wapen in de hand verdedigen moeten kunnen terugkeren naar een nieuw land', aldus Doema-lid Pjotr Tolstoj.
In het Westen wordt de oorlog in Oekraïne neergezet als een krachtmeting tussen democratie en autocratie. Ook in Rusland wordt er steeds meer over gepraat als een ideologische in plaats van een politieke of territoriale oorlog. Het oorspronkelijke doel 'denazificatie' wankelt aan alle kanten: te veel Russen hebben Oekraïense kennissen en familie die zelfs door de zwartste bril bekeken niet op nazi's lijken.
Het vijandbeeld van Amerika als de hegemone bullebak boort bij Russen een diepe bron aan van gekrenkte eer en vaderlandsliefde. Maar een beetje gemotiveerd leger heeft vooral een apocalyptische voorstelling nodig van hoe de wereld er in het geval van verlies uit zal zien. In Rusland zijn dat de (echte) Gay Prides in Europa en het (fictieve) idee dat kleuters daar al op de crèche wordt gevraagd hoe ze zich identificeren en op schoolreisjes gaan met pedofielen.
Ook elders in de wereld worden maatschappelijke spanningen standaard afgereageerd op minderheden. Maar in Rusland is het de elite die de eerste klap uitdeelt als wondermiddel voor politieke sores. De wet tegen het 'propageren van niet-traditionele seksuele relaties' onder minderjarigen, waar het mee begon, was een reactie op massale anti-Kremlin-protesten in 2012. Maar toen de politieke rust terugkeerde, werd de wet zeer selectief toegepast. Tot 2021 werden er jaarlijks hooguit dertig administratieve zaken aangespannen, waarvan ruim de helft werd geseponeerd of eindigde in vrijspraak; de rest eindigde in een geldboete.
Vergelijk dat met 2022, het eerste oorlogsjaar, toen driekwart van alle zaken een schuldig-vonnis kregen. Alles in het kader van de strijd tegen wat Poetin beschrijft als de 'radicale ontkenning van moraal, religie en gezin' in het Westen. Is dit wat we willen? vroeg hij in een toespraak kort nadat hij een 'gedeeltelijke' mobilisatiecampagne had afgekondigd. 'Dat hier in ons land, in Rusland, "mama" en "papa" straks worden vervangen door "ouder nummer 1, nummer 2, nummer 3"?' Enkele maanden later werd de anti-homowet uitgebreid: voortaan moesten Russen van alle leeftijden beschermd worden op straat, in het theater, in boeken en series. NabokovsLolitaontglipte de zuivering nog net.
Parlementariërs bepleiten inmiddels openlijk dat Rusland in Oekraïne een 'spirituele strijd' tegen de 'lhbt-revolutie' in het Westen voert. Zo'n halfjaar later is noch de strijd noch de revolutie voltooid. En dus wordt er verder geëscaleerd, nu met de transgenderwet.
Alexander Bastrykin, hoofd van het Russische Onderzoekscomité, gaf een voorteken in mei, toen hij klaagde over een nieuwe vorm van 'fraude' waarbij mannen van geslacht veranderden om de mobilisatie te ontwijken. Hij sprak erover alsof het een massaal verschijnsel betrof, hoewel er volgens officiële cijfers tussen 2016 en 2022 slechts zo'n drieduizend mensen een geslachtsoperatie ondergingen. Tot voor kort wisten de meeste Russen niets af van hun bestaan, tot de eigen propaganda het een dagelijks onderwerp maakte.
Dat dat neveneffecten kan hebben leerde ik enkele jaren geleden toen ik in een overvolle treincoupé aan de praat raakte met een gelikte zakenman uit Tomsk. Hij vertelde mij over zijn gezin en zijn bedrijf; beide floreerden. 's Avonds nodigde hij mij uit iets te gaan drinken in de restaurantwagen. Zijn samenzweerderige blik verklapte dat hij iets kwijt wilde. Hopend op roddels uit de zakenwereld in Tomsk, stemde ik toe.
De fles wodka stond nog maar net op tafel toen hij vroeg of ik ooit naar de Pride was geweest. Was het echt zoals op de Russische staats-tv? Een confettikanon van boa's, latex en zweepjes? Trouwens, keek ik eigenlijk wel eens naar homoporno? Hij wel. Vaak. Wat een perverse praktijken, zeg! Terwijl hij lallend voortborduurde op piemels en anale seks probeerde ik te begrijpen of hij mij wilde shockeren of een luisterend oor zocht. Ik vermoedde allebei.
Toen de fles leeg was dropen we af, beiden teleurgesteld. Geen van ons had die avond iets nieuws geleerd.
Nabokovs Lolita ontglipte de zuivering nog net