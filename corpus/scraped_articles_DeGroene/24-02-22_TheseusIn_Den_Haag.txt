Theseus In Den Haag

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
22 februari 2024
De rechtsstaat is niet plotseling in gevaar sinds de laatste verkiezingsuitslag. Die is juist het resultaat van jarenlange gestage erosie. Maar erger moet wél worden voorkomen.
Kijkend naar de politieke ontwikkelingen en Kamerdebatten omtrent de formatie moet ik steeds aan het schip van Theseus denken. Dit is een gedachte-experiment waarin, door de tijd heen, steeds een plank van het schip, liggend in de haven van Athene, wordt vervangen door een nieuwe plank. De filosofische vragen die dit experiment oproept zijn: zodra alle planken van het schip vervangen zijn, is het dan nog het schip van Theseus? En zo nee, wanneer vond de transformatie dan precies plaats? Bij het verwisselen van de eerste plank, bij de helft van de planken, of misschien pas bij de laatste plank?
Vergelijkbare vragen spelen, denk ik, bij rechtsstatelijk verval. Het gedachte-experiment moet dan iets worden aangepast. In plaats van dat de planken van het schip vervangen worden door identieke planken, moeten we aannemen dat de planken worden vervangen doorslechtereplanken. Vragen die dan spelen zijn: met hoeveel slechte planken kan 'het schip Rechtsstaat' nog steeds varen? Na hoeveel planken verdient het schip een andere naam? En na hoeveel planken... zinkt het schip?
Volgens rechtswetenschappers Aziz Z. Huq en Tom Ginsburg is stapsgewijze erosie tegenwoordig de grootste bedreiging voor de democratische rechtsstaat. In hun boekHow to Lose a Constitutional Democracymaken zij een onderscheid tussen rechtsstatelijk verval door'authoritarian reversion'en'constitutional retrogression'.Het eerste, autoritaire omkering, houdt een installering van een autoritair bewind in na een snelle omverwerping van de politieke en juridische instituties, bijvoorbeeld door een coup of een leider die de permanente noodtoestand uitroept. In volwassen democratieën is het risico hierop niet groot en voorbeelden in de huidige tijd zijn schaars. Het tweede, constitutionele retrogressie, is daarentegen momenteel in veel landen aan de orde van de dag. Het betreft een subtieler proces, een reeks van incrementele veranderingen die, langzaam maar zeker, een uitholling van de democratie en rechtsstaat bewerkstelligen. Dit kan het resultaat zijn van een gewiekst vooropgezet plan. Maar, laten Huq en Ginsburg zien, vaak is deze retrogressie, of een belangrijk deel daarvan, ook het gevolg van opportunisme of pragmatisme van politici die niet de intentie hebben een autoritair regime in te voeren of de instituties van de rechtsstaat algeheel te ontmantelen.
Het zou daarom een vergissing zijn te denken dat het gevaar van constitutionele retrogressie in Nederland pas speelt sinds de laatste verkiezingsuitslag, door het mogelijke scenario van Wilders I. Een paar voorbeelden ter illustratie. In ons land is jarenlang bezuinigd op de rechterlijke macht en de sociale advocatuur. Kabinetten zochten allerlei manieren om wettelijke regels te omzeilen, onder meer bij de stikstofwet, het recht op gezinshereniging. Toeslagen, Groningen. En afgelopen week bleek dat het ministerie van Volksgezondheid, Welzijn en Sport inmiddels al 677.000 euro aan dwangsommen heeft betaald, omdat het geen uitvoer geeft aan een rechterlijk vonnis dat stelt dat stukken uit de coronatijd - waaronder over de mondkapjesdeal van Sywert - moeten worden vrijgegeven. Allemaal erosies van de rechtsstaat, vaak voortkomend uit politiek eigenbelang; allemaal voorbeelden van slechtere planken. De verkiezingswinst van de PVV moeten we dan ook niet begrijpen als een eruptie of het startpunt van mogelijk rechtsstatelijk verval. De zege was juist het resultaat van een lange verwaarlozing en onderwaardering van het belang van de democratische rechtsstaat.
Nu een radicaal-rechtse partij de verkiezingen overtuigend gewonnen heeft is het voorkomen van verdere constitutionele retrogressie uiteraard wel van uiterst belang. De VVD, een partij die binnen het formatieproces een sleutelpositie heeft, lijkt dat nog altijd niet te begrijpen. Ik vermoed niet - en ik voel de behoefte hierondanks al haar actiesbij te zetten - dat Yesilgöz droomt van een autoritair Nederland. Toch is haar aanhoudende boodschap, dat formeren met de PVV onder voorwaarden wenselijk is, (naast strategisch een totale dwaling) schadelijk voor de rechtsstaat. Het normaliseert het abnormale, om Sheila Sitalsing te parafraseren. Yesilgöz zal denken dat de VVD hier electoraal uiteindelijk beter uit zal komen - maar vraagt ze zich ooit af hoeveel planken van het schip Rechtsstaat zij bereid is op te offeren voor een mogelijke toekomstige verkiezingswinst?
De vraag van het schip en de planken gaat iemand als Kim Putters ook aan, die afgelopen week startte als informateur. Stel, even scherp gesteld, over dertig jaar moeten we concluderen dat de Nederlandse rechtsstaat afgeschaft is, nadat de afbraak ervan in een stroomversnelling kwam na een succesvolle formatie met de PVV onder de bezielende leiding van Putters. Het zou flauw zijn te beweren dat hij daarvan dan de hoofdschuldige zou zijn. Máár dat iemand met zijn staat van dienst het verzoek te informeren glimlachend van Wilders en Bosma aannam, zou in retrospectief toch ook de verwijdering van één van de planken zijn, eenconditio sine qua non,die het schip deed zinken. De politieke vraag van vandaag is daarom, zoals zo vaak: wie zegt er nee?
Formeren met de PVV wenselijk, Yesilgöz? Schadelijk
...