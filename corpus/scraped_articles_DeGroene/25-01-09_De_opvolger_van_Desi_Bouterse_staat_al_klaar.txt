De opvolger van Desi Bouterse staat al klaar

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
9 januari 2025
Paramaribo- De dood van Suriname's oud-president en ex-dictator Desi Bouterse kwam ook voor zijn Nationale Democratische Partij (ndp) als een verrassing. Maar over wie hem moet opvolgen, wordt door de aanhangers niet getwijfeld: Jennifer GeerlingsSimons. 'Ze is een kundige en eerlijke vrouw. Ze is ook geliefd bij het volk en heeft voldoende politieke ervaring', reageert een aanhanger tijdens de rouwplechtigheid. Naar verluidt zag Bouterse in haar ook de beste persoon om de kar verder te trekken.
Geerlings-Simons is van huis uit arts, maar is al decennialang lid van de ndp en zit al geruime tijd in het hoofdbestuur van de tweede grootste partij van het land, die bij de verkiezingen van 2020 zestien van de 51 zetels in het parlement behaalde. Door zijn slechte financiÃ«le beleid was de populariteit van Bouterse gekelderd en zijn partij kreeg mede daardoor vier zetels minder dan de Vooruitstrevende Hervormings Partij (vhp) van de huidige president Chan Santokhi.
Geerlings-Simons is in juli van het afgelopen jaar gekozen tot de eerste vrouwelijke voorzitter van de partij, nadat Bouterse vijf maanden eerder besloot om onder te duiken om zijn gevangenisstraf van twintig jaar voor zijn aandeel in de Decembermoorden te ontlopen. De roep om Geerlings-Simons na zijn verdwijning tot de nieuwe leider van de ndp te kronen werd steeds luider. 'De reden waarom ik deze functie heb geambieerd is omdat we in de partij bezig zijn met vernieuwingen. We willen de verkiezingen winnen en ons focussen op goed bestuur en transparantie', zegt ze. Dat was volgens haar ook de boodschap die Bouterse heeft gegeven voordat hij was ondergedoken.
Geerlings-Simons zal als nieuwe voorzitter, zoals gebruikelijk in Suriname, de lijsttrekker worden van haar partij. Omdat ze door een groot deel van de kiezers als een integere politica wordt gezien, is volgens commentatoren de kans groot dat zij de verkiezingen van mei dit jaar wint. Voor aanhangers van de ndp mag ze ook wel de president van het land worden. Vooral voor haar periode als voorzitter van het Surinaams parlement tussen 2010 tot 2020 krijgt ze door partijgenoten veel lof toegezwaaid.
Journalist Iwan Brave, voormalig hoofdredacteur vande Ware Tijd,is echter niet overtuigd van Simons' integriteit. 'Ze gaf leiding aan een parlement dat tien jaar een verlengstuk was van twee regeringen-Bouterse en het eindresultaat was weer een failliet land met een buitenlandse schuld van ruim vier miljard dollar.' Ook van Bouterse's 'kruistocht tegen de corruptie' is niets terechtgekomen, benadrukt Brave. 'De corruptie tierde welig, waarbij honderd miljoen dollar van Surinaamse spaarders als kasreserves bij de Centrale Bank is verdwenen. Het is vooral politiek lokaas dat Simons transparantie en goed bestuur belooft.'