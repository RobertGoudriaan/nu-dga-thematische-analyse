'Angst maakt dingen delicaat'

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
6 maart 2025
'De hersenen zijn een landkaart',denkt Meret, een jonge verpleegkundige in een kliniek in een klein, naamloos stadje. 'Alles wat ik ben, bevindt zich ergens.' En dus ook de dingen die niet helemaal 'sporen': aandoeningen, stoornissen, neuroses. Het lijkt zo logisch: als iemand lijdt aan een psychische stoornis, lokaliseer je in de hersenen de plek waar die stoornis zich bevindt en breng je die 'in slaap'. Verdoving in plaats van therapie. Zodat de patiënt weer een toekomst krijgt. 'Een echte toekomst, niet alleen een voortbestaan.'
Het lijkt simpel. Hoopvol, zelfs. InEen eenvoudige ingreep,de prijswinnende roman van de Zwitserse auteur Yael Inokai, klampt de verteller zich vast aan die hoop. Meret wil geloven dat ze mensen helpt, hun angsten wegneemt. 'Medeleven noemde ik dat: ik kan dat goed omdat ik medeleven beheers.' Niet voor niets mag zij de chirurg bijstaan: Merets mededogen zorgt ervoor dat patiënten kalm blijven, geen vragen stellen of zich verzetten, zodat de experimentele ingreep kan worden uitgevoerd. Ze is trots op haar werk, ondanks haar twijfels, of de misselijkheid die haar soms overvalt. Ondanks het feit dat het weleens misgaat. Want, zegt de arts, echte vooruitgang gaat nu eenmaal gepaard met tegenslagen.
In de wereld van de roman zijn de hiërarchieen strak. Mannelijke artsen regeren over vrouwelijke verpleegkundigen en veelal vrouwelijke patiënten. De setting is kaal en tijdloos, met hier en daar een echo uit het verleden, vooral uit de jaren vijftig van de vorige eeuw, toen de elektroconvulsietherapie nog volop werd toegepast. Futuristisch, ook, omdat er geen tijds- of plaatsbepalingen zijn. In de kliniek bestaat het leven vooral uit regels en richtlijnen. Uit ritme en regelmaat. Opstaan, uniform aantrekken. Iedere ochtend dezelfde routine. Dezelfde handelingen. 'Het ging automatisch', denkt Meret. 'Mijn lichaam deed het, ik hoefde niet na te denken.' Is dat niet precies de bedoeling?
Het is het ultieme scenario om omver te gooien. Om disruptieve elementen in te introduceren. Stoorzenders, twijfel, emotie. Inokai doet dit met vaste, trefzekere pen en uiterste precisie. Eerst is daar Marianne, dochter van een rijke zakenman. Volgens haar vader lijdt ze aan woede-uitbarstingen, en de ingreep moet haar genezen. Als Marianne de kamer binnenkomt, op het bed gaat zitten en met haar voeten begint te schommelen, denkt Meret dat ze 'veel vrijheid bezat. Ongeacht waar ze heen ging, ze kon gewoon gaan zitten. Ze vroeg zich nooit af of deze of welke plek dan ook wel voor haar bestemd was.' De vrijgevochten patiënte maakt iets in haar wakker. De vage herinnering aan vrijheid. Autonomie. Er is niets dat wijst op Marianne's 'stoornis'. 'Maar het gaat snel als het vermeend normale kantelt', denkt Meret. 'Dat wist ik inmiddels.'
Haar ontmoeting met Marianne kantelt het normale. Maar er is niets waardoor je zó ontrafeld wordt als door de liefde. Sarah is Merets kamergenootje in het 'zusterhuis' waar ze wonen. Ze heeft liefdesverdriet; haar ex onderging de ingreep en was daarna nooit meer dezelfde. Sarah is sceptisch. Direct. Teder. 'Ik heb de indruk', zegt ze tegen Meret, 'dat die ingrepen schade aanrichten. En ik ben niet de enige. Ik heb gelezen dat mensen er rustiger door worden. Vooral vrouwen. Dat er iets van hun...ikwordt weggenomen.' Meret wil het niet horen. En toch.
Op een werkelijk prachtige manier beschrijft Inokai de liefde tussen Meret en Sarah. In die kleine kamer van vier bij vier meter ligt Meret op bed en kijkt naar haar geliefde. 'Ongekleed stond ze aan de rand van mijn blikveld.' Het verlangen is tastbaar, in een wereld die de liefde tussen twee vrouwen niet toestaat. De taal is onderkoeld. Precies. Het weerspiegelt de realiteit waarin Meret en Sarah zich bevinden: alles is breekbaar als het systeem waarin je leeft je niet erkent. Als wie je bent wordt weggezet als een 'stoornis'. Hoe hard je elkaar dan nodig hebt. 'Zouden ze dat niet over ons zeggen?' vraagt Sarah. 'Dat het een psychische aandoening is?' Hun liefde kantelt alles. Merets geweten speelt op, en ze weet niet hoe ze haar geloof moet opgeven. 'Dat begrijp ik', zegt Sarah. 'Maar het is niet zo eenvoudig. De dingen zijn niet zo eenvoudig als je graag zou willen.'
Uiteindelijk is het Merets medeleven waardoor haar weerstand knakt. Net zoals in Octavia ButlersDe zaaier,waarin de jonge Lauren de pijn van anderen voelt en zo een andere, betere toekomst creëert, is medemenselijkheid een superkracht. Want wie bepaalt wat 'psychische problemen' zijn? Welke emoties, gevoelens, of gedragingen zijn 'normaal'? Welke ethiek hanteer je, niet alleen binnen de geneeskunde, maar ook daarbuiten? Wat gebeurt er als je écht zelf nadenkt, buiten het systeem en de bestaande normen? Wie, kortom, mag er bestaan?
Interessant is datEen eenvoudige ingreepis geschreven vanuit het perspectief van de oudere Meret, die terugkijkt op haar leven. 'Oktober', begint de roman. 'Tijd voor hersenspinsels.' Waar de roman eindigt ontstaat een nieuw begin; het voelt als een heel universum. Een levende dystopie, zoals óns heden, waarin we heen en weer worden geslingerd tussen hoop en hopeloosheid. 'Angst maakt dingen delicaat', denkt Meret. Dit delicate maaktEen eenvoudige ingreepeen van de mooiste, intiemste, secuurste boeken die ik in tijden las.
Wie bepaalt wat 'psychische problemen' zijn?
Ladina Bischof | Yael Inokai's taal is onderkoeld YAEL INOKAI Een eenvoudige ingreep Vertaald door Marion Hardoar. De Geus, 188 blz.