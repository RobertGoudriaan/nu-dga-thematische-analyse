Het geboorte-uur van de dictatuur

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
3 november 2022
Nee, de raamvertellingDe nachten van de pestvan Orhan Pamuk is niet gebaseerd op de covidpandemie, aldus de schrijver. Maar Pamuk speelt wel met heden en verleden in deze knappe roman.
In Turkije verscheenDe nachten van de pest,Orhan Pamuks nieuwe historische roman, al verleden jaar, onmiddellijk gevolgd door de gebruikelijke controverses. Door een rechtsnationalistische advocaat werd de auteur ervan beschuldigd Mustafa Kemel Atatürk, de grondlegger en eerste president van het moderne Turkije, te hebben beledigd. En dat is in Turkije verboden, wettelijk. Maar tijdens een verhoor kon de aanklager, aldus Pamuk, zelfs geen passage, laat staan een pagina noemen waarop dat delict gepleegd zou zijn, eenvoudigweg omdat er van zo'n expliciete belediging geen sprake was. Dat kan nu ook de Nederlandse lezer constateren.
De roman speelt op een denkbeeldig eiland, Minger, 'de parel van de Middellandse Zee', waar omstreeks 1900 een desastreuze, uit Zuidwest-China afkomstige pestepidemie uitbreekt met miljoenen slachtoffers. Die epidemie is er ook werkelijk geweest, de auteur heeft zich jarenlang verdiept in de getuigenissen ervan, de wetenschappelijke en de persoonlijke, en geeft zijn verhaal met daarnaar verwijzende quasiauthentieke documenten een schijn van objectiviteit en waarachtigheid.
Het ligt voor de hand het boek in verband te brengen met de covidpandemie - maar dat verband spreekt de auteur met alle scherpte tegen. Nog voor het pest-boek verscheen publiceerde hij een essay om uit te leggen dat hij al jaren voor het covidtijdperk aan de roman was begonnen, in 2016 om precies te zijn, plannen voor een dergelijk boek had hij zelfs al in het begin van zijn schrijverschap; wat niet wegneemt dat er talloze parallellen tussen beide alles ontwrichtende pandemieën getrokken kunnen worden.
In de roman is de bestrijding van de pest, met alle conflictueuze, ondergravende sociale gevolgen, het hoofdthema. Dat ratten of rattenvlooien de schuldigen zijn, daarover is men het wel eens, de rattenvallen zijn niet aan te slepen. De ziekte zou zich in India en China verspreiden met de snelheid waarmee de ratten zich van het ene dorp naar het andere verplaatsten; op plaatsen die aan het spoor liggen ging dat het snelst, daar namen de ratten met hun vlooien de trein. Maar besmetting kon ook op slinkse wijze plaatsvinden, bijgevolg bestond er over de effectiviteit van de bestrijdingsmiddelen ook op Minger grote onenigheid. Je kon besmet raken doordat iemand in je gezicht hoestte; aerosolen kende men nog niet, maar die verdomde 'kleine speekseldruppeltjes' wel degelijk. Hardnekkige ontkenners had je ook toen al: terwijl de doodskisten niet konden worden aangesleept, was het 'misschien' toch maar een 'zomergriepje'.
Pamuk speelt met die vermenging van heden en verleden. Het boek is een ingewikkelde, authenticiteit suggererende raamvertelling in negentiende-eeuwse stijl. De auteur die hij heeft ingehuurd voor deze klus is een zekere Mina Mingerli, die alleen via haar naam al laat weten een bedenksel te zijn. Zij is de achterkleindochter van de twee belangrijkste romanfiguren en de auteur van een proefschrift over Kreta en Minger in de tweede helft van de negentiende eeuw; zodoende was zij de aangewezen persoon om de 113 brieven die haar overgrootmoeder tussen 1901 en 1913 aan haar zus heeft geschreven uit te geven en van een inleiding te voorzien. Van die taak heeft zij zich tussen 2016 en 2021 met toewijding gekweten. De roman is de uit de kluiten gewassen versie van het woord vooraf bij die brieven.
Maar dus ook een woord vooraf vanop grote afstand. De verteller is op de hoogte van de voor- en nageschiedenis van de gebeurtenissen op Minger, ze verwijst naar literaire invloeden (Tolstoj, 'de grootste schrijver van historische romans', Defoe, auteur vanA Journal of the Plague Year,1722, en Conan Doyle, geestelijk vader van Sherlock Holmes) en hanteert een omslachtige, vaak ook ietwat plechtstatige en redundante stijl waarin het wemelt van zinnen van dit type: 'Ik neem hier de gelegenheid te baat om even op te merken dat...', of: 'de lezer moet niet vergeten...'
Mingerli's kleur- en geurrijke beschrijvingen hebben bovendien vaak iets nostalgisch en pittoresks, haar toon is die van de sprookjesverteller. Dat zorgt ervoor dat ook de gruwelijkste gebeurtenissen zich in een geruststellend verre oriëntaalse wereld afspelen en aangenaam verteerbaar blijven. Ik aarzel geen moment om me in het koor van jubelende recensenten te voegen enDe nachten van de pesteen uiterst knappe roman te noemen, waarin Pamuk er opnieuw in slaagt om talloze thema's op ingenieuze wijze tot een geheel te verweven. Maar aangrijpend, schokkend of zelfs maar verrassend is het boek geen moment.
De omstreeks de eeuwwisseling in Istanbul residerende sultan van het Osmaanse Rijk, Abdülhamit, was in werkelijkheid een ambigue persoonlijkheid, en dat is hij ook in het boek. Hoewel 'dol op opera en detectiveromans', was hij ook de grondlegger van de politieke islam en een meedogenloze dictator, onder meer verantwoordelijk voor de Armeense genocide (1915). Evengoed was hij een groot bewonderaar van de westerse wetenschappen. Hij maakte zich zorgen over de nieuwe besmettelijke ziekte uit Azië en stuurde daarom zijn hofscheikundige en -apotheker Bonkowski naar Minger, in de hoop dat die, zoals eerder in Izmir, erin slaagt de epidemie tot staan te brengen, zodat die niet overwaait naar het vasteland.
Daarmee beginnen de problemen. De ziekte blijkt zich vooral in de moslimwijken van de hoofdstad Arkaz, een soort microkosmos van het Turkse Rijk, razendsnel te verspreiden, en dat kan geen toeval zijn. De moslims, ongeveer de helft van de bevolking, geloven niet in de westers georiënteerde medici, ze houden het bij hun eigen traditionele hocuspocusverhalen, ook al brengen die hen alleen maar verder in de misère.
Eerder dan als de reddende engel wordt de apotheker als de boze demon beschouwd: hij maakt kwakzalvers en kruidendokters brodeloos. Het verbaast dan ook niet dat Bonkowski plots vermoord wordt. Wat is er gebeurd? Niemand die het weet. Maar het geeft Pamuk de gelegenheid zijn boek ook het karakter van een detectiveroman te geven, naar het nadrukkelijk bewonderde voorbeeld van Sherlock Holmes.
Minger was lange tijd een op het oog idyllisch eiland. De hoofdstad Arkaz moet er met zijn 'schitterende burcht, opgetrokken uit de lichtroze en witte steensoort van Minger, (...) imposant en betoverend' hebben uitgezien, 'een drietal koepels getuigden van de Venetiaanse, Byzantijnse en Osmaanse geschiedenis van de stad.' Maar van een algehele integratie was geen sprake; de diverse bevolkingsgroepen leefden in min of meer parallelle samenlevingen,
zonder zich veel met elkaar te bemoeien. Dat is nu voorbij, de pest drijft bestaande tegenstellingen op de spits. Opstanden, stakingen, aanslagen, wraakoefeningen, terreur, chaos en anarchie alom - op alle fronten spelen zich bloedige, apocalyptische taferelen af.
Dat is het geboorte-uur van de dictatuur, die met geweld een eind maakt aan de verdeeldheid. Het eiland scheidt zich af van het Osmaanse Rijk. Kâmil, die zijn carrière was begonnen als lijfwacht van een quarantainearts, wordt commandant en vervolgens president van het 'vrije en soevereine Mingerië'. Iedereen wordt gedwongen onderdaan van de eenheidsstaat. Het vrijwel uitgestorven Mingers wordt de nieuwe, algemeen verplichte taal; van de oorspronkelijke pluriformiteit op vele gebieden blijft niets meer over.
Deze omstandigheden bieden de auteur volop de gelegenheid te schmieren en te ridiculiseren. Commandant Kâmil, bevangen door een blinde mythomanie, wil dat zijn zoon die binnenkort ter wereld komt een Mingerse naam krijgt. Om de oorspronkelijkheid daarvan te testen fluistert hij de geselecteerde namen 'drie keer' tegen de baby in de buik van zijn vrouw. 'Voelde het jongetje dat de naam in kwestie de zijne was, dan zou hij beslist even schoppen of een enthousiaste beweging maken.' Maar vrouw en kind sterven voortijdig aan de pest, alle rigide quarantainemaatregelen ten spijt.
Het kon niet uitblijven: ook Kâmil, 'de onsterfelijke stichter van de staat', blijkt de pest te hebben opgelopen. De laatste twee uur van zijn leven heeft hij, aldus zijn secretaris, 'in totaal tweeduizend Turkse woorden en honderdnegenentwintig verschillende Mingerse woorden gebruikt. Die woorden zijn in beide talen op de muren van overheidsgebouwen, op posters, postzegels, kalenders, in het telegrafieen schrijfonderwijs, in de literatuur en nog op vele andere plaatsen aangehaald als de woorden van de commandant.'
In die spot schuilt natuurlijk het gevaar voor de spotvogel. Buiten zijn literaire werk om sprak Pamuk zich altijd al uit tegen autoritaire, dictatoriale ontwikkelingen in zijn land, nu doet hij dat indirect in zijn werk - overigens ook niet voor het eerst. En Erdogan reageert, ook als altijd, heetgebakerd; wie vaderland of islam beledigt, verdient te worden opgeknoopt aan de hoogste boom. Recentelijk vond hij dat de populaire popzangeres Sezen Aksu in een lied 'de profeet Adam' had beledigd, zulke mensen moest als in oud-Osmaanse tijden de tong worden uitgerukt. Toen een groot aantal Turkse intellectuelen en kunstenaars, onder wie Pamuk, zich achter Aksu opstelden, zei hij dat die uitspraak niet persoonlijk bedoeld was, nee, maar niettemin werd Turkse radio- en tv-zenders verboden het lied nog ooit uit te zenden.
Dat Pamuk zich ook zorgen maakt over zijn eigen lot spreekt vanzelf. Erdogan mag dan niet bekend staan als een groot lezer, de paranoïde autocraat ruikt elk smeulend verzet, elke insubordinatie op grote afstand. Toen hem na de omstreden toekenning van de Nobelprijs voor literatuur aan Peter Handke naar zijn oordeel daarover werd gevraagd, zag hij zijn kans schoon om zijn gehate criticus zonder hem met name te noemen, voor de leeuwen te gooien: van dat comité in Stockholm kon je alles verwachten, een paar jaar eerder hadden ze die prijs per slot van rekening ook al eens aan een Turkse terrorist gegeven. Dat ging de 'Turkse terrorist' niet in de kouwe kleren zitten. Die beschuldiging, wist hij, stond gelijk aan een vogelvrijverklaring. De moordaanslag op Rushdie, met wie Pamuk goed bevriend is, bewijst dat er geen enkele reden is het gevaar daarvan te bagatelliseren.
Erdogan reageert, als altijd, heetgebakerd; wie vaderland of islam beledigt, verdient te worden opgeknoopt aan de hoogste boom