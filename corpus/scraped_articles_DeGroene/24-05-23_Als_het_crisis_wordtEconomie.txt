Als het crisis wordt Economie

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
23 mei 2024
Anderhalve maand zat het kabinet-Rutte IV in het zadel toen het Russische leger de aanval op Oekraïne opende. Een van de gevolgen voor Nederland was een energiecrisis. Niet minder onverwacht was de coronacrisis die Rutte III dwong tot maar liefst 83 miljard euro aan extra uitgaven. Voorgangers Rutte I en II worstelden met een eurocrisis die ze probeerden te bestrijden met telkens nieuwe bezuinigingen. Balkenende IV werd in 2008 overvallen door de bankencrisis.
Vanwaar deze opsomming? Al bijna twee decennia ziet elk kabinet, vaak kort na de vrolijke bordesfoto, zich opgezadeld met uitdagingen waar niemand op had gerekend. Een Herculestaak die de fraaie voornemens uit het regeerakkoord op losse schroeven zet. De bijbehorende rekensommen - een half miljard euro minder hier, honderd miljoen extra daar - kunnen de prullenbak in.
Er is geen reden om aan te nemen dat het de nieuwe coalitie van PVV, VVD, NSC en BBB anders zal vergaan. Nu anticiperen de vier partijen in hun 'hoofdlijnenakkoord' wel degelijk op een ramp. Maar deze 'asielcrisis' is - hoe verwend eigenlijk - verzonnen. Een juridisch trucje om eerst paniek te zaaien en vervolgens daadkracht te suggereren.
In economisch opzicht beloven ze daarentegen rozengeur en maneschijn. 'De hardwerkende Nederlanders' wordt behalve een halvering van het eigen risico ook een belastingverlaging beloofd. Bedrijven en hun aandeelhouders krijgen het ene na het andere cadeau toegestopt. De boeren cashen zelfs, boven op alle bestaande overheidssteun, een extraatje van gemiddeld ruim dertigduizend euro per agrarisch bedrijf. Elk jaar opnieuw.
Eén grote win-winsituatie: dat is typisch mooi-weer-begroten. Pijnlijke keuzes zijn daarbij niet nodig. Vrijwel iedereen gaat erop vooruit - in elk geval degenen die tot de Nederlandse volksgemeenschap worden gerekend. Het klinkt eerlijk gezegd nogal naïef. Ook dit kabinet zal namelijk op zijn portie onvermijdelijke tegenslag stuiten. Of het nou in de vorm is van een wereldwijde handelsoorlog, financiële instellingen die omvallen, een nieuwe pandemie of de inflatie die onverhoeds weer oploopt.
Zelfs als het geheel tegen de historische trend in níet tot nieuwe crises komt, zullen de regeringspartijen vroeg of laat kleur moeten bekennen. De door hen gepresenteerde bezuinigingen berusten namelijk op drijfzand. Zo moeten Haagse ministeries één op de vijf medewerkers de laan uitsturen. Klinkt ferm, maar volgens kenners gaat dat nooit lukken. Om nog maar te zwijgen van de 1,6 miljard korting die Nederland, bovenop concessies rond mest, asiel en pulsvissen, bij Europa wil bedingen.
De vraag is wie dan de rekening betaalt. De kenniseconomie of de bio-industrie? Grootbedrijf of werknemers? Bekeken door de realistische bril van de slecht-weer-economie oogt het akkoord ineens een stuk minder florissant. Al op de tweede pagina worden maatregelen beloofd 'die niet verder nivelleren'. De onderhandelaars zetten een streep door de verhoging van het minimumloon. De werkloosheidsuitkering wordt mogelijk ingekort van twee naar anderhalf jaar. Speculerend op een afname van het aantal asielzoekers boekt Den Haag alvast een bezuiniging op de bijstand in. Bovendien gaan ambtenaren een jaar lang op de nullijn. Dat is op zijn zachtst gezegd opmerkelijk, aangezien de overheid nu al grote moeite heeft goed personeel te vinden.
Gesneden wordt er ook in het toekomstige verdienvermogen van de Nederlandse economie. Het Groeifonds, bedoeld voor investeringen in de kenniseconomie, verdwijnt. Net als het Fonds Onderzoek Wetenschap. Boeken, musea en theaters worden duurder. Universiteiten moeten de broekriem aanhalen. Waar de welvaart dan wel vandaan dient te komen? Naast de boeren wordt nog een andere krimpsector de hemel in geprezen, ook al biedt zij overwegend slecht betaald werk aan amper achtduizend fte. 'Het voortbestaan van de Nederlandse visserij is cruciaal voor Nederland.' Het staat er echt.
'Wij gaan ervoor zorgen dat de Nederlander weer op één komt te staan', beloofde PVV-leider Geert Wilders na zijn verkiezingsoverwinning. Het is te hopen voor die Nederlander dat er de komende jaren niet het minste zuchtje economische tegenwind opsteekt, want zijn werkelijke prioriteiten blijken elders te liggen. Net zoals de drie overige coalitiepartners zich vóór alles verknocht tonen aan hun eigen hobby's en lobby's. Daarvoor leggen ze zonder aarzelen de welvaart van het land in de waagschaal.
Eén grote winwinsituatie: dat is mooi-weer-begroten
Reageren? Mail naarhaegens@groene.nl