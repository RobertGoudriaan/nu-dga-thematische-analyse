Weelde Kroniek van kunst&cultuur

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
16 mei 2024
KUNST Michel de Klerk
Museum Het Schip is de ijverigste pleitbezorger van de Amsterdamse School, dat onhandig containerbegrip voor een grote groep kunstenaars die in de eerste decennia van de twintigste eeuw in Amsterdam en ver daarbuiten werkten, het zichtbaarst in architectuur, maar ook sterk in interieur- en meubelontwerp, grafisch ontwerp en zaken als toneeldecors en textiel.
Binnen die groep was Michel de Klerk (1884-1923), Sam voor vrienden, zonder meer de meest getalenteerde. Niet de brutaalste; hij had geen formele opleiding, hij werd op zijn veertiende door Eduard Cuypers als bureautekenaar aangenomen. Daar kwamen al die talenten naar voren. Wijdeveld vond hem een ziener: 'Hij was tegelijk de kinderlijkste en de machtigste onder ons en speelde met zijn vormen in het ongebonden rijk van zijn fantasieën.' De architect Jan Wils noemde hem postuum 'een wondere komeet'.
De tentoonstelling in Het Schip laat bijzonder veel van die gevarieerde productie zien, en van de context waarbinnen De Klerk werkte. Zijn praktijk was zeer breed. Behalve de grote architectuurontwerpen zijn er ontwerpen voor meubels en voor een theaterdecor, en heel opvallend zijn de fantastische portretten van vrienden en kennissen - het tijdschriftWendingenwijdde er ooit een heel nummer aan. Hier hangt een portret van de architect Guillaume la Croix, op een krachtige, bijna stekelige manier getekend, eenvoudig in zwart maar met een sprankelend blauw oog. Geen spoor van het Toorop-achtig symbolisch gezemel, dat in die jaren nogal eens in de kunsten sloop.
Voor de samenstellers van de tentoonstelling en de schrijvers van de catalogus, Alice Roegholt en Ton Heijdra, is De Klerk 'een van de grootste architecten die de wereld gekend heeft'. Dat zou ik met een flinke korrel zout nemen: zeker was er in de jaren twintig veel interesse in de Amsterdamse volkswoningbouw, en de bizarre stijl baarde opzien, maar niet veel navolging; de expressieve vormgeving was voor velen een tikje te leip. Fantasie ging voor functie. De oude architect Christiaan Posthumus Meyjes zei over De Klerks plan voor een gebouw voor de Bank van Lening aan de Prinsengracht: 'Het ontwerp geeft de indruk dat de man, die het maakte, eenvoudig krankzinnig is.' Betwijfelbaar is ook de aanname dat De Klerk een voorliefde voor volkswoningbouw had omdat hijzelf in armoe was opgegroeid. Daar lijkt eigenlijk geen sprake van te zijn. Als communist had hij bovendien argwaan tegen de sociale plannen van het gemeentebestuur, hoe nobel ook; na de revolutie zou architectuur pas echt kunst van en voor het volk kunnen worden.
Die situering van zijn werk als sociaal geïnspireerd ontneemt enigszins het zicht op die fantasie, en die enorme rijkdom aan eclectische inspiraties - Indonesisch, Scandinavisch, Duits, Brits, Noord-Hollands - die in zijn werk zichtbaar worden. Volgens de architect Ingwersen was De Klerk daarin allesbehalve Hollands: 'De weelde van het Oosten wilde hij waarnemen in het kille Nederland. En als een machtig gedicht bouwde zijn fantasie de dingen, die meer met de gloed van het Oosten waren omstraald, dan gehuld in de nevel van het Westen.'
Koen Kleijn
Michel de Klerk, inspirator van de Amsterdamse School,
Museum Het Schip, Amsterdam, t/m 1 september,https://hetschip.nl
Collectie Nieuwe Instituut | Michel de Klerk, zelfportret, 1915