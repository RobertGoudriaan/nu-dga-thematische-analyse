De bonte hemel van de barones Kunst Marianne von Werefkin

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
21 november 2024
In de veranderingen die de kunsten begin twintigste eeuw doormaakten, speelde de kunstenaar Marianne von Werefkin een interessante rol. Of zij werkelijk een pionier was, is de vraag.
Marianne von Werefkin (1860-1938)was een hoogst originele vrouw. Ze was van Russische adel, geboren als Mariamna Verevkina (uit te spreken als 'VerJOVkina') in Toela, waar dasspelden worden gemaakt, en ze bracht haar jeugd door daar waar haar vader, generaal Vladimir Werefkin, oorlogsheld, door zijn regering werd geposteerd. In Litouwen bijvoorbeeld, waar de familie een buitenhuis had, en later in Sint-Petersburg, waar de generaal commandant werd van de Peter-en-Paulusvesting. Daar kreeg ze schilderles van de grootste kunstenaar van haar tijd, Ilya Repin, die haar een ouderwets realistische, rembrandteske stijl bijbracht. In Sint-Petersburg ontwikkelde ze zich ook tot een ongewoon zelfstandige, onconventionele en nieuwsgierige vrouw, middelpunt van een kring van kunstliefhebbers die bijeenkwam in de sombere vesting en sprak over wat er allemaal in en buiten Rusland in de kunsten in beweging was.
Onconventioneel wilde ze zijn. In een brief aan haar vader vanaf het landgoed in Litouwen schrijft ze hoezeer ze een hekel heeft aan 'zogenaamd vrouwelijke bezigheden', zoals een baljurk uitzoeken voor een feest om daarna de 'obsceniteit' te ervaren van bekeken worden als huwelijksmateriaal, als een paard op de markt. Ze gaat liever dansen met de dorpelingen, schrijft ze, ze gaat liever jagen. Ze schiet zichzelf daarbij per ongeluk in haar rechterhand (die nooit helemaal zal herstellen, ze zal later met de linker schilderen). Repin portretteert haar in 1888 met haar arm in een mitella, brutaal lachend.
Op de School voor Schilderkunst, Beeldhouwkunst en Architectuur in Moskou wordt ze gegrepen door de sociale ideeën van de Peredvizjniki, de 'rondtrekkende' schilders, die zich inzetten voor de emancipatie van het gewone volk. Werefkin komt daarna in Sint-Petersburg terecht in de vrolijke kolk van moderne stijlen en opvattingen, in het bijzonder de 'symbolistische', die zich openstelt voor intuïtie en mysterie en de kunstenaar ervaart als ziener, die zijn inspiratie 'van boven' ontvangt, dan wel uit zijn of haar onbewuste. Repin stelt haar in 1892 voor aan de student Alexei Jawlensky, vier jaar jonger dan Werefkin. Ze vormen een fascinerend duo. Samen verhuizen ze in 1896 naar München, ongehuwd, want Werefkin ontvangt zolang ze niet trouwt het pensioen van haar overleden vader. Kennelijk was dat geen bezwaar. Werefkin schijnt een afkeer te hebben gehad van seks, en haar verlangens te hebben 'gesublimeerd' in een volkomen toewijding aan de kunst, waar Jawlensky, die geen eigen geld had, graag in meeging. In München hangt Werefkin haar kwast aan de wilgen, bestiert het huishouden en stelt zich in dienst van de carrière van haar geliefde. Ze schrijft daarover (in haar dagboek,Brief aan een onbekende):'Wij sliepen al vier jaar samen. Ik bleef maagd, hij werd opnieuw maagd; tussen ons in sliep ons kind: de kunst. (...) Vleselijk verlangen heeft nooit ons bed bezoedeld.'
In de roze salon van het huis in München is Werefkin - bijgenaamd 'de Barones' - opnieuw het middelpunt van een kring van kunstenaars en gelijkgestemden, diplomaten en balletdansers. Ze richt clubjes op, de Lukas-broederschap, bijvoorbeeld, gericht op het herstel van 'spirituele waarden' in de kunst. Op een foto uit 1900 is te zien dat aan de muur veel reproducties van Velázquez-schilderijen hingen. Diens aanpak is terug te zien in het werk van Jawlensky uit die jaren: een potige, assertieve manier van schilderen, met stevige penseeltoetsen en heldere kleuren. De portretten van Werefkin uit 1905 en 1906 laten zien dat hij een schilder is die niet alleen iets goed kan, maar ook weet wat hij daarmee wil.
Voor Werefkin geldt dat niet. Zij leest, tekent in haar dagboek, discussieert, entameert, schrijft, en bezint zich. Het stel reist veel rond, naar Venetië en Parijs, en zij zien werk van Van Gogh, Gaugain, Munch, Hodler, enzovoort. Pas in 1906 besluit Werefkin, 46 jaar oud, zelf weer te gaan schilderen. Een teleurstelling gaat aan dat besluit vooraf: Jawlensky heeft het bed bezoedeld van hun dienstmeisje, Helene Nesnakomov, en bij haar een zoon verwekt. Ze gaan niet uit elkaar, ze vergeeft hem, Nesnakomov blijft in dienst, de zoon wordt opgevoed als Jawlensky's neef. In 1921 zal Jawlensky Werefkin verlaten en met Helene trouwen, om het kind te echten.
Werefkin is door haar studietot de conclusie gekomen dat emotie de drijvende kracht achter scheppend werk moet zijn. Door de expressie van die emotie kan de kunstenaar de 'transcendente spirituele werkelijkheid' die onder de oppervlakte van de banale werkelijkheid schuilgaat zichtbaar maken. Het is een devies dat ongeveer precies hetzelfde is als dat van Mondriaan, of Hilma af Klimt; veel meer kunstenaars kwamen in die jaren tot die visie. De Fundatie in Zwolle - het enige Nederlandse museum dat een schilderij van Werefkin bezit - toont het werk dat daarna ontstond in een groot overzicht dat, zo te zien, alle facetten van haar rijke kunstenaarsleven dekt.
Zoals gebruikelijk in onze tijd is alleen het tonen van dat oeuvre niet genoeg: de kunstenaar moet ook worden opgewaardeerd tot een unieke persoonlijkheid en haar werk tot baanbrekend. De Italiaanse kunsthistorica Mara Folini Ceccarelli zet in haar bijdrage aan de catalogus van de tentoonstelling de zaken op scherp: door de 'idealistische vooruitgangscultuur' van de kunstgeschiedenis is Kandinsky verheven tot 'de onbetwiste stamvader van de revolutionaire abstracte kunst' en bijgevolg is al het voorgaande 'als achterhaald bestempeld of geminacht', sterker nog: 'Uiteindelijk wordt alles wat afwijkt onverbiddelijk het zwijgen opgelegd, ondergewaardeerd of zelfs in diskrediet gebracht.' Daar spreekt een verontwaardiging uit die mij sterk overdreven lijkt. De Kandinsky-tentoonstelling in Amsterdam liet al zien dat dat soort rangordes op zand gebouwd zijn.
Tussen 1908 en 1910 brachten Werefkin en Jawlensky drie zomers door met Kandinsky en Gabriele Münter in het dorp Murnau, en ze ontwikkelden alle vier een net-iets-andere positie tussen 'expressie', 'realisme' en 'abstractie'. Eigenlijk zet niemand de stap naar totale abstractie; Werefkin, Klee, Macke, Münter en uiteindelijk ook Kandinsky houden halt bij een 'vergeestelijkte' schilderkunst die altijd met één been (of één teen) in de realiteit blijft staan. Werefkin was daarin gangmaker, misschien de spil, maar niet zelf de voorhoede. Zij neemt het initiatief voor de oprichting van de Neue Künstlervereinigung München in 1909, bedoeld om die 'subjectief-emotionele' kunst te promoten. Daar wordt Kandinsky het boegbeeld van, en hij staat mede aan de basis van de formatie van Der Blaue Reiter, waar Jawlensky en Werefkin weer niet bij horen, ofschoon ze wel deelnemen aan de tentoonstellingen, enzovoort. Verwarrend? In 1912 toonde de kunstzaal De Roos in Amsterdam Werefkins werk onder het vaandel 'Duitsche Expressionisten', mét Kandinsky, Marc, Campendonk, Münter en Macke. Het getoonde is zo divers, schrijft de recensent van hetHandelsblad,dat hem de moed in de schoenen zinkt: 'Anderen (...) schilderen weer anders, soms zoo dat wij eraan wanhopen in hun werk thuis te geraken, ook al duurt de tentoonstelling jaren.' Moeilijk te zeggen dus, of iemand ergens de eerste in was, aan wie 'het zwijgen is opgelegd' en zo ja, door wie, dan wel wie per se alsnog moet worden aangewezen als 'pionier'. Aan die drammerige zin tot classificatie door boekhouder-kunsthistorici heeft eigenlijk niemand iets. In Museum H'art was Kandinsky de belangrijkste, in De Fundatie Werefkin, het mocht wat.
Het komt op het werk aan.Emotioneel is het zeker. In vrijwel alle schilderijen is een correcte weergave van de werkelijkheid losgelaten, het perspectief 'hangt uit het lood', de samenstelling en de techniek is opzettelijk naïef. In vrijwel alle schilderijen domineren sterke kleuren. De vloer van de gele circustent is paars. De bergen in de verte zijn helder geel, of briljant rood, of diep donkerblauw. Figuurtjes zijn teruggebracht tot poppetjes met petjes of witte mutsjes, bijna tot motiefjes, een klas schoolkinderen wandelend in het gelid, een groep arbeiders die een spoorrail draagt op een leeg fabrieksterrein met op de achtergrond een enorme mijnafgraving, oranje-geel-blauw. Ook opvallend: de formaten zijn bescheiden, net als het materiaal, veel pastel op papier, wat niet getuigt van een drang tot imponeren, eerder van een zekere terughoudendheid, een aarzeling. Het is allemaal goed, origineel en oprecht, maar niet groots.
Twee sterke invloeden van buitenaf zijn onmiddellijk te herkennen. Gaugain voor de schematische composities, het beeld opgedeeld in kleurvlakken, met soms een sterke 'dramatische' diagonaal van rechtsboven naar linksonder. Edvard Munch in het bijzonder: eenzame figuren onder een buitenissig gekleurde kosmos, drie boerinnen op een blauwpaarse landweg, een oude vrouw met takkenbos, een sneeuwpop in een duistere tuin, een vrouw op het Litouwse platteland die in de paarsblauwe kou de varkens voert, allemaal naamloos en alleen onder een bonte hemel. Je kunt aan nog meer schilders denken - Van Dongen, Hodler, Daumier, Van Gogh.
Maar ook, raar genoeg, aan Repin, schepper van dat romantische, spiritueel beladen 'typisch Russische' beeld van de zwoegende christenpelgrim in de wildernis. Dat element is alomtegenwoordig in haar werk, zeker later, toen zij - verlaten door Jawlensky, en zonder pensioen - in Ascona woonde (en de kost verdiende door novocaïne aan tandartsen te verkopen). De wereld in haar schilderijen uit die jaren is tegelijkertijd kleurrijk en beklemmend. Hoog rijzen de bergen op, arbeiders en arbeidersvrouwen ploeteren bekaf 's avonds naar huis, als lijfeigenen wachtend op bevrijding - spiritueel of anderszins. Stefan Zweig heeft haar tegen het eind van haar leven nog ontmoet en beschreef haar als 'Russisch, tot in de kern van haar wezen'.