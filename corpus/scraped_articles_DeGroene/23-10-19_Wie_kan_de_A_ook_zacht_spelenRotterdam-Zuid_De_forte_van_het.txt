'Wie kan de A ook zacht spelen?' Rotterdam-Zuid De forte van het Leerorkest

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
19 oktober 2023
In het Leerorkest leren kinderen uit diverse sociale lagen symfonische instrumenten te bespelen. Ook in Rotterdam-Zuid blijkt het een succes. Kan het Leerorkest de leemte van de verdwenen muziekschool opvullen?

Alsof ze stoelendans doenstormt het clubje jongens uit groep 5 af op de stoelen die klaarstaan op de zolder van de Wilhelminaschool in Rotterdam-Zuid. Iemand schopt voorzichtig tegen de pinhouder die met een lus aan de poten vastzit - wat is dat? Ze kijken naar meester Jurjen de Roest, korte broek en knotje, die hen zittend achter zijn cello welkom heet, voor de vuist weg een stukje tokkelt en strijkt en dan vraagt wat het voor instrument is. Stilte. Waar lijkt-ie op?
Dat weten de kinderen wel: een contrabas, daar hebben ze net op gespeeld bij de contrabasjuf. 'En waar lijkt-ie nog meer op?' De meester zwaait het gevaarte onder zijn kin - gelach. Een viool, weet een jongen. Dan mogen ze zelf strijken, zo hard als ze kunnen. 'Ik ben even de dirigent', zegt Jurjen. 'Weten jullie wat dat is?' Ja, ook gehoord in de contrabasles. 'Mooi', zegt Jurjen, 'en wat moet je altijd goed doen?' 'Naar de dirigent luisteren', gokt de kleinste van het stel die de kwartcello nauwelijks tussen zijn benen kan houden. 'Ja, en vooral kijken', vult Jurjen aan. Hij nodigt ze met een wijds armgebaar en wenkende vingers uit om van zacht naar hard te spelen en slaat dan plots af. Het kleine jongetje strijkt, blik op de klankkast, begeesterd door. 'Wat moest je ook alweer doen?' Ze proberen het nog eens.
Door de hele school klinken deze septemberochtend strijkinstrumenten, dwarsfluiten, trompetgeschal en een stevige beat. De groepen 5, 6, 7 en 8 hebben zoals elke vrijdag in groepjes 45 minuten les in het instrument dat ze hebben gekozen. Alleen de kinderen van groep 5 wisselen de komende tijd steeds van instrument omdat zij nog een keuze moeten maken. Over een paar weken spelen deze leerlingen samen in een orkest.
De Wilhelminaschool in Charlois is de eerste Rotterdamse school die naar Amsterdams voorbeeld een Leerorkest is gestart. Daar begon Marco de Souza in 2005 het eerste Leerorkest om ook kinderen uit kansarme wijken met muziekonderwijs in aanraking te brengen. Inmiddels krijgen 3875 kinderen van zestien Amsterdamse basisscholen en drie middelbare scholen les via een Leerorkest, is er ook een Leerkoor en zijn er meerdere wijkorkesten voor kinderen die na school ook muziek willen maken.
Vorig jaar werd stichting Leerorkest Nederland in het leven geroepen omdat steeds meer gemeenten iets vergelijkbaars willen opzetten. Van Den Haag tot Maastricht en van Aruba tot Sint Eustatius wordt er geëxperimenteerd met leerorkesten, waarvoor de stichting samenwerkt met lokale partners. In Rotterdam is dat bijvoorbeeld met skvr, een organisatie die kunsten cultuuractiviteiten in de stad organiseert. In totaal, zo schat De Souza, krijgen nu zo'n twintigduizend kinderen jaarlijks op deze manier muziekles. De meesten uit kansarme gezinnen.
De van oorsprong Braziliaanse De Souza begon het Leerorkest in navolging van het New Yorkse project 'opus 118' van Roberta Guaspari, die vocht voor excellent muziekonderwijs op openbare scholen. Het lijkt volgens kenners ook op het beroemde Venezolaanse El Sistema, waar kinderen uit sloppenwijken intensief muziek- en orkestles krijgen om ze uit de klauwen van criminelen te houden. Niet dat de kinderen uit de Bijlmer in dezelfde omstandigheden zaten. Maar het viel De Souza, directeur van de muziekschool in Amsterdam-Zuidoost, wel op dat er bijzonder weinig kinderen uit de omliggende flats naar het muziekcentrum kwamen. 'Ik weet uit persoonlijke ervaring wat muziek maken kan betekenen in je leven en hoeveel juist deze kinderen eraan zouden hebben.' Als kind ervoer hij zelf hoe muziek je in een split second in een andere wereld kan katapulteren, weg van de dagelijkse beslommeringen en somberheid. Die ervaring maakte indertijd dat hij gitaar en viola de gamba ging spelen en uiteindelijk op het conservatorium terechtkwam. Toen al maakte hij trouwens muziek met kinderen uit de sloppenwijken - een leerorkest in het klein.
Eenmaal directeur van de muziekschool in de Bijlmer probeerde hij de buurtkinderen te lokken met beurzen, maar het hielp niet. Ze kwamen niet, maar leken wel geïnteresseerd, want koekeloerden regelmatig door de ramen naar binnen. 'We hebben de neiging om te denken dat geld de enige beperkende factor is bij muziekles, maar dat is niet zo', zegt De Souza. 'Ouders van deze kinderen hebben geen ruimte om alles te regelen wat voor een ouder uit de middenklasse zo voor de hand ligt: te zorgen dat er een instrument is, dat er gestudeerd wordt, dat een kind gemotiveerd is, dat het op tijd in de les is. Ik raakte er steeds meer van overtuigd dat we de scholen moesten zien binnen te komen, daar hadden we de mogelijkheid om álle kinderen te bereiken.'
Hij laat een filmpje zien van het jubileumconcert waarin zo'n honderd kinderen van Amsterdamse leerorkesten samenspeelden met het Nederlands Philharmonisch Orkest en operazangeres Tania Kross. Via een videoboodschap werden ze toegesproken door koningin Máxima.
Hoewel de leerorkestenaanvankelijk vooral opgericht werden in kansarme buurten, zijn het afgelopen jaar ook rijkere gemeenten als Breukelen en Loenen aan de Vecht, Maarssen en Nigtevecht - plaatsjes in het Gooi - gestart met leerorkesten. Volgens Joris van der Grinten, kwartiermaker van het Leerorkest Nederland, is dat omdat ook die gemeenten te maken hebben met de kaalslag in het muziekonderwijs.
Onlangs schreefDe Groene Amsterdammerhoe door jarenlange bezuinigingen steeds meer muziekscholen in zwaar weer terechtkwamen, overgingen in brede cultuurcentra of omvielen. Waardoor het ooit zo fijnmazige muziekeducatiesysteem ernstig verschraalde.
Zijn de leerorkesten de plek van de weggevallen muziekscholen aan het opvullen? Volgens Philomeen Lelieveldt, conservator van de muziekcollecties van het Nederlands Muziek Instituut die eerder aan de Universiteit Utrecht onderzoek deed naar amateurmuziek, zou dat fantastisch zijn. 'Als die kinderen uit de Amsterdamse Bijlmer straks doorstromen naar de jeugd- en studentenorkesten en wie weet de conservatoria, zou dat in één klap meer diversiteit brengen in de nog steeds nogal witte wereld van de klassieke muziek.' Een enorme verrijking lijkt haar dat.
Jan van den Eijnden van het Landelijk Kennisinstituut Cultuureducatie en Amateurkunst betwijfelt echter of dat gaat gebeuren. Hij ziet beslist de waarde van de leerorkesten - 'ze brengen kinderen in contact met verschillende instrumenten en maken hen enthousiast voor muziek en samenspel' -, maar er is geen structurele opvolging. 'Het is een leuke en belangrijke kennismaking, maar ik weet niet hoe blijvend die is.' Hij is benieuwd naar de doorstroomcijfers:
hoeveel gaan er door met muziek, hoeveel gaan er naar jeugd- en amateurorkesten? 'Die zitten te springen om nieuwe leden.'
Ook Alexander Buskermolen, directeur van het Prinses Christina Concours, die onlangs de noodklok luidde over de verschraling van het muziekonderwijs in Nederland, ziet de leerorkesten in eerste instantie als een sociaal project. 'Het is een nobel initiatief en ik werk graag met het Leerorkest en Marco de Souza samen. Maar als de muziek echt aanslaat bij een kind, heb je een-op-een onderwijs nodig en daar heeft ook De Souza het geld niet voor. Daar hadden we in het verleden muziekscholen voor, maar dat educatiesysteem is moedwillig om zeep geholpen.'
'Het gaat bij het Leerorkest ook in eerste instantie helemaal niet om instrumentbeheersing', werpt contrabas- en celloleraar Jurjen de Roest tegen. Hij liep ooit stage bij El Sistema in São Paulo en is zowel betrokken bij het Amsterdams als Rotterdams Leerorkest. Op de Rotterdamse zolder laat hij het volgende groepje leerlingen A4'tjes met knotsen van noten op de grond neerleggen in een volgorde naar keuze. Deze klas kreeg voor de vakantie al een half jaar les en hij haalt nu op hoe het ook alweer zat met de hele, halve, en verlengde noten.
'Wie echt een instrument wil leren spelen moet inderdaad een-op-een les krijgen', vindt De Roest. 'En thuis een instrument hebben, al dan niet in bruikleen, zodat je elke dag kunt oefenen. Dat kunnen we deze kinderen allemaal niet bieden, helaas.' Maar samen muziek maken, je onderdeel voelen van een groep en ervaren hoe het is dat als je samen speelt je iets kunt maken dat als geheel mooier is dan ieder apart, dat werkt gigantisch, vindt hij. 'Deze kinderen zouden anders helemaal niet in aanraking komen met deze klassieke instrumenten. Dus ik ben groot fan van het Leerorkest.' Daarbij hebben Rotterdam en Amsterdam als uitzondering op de regel wel nog muziekscholen waar kinderen na dit project naartoe kunnen.
Ook De Souza zelf ziet het Leerorkest allerminst als alternatief voor de muziekschool. 'Ze zijn complementair.' Al vindt hij het onzinnig om onderscheid te maken tussen sociaal project en muzikale ontwikkeling. 'Muziek heeft in Nederland óf intrinsieke waarde óf het is een manier om iets anders te bereiken. Maar waarom kan het niet allebei tegelijk? Eten kan toch ook gezond én lekker zijn.'
Die manier van denken over kunst als iets met intrinsieke waarde is volgens hem in de negentiende eeuw ontstaan. 'Toen is kunst iets bijzonders geworden, iets wat op een voetstuk in een museum diende te staan of op een podium.' Daarvoor speelden amateurs en beroeps samen in orkesten en was muziek onderdeel van het leven: in de zeventiende eeuw had je bij een banket muziek en werd er gedanst. 'Maar door die verafgoding kreeg je een tweedeling tussen mensen die muziek maakten en mensen die luisterden. Het idee ontstond dat je bijzonder moest zijn om het te kunnen.'
Muziekles werd vanaf toen ook steeds meer iets wat gericht was op de top: het idee dat je een grote vijver van amateurs moest opleiden om topmusici te kweken. 'In de tijd dat ik nog lesgaf,' zegt De Souza, 'kwamen ouders vaak al na twee lessen vol verwachting naar me toe: en, heeft-ie talent? Iedereen hier hoopt dat in zijn kind een Janine Jansen schuilt. Maar dat doet er helemaal niet toe. Iedereen heeft talent.'
Hij verwijst naar onderzoek van Henkjan Honing waaruit blijkt dat mensen een aangeboren muzikaliteit hebben die wel of niet verder ontwikkeld kan worden. En naar onderzoek van neurowetenschapper Erik Scherder, 'vriend van het Leerorkest', die wijst op allerlei gunstige effecten van muziek maken op het brein, zoals een betere impulsbeheersing en een verder ontwikkeld empathisch vermogen. De Souza: 'Kinderen leren elkaar te vertrouwen, naar elkaar te luisteren, door te zetten, om te gaan met frustratie, ruimte in te nemen en te geven. Het is zo vormend.'
Iedereen kan muziek maken en moet die mogelijkheid krijgen, is dus het idee achter het Leerorkest, of ze er nu later verder in willen of niet. Zoals kinderen op school ook allemaal gym krijgen, ook als ze geen wereldkampioen atletiek willen worden.
Voor kinderen die wel meer zouden willen, zou ook De Souza dolgraag veel meer willen doen. Alleen ontbreken daarvoor de middelen vaak. In Amsterdam zijn er nu wel in vier stadsdelen wijkorkesten, ensembles voor kinderen die na het Leerorkest door willen met muziek maken. Die kinderen krijgen het instrument mee naar huis zodat ze dagelijks kunnen oefenen. De Souza wil voor deze groep ook extra les in kleiner verband organiseren. 'En doorstroming naar het conservatorium voor wie dat ambieert.' Overigens trekken De Souza en Prinses Christina Concours-directeur Buskermolen samen op in het ijveren voor de terugkeer van zo'n landelijk educatiesysteem waar kinderen die verder willen in de muziek een-op-een les kunnen krijgen.
Stamp, klap, klap, stamp.In de lerarenkamer van de Wilhelminaschool proberen kinderen uit groep 7 op de maat van een elektronische beat het verschil tussen hele tonen en halve tonen onder de knie te krijgen. Een jongetje in een The North Face-T-shirt heupwiegt enthousiast mee, met een half oog op de trompetten die al op tafel in hun foedraal liggen. Hij heeft voor trompet gekozen 'omdat-ie hard kan', een andere klasgenoot omdat-ie 'mooi glimt'. Eenmaal aan de lippen klinkt het alsof er een kudde olifanten voorbijkomt. 'Wie kan de A ook zacht spelen?' vraagt docent Mac de Roode. Dan blijkt diezelfde noot opeens veel lager te klinken. 'Omdat je er nu minder lucht door blaast, moet je je lippen meer spannen om dezelfde toon te houden', legt de meester uit. Met rood aangelopen gezichten en bolle wangen proberen ze in de buurt van de toon van de meester te komen. Eerst samen, dan een voor een. Waarbij de anderen muisstil moeten zijn, hun instrument in de 'luisterhouding'.
In het lokaal erboven test juf Alice Cronie het vraag-antwoordspel uit: 'Ik stel met mijn fluit een vraag, en jullie geven antwoord.' Huh? Jona, Arda en Jens fronsen. Wat bedoelt ze daar nou weer mee. Maar juf speelt een frase en kijkt nadrukkelijk en uitnodigend naar Arda, die voorzichtig een riedeltje terugfluit. Jens wil eigenlijk graagMieke heeft een lammetjespelen. 'Zijn lievelings', legt klasgenoot Jona, die een kop boven hem uitsteekt, uit. Dat mag.
Harry Vos, directeurvan de Wilhelminaschool en 'zelf volkomen amuzikaal', kwam op zijn vorige school in Dordrecht in aanraking met het Leerorkest. 'Het is zo belangrijk dat deze kinderen naast rekenen, taal en lezen zich ook creatief ontwikkelen, al was het maar omdat kinderen die moeite hebben met de kernvakken, toch de mogelijkheid krijgen om te ontdekken waar ze wel in kunnen uitblinken.' Tachtig procent van de kinderen van zijn school komt uit een lager sociaal-economisch milieu of heeft een migrantenachtergrond, waardoor ouders volgens hem vaker dan gemiddeld bezig moeten zijn met hun hoofd boven water houden. 'Voor zaken als muziek is simpelweg geen ruimte.' En dus moeten ze er op school mee kennismaken.
Muziek creëert ook sociale cohesie, vindt hij. 'Samen muziek maken, naar elkaar luisteren, samen iets moois neerzetten en toe werken naar een uitvoering, dat verbindt enorm.' Het Leerorkest van de Wilhelminaschool geeft aan het eind van het jaar een concert in de Oude Kerk: 'Een hoogtepunt voor de kinderen.' Vos vindt dat muziek in onze tijd vaak iets consumptiefs heeft: 'Een YouTube-filmpje kijken en een beetje meezingen.' Terwijl je bij het leren van een instrument geduld en doorzettingsvermogen oefent. 'Allemaal belangrijke zaken die kinderen juist in deze tijd van instant bevrediging moeten leren.'
Het Rotterdams Leerorkest, en ook die onlangs in Heerlen-Noord en de Cariben zijn gestart, wordt onder andere bekostigd met geld van het ministerie van Justitie en Veiligheid. Dat geld is volgens Vos bedoeld 'om kinderen in deze wijk uit het moeras te trekken; ze uit handen van de drugsrunners te houden en meer kansen te geven.' Rotterdam-Zuid bungelt onder aan alle lijstjes van armoede, criminaliteit, kansenongelijkheid. Voor Heerlen-Noord geldt iets vergelijkbaars. Net als voor Aruba, Curaçao, Bonaire, Sint Eustatius en Saba. 'Het Leerorkest betalen we uit dezelfde pot als "de verlengde leerdag", waarin we sportactiviteiten, techniek en creatieve vakken kunnen aanbieden.'
Dat dit soort talentontwikkeling preventief werkt, blijkt uit verschillende internationale onderzoeken, zoals dat van het Institute of Education van de University of London. Maar ook uit promotieonderzoek van Maike Kooijmans, inmiddels lector Opvoeden voor de Toekomst bij Fontys Pedagogiek. Ze volgde vier jaar lang een groep van vijftig jongens die deelnamen aan een voetbalproject in Den Bosch en een muziekproject in Tilburg en keek of dat kon voorkomen dat jongeren het criminele pad op gingen. Bij 78 procent bleek dat het geval. Maar dat gold alleen voor jongeren die nog geen delict hadden gepleegd of slechts een licht vergrijp hadden begaan. 'Vandaar dat justitie steeds meer inzet op preventie en er zo vroeg mogelijk bij wil zijn', vertelt ze.
Kinderen uit kansarme buurten hebben doorgaans een berg aan 'faalervaringen': op school hebben ze vaak een achterstand - zelfs de slimme kinderen. Simpelweg doordat ze de taal net niet voldoende beheersen, of omdat er vanuit thuis weinig begeleiding is. 'Ze horen al vroeg in hun schoolcarrière dat ze achterstanden hebben; wat ze vertalen in niet goed genoeg zijn. Terwijl iedereen ergens goed in wil zijn. En dus lonkt de straat, waar je heel makkelijk status kunt verwerven door een kraak te zetten of drugs te dealen.'
Als kinderen via talentprogramma's wel succeservaringen opdoen en ontdekken dat ze ergens in kunnen uitblinken, concurreert dat volgens Kooijmans met de statusladder van de straat. 'Ze leren een ander soort trots kennen. En bij een orkest is dat ook nog eens een trots op basis van een gezamenlijke prestatie. En die trots spreidt zich vaak uit naar ouders en de school en de wijk waar zo'n orkest optreedt.' Sporten als voetbal en kickboksen zijn al vrij toegankelijk. 'Maar de kunsten zijn dat veel minder.' Zelf heeft ze vooral theater met jongeren gemaakt. Het mooie vindt ze dat projecten als het Leerorkest niet in het curriculum van de school zitten in de zin dat er toetsen aan hangen en te behalen punten. Of dat het alleen bedoeld is voor het groepje dat goed kan leren en er dus tijd voor heeft. 'Nee, het is er voor iedereen en het gaat echt om het samenspel en om de ontwikkeling van desoft skills.'
De oprichter van El Sistema, José Antonio Abreu, zei het ook al eens inde Volkskrant:'Het meest tragische van armoede is niet het gebrek aan een dak boven je hoofd en brood, maar het gevoel niemand te zijn (...). De waarheid is dat muziek het zelfbeeld en lot van zulke kinderen kan veranderen.' Het project bracht inderdaad veel talentvolle ensembles en musici voort.
Dat de orkestlessen in Rotterdam betaald worden met geld van het ministerie van Justitie en Veiligheid en in het Gooi uit allerlei cultuurpotjes, maakt volgens Kooijmans niet uit voor de uitkomst: dat kinderen gelijke kansen krijgen om aan cultuur deel te nemen.
In de gymzaal in Rotterdam staan ondertussen in een cirkel zeven achtstegroepers achter een trommel. Ze doen het dirigentenspel: een kind gaat naar de gang, terwijl iemand de dirigent aanwijst, die straks als ze weer compleet zijn steeds het ritme verandert. Het kind dat op de gang stond komt in de cirkel staan en probeert te raden wie de dirigent is. 'Meester!' roept het meisje in het midden triomfantelijk als ze zich razendsnel naar hem heeft omgedraaid.
Ze besluiten de les met het nummerWe Will Rock Youvan Queen dat ze voor de zomer hebben laten horen tijdens hun zomerconcert. 'Weten we nog hoe dat gaat?' vraagt slagwerker Erwin Pronk. Wie speelde xylofoon, wie tamboerijn? Het duurt even voor de xylofonist behalve het ritme ook de juiste melodie te pakken heeft, maar dan rammen ze het begin van het Queen-nummer er ook vol overgave uit, zingend:'We will, we will rock you!'Knal, knal boem!