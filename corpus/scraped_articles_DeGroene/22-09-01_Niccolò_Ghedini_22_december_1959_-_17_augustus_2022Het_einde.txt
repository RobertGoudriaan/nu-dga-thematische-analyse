Niccolò Ghedini 22 december 1959 - 17 augustus 2022 Het einde

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
1 september 2022
Berlusconi's advocaat Niccolò Ghedini was de Houdini van de Italiaanse wet en de mazen ervan. Het uitstel van executie dat hij er voor de beste cliënt van Italië altijd wist uit te slepen was Ghedini zelf niet vergund.
De beroemdste term die Berlusconi's advocaat Niccolò Ghedini heeft verzonnen isL'Utilizzatore finale,'De Eindgebruiker', die zelfs het officiële Italiaanse woordenboek heeft gehaald. Een puur juridische term, heeft Ghedini altijd volgehouden, die sloeg op het feit dat het toch echt niet Berlusconi's schuld was wanneer hij pas aan het einde van een lange keten van onderhandelingen waar hij niets van afwist als 'De Eindgebruiker' in beeld kwam. Oftewel dat hij dus met de betaalde meisjes en vrouwen naar bed ging, in de onschuldige overtuiging dat er sprake was van spontane aantrekkingskracht tussen hem en de veertig tot vijftig jaar jongere vrouwen, die waren gevallen voor zijn charme, tijdens deserate eleganti,'de elegante soirees', die hij in zijn grote hartelijkheid en vrijgevendheid organiseerde bij hem thuis.
Hij heeft zich in wat kronkels en bochten moeten wringen, Niccolò Ghedini, de Houdini van de Italiaanse wet en zijn mazen, 'altijd paraat om welke methode dan ook te gebruiken - ook de minst orthodoxe - om zijn cliënt te verdedigen in, maar vooralvande processen die voortdurend tegen hem werden aangespannen', aldus treffend geformuleerd door de krantIl Fatto Quotidiano.Want inderdaad was dat de bijna bovenmenselijke krachtinspanning waar advocaat Ghedini steeds voor stond: ervoor zorgen dat zijn gedaagde cliënt 'Berlusconi Silvio' altijd om de een of andere reden niet voor de rechter kon komen opdraven, of althans nú even niet, omdat hij op dat moment premier was, of ziek was, of in het buitenland was, of omdat er een onterechte hetze tegen hem gaande was, enfin, verzin maar een reden. In de jaren waarvan iedereen dacht dat ze definitief voorbij waren, het zogenaamde 'Tijdperk Berlusconi 1994-2011', heeft Italië heel veel tijd verloren met een stortvloed van belachelijke wetsvoorstellen, allemaal ten bate van dat ene doel: Hoe Houden We Hem Uit De Klauwen Van Justitie?
Al die wetsvoorstellen waren bedoeld voor Hem, Silvio Berlusconi, driemaal premier in die periode. En ze kwamen allemaal uit de koker van Ghedini, de onvermoeibare bedenker van uitstelmethodes die het misschien uiteindelijk niet hebben gehaald, want geen president van de republiek ondertekende natuurlijk deleggi ad personam(persoonlijke wetten) die Ghedini voor Berlusconi verzon, maar soms was een paar maanden tijdrekken al genoeg. Voor je het wist was dan al een nieuwe fase in het proces aangebroken, was de termijn van vooronderzoek verstreken, kon een vormfoutje wonderen doen, kortom: uitstel weten te bewerkstelligen en rookgordijnen creëren is wel degelijk ook onderdeel van het werk van een belangrijke strafrechtpraktijk, die Niccolò Ghedini in zijn schoot kreeg geworpen van zijn vader in Padua, zoals dat gaat in Italië, en niet alleen daar.
En dat het nu de bijna 86-jarige Silvio Berlusconi moet zijn die zijn op slechts 62-jarige leeftijd aan leukemie bezweken grote vriendNiccolò caro, Niccolò carissimomet een Facebook-boodschap ten grave moet dragen is een wrede speling van het lot. 'We vragen ons af hoe we het nu moeten redden zonder hem', staat ook nog in Berlusconi's boodschap te lezen, want inderdaad: hoe nu verder, zonder Ghedini?
Open staan nog steeds een aantal processen op verschillende fronten: het oneindige escortproces, de illegale partijfinanciering, de omkoping van een aantal senatoren en de maffiaconnectie die Berlusconi al zijn hele leven achtervolgt. Geen kattenpis dus, en het was Ghedini's specialiteit om op al deze zware aanklachten met een bijzonder minachtend, honend gezicht in de rechtszaal te reageren, wat ijskoud geformuleerde treffende zinnen in het gezicht van de openbaar aanklager slingerend. Uit elke porie van Ghedini sprak: stelletje prutsers, ik leg het jullie nog één keer uit allemaal, en ga dan in godsnaam met z'n allen in een andere zandbak zitten spelen. Want wij, ik en mijn cliënt, hebben belangrijker dingen te doen dan hier te staan.
Hij had wel wat weg van de Amerikaanse filmster James Woods, vooral dat minachtende, in combinatie met een voor een Italiaan verbluffende lengte, magerte, en een perfecte manier van zijn pakken dragen. Van goede familie, zonder meer, en uit het hoge noorden. Dat hij in zijn jonge jaren actief lid blijkt te zijn geweest van de hardcore fascistische knokploegen Fronte della Gioventù (Jeugdfront) wekt enigszins verbazing, niet omdat er twijfel bestond over zijn sympathieën, maar omdat het voor de erfgenaam van een chique advocatenpraktijk uit Padua niet een doordachte strategische zet lijkt. Het was toen, in de jaren zeventig, nog best een dingetje in Italië, om je onder de verslagen gelederen van de Duce te scharen. Daarmee kon je de christen-democratische leidende klasse onnodig irriteren, want Italianen houden niet van verliezers.
Anders werd het allemaal met het 'Tijdperk Berlusconi', waar Ghedini zich in 1994 onmiddellijk persoonlijk voor aanmeldde bij de baas. Hij werd én zijn advocaat én een vooraanstaand parlementslid van Berlusconi's partij Forza Italia, want om wetten te kunnen indienen moet je in het parlement zitten. Sinds 2001 was Ghedini afwisselend parlementslid of senator voor Berlusconi, het maakte niets uit, want hij was sowieso de meest afwezige, een score van 99,4 procent, en ook de rijkste, met een jaarinkomen van 2,7 miljoen.
De slinger van de geschiedenis kan in Italië altijd heel makkelijk weer naar rechts neigen, bij de komende verkiezingen van 25 september lijkt een overwinning van het 'post'-fascistische erfgoed onder leiding van Giorgia Meloni onvermijdelijk. De rol van de oude, zieke Berlusconi is daarbij nog allerminst uitgespeeld, met dank aan Niccolò Ghedini.
Uit elke porie van Ghedini sprak: stelletje prutsers
Mauro Scrobogna / Zuma Press / ANP | Rome, 13 december, met Silvio Berlusconi