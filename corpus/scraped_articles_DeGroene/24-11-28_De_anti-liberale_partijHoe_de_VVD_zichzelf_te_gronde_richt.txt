De anti-liberale partij Hoe de VVD zichzelf te gronde richt

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
28 november 2024
De principiële bezwaren die Mark Rutte had tegen samenwerking met de PVV zijn onder Dilan Yesilgöz als sneeuw voor de zon verdwenen. Meer en meer klampt de VVD zich nu vast aan de partij die als wensdroom de illiberale staat heeft.
Is de VVD nog een liberale partij?Nee, althans allengs minder, naarmate zij meer op de repressieve toer gaat tegen mensen die zij op grond van hun geloof (islam) of afkomst (Marokko) wantrouwt. Met dat verlangen naar meer overheidscontrole komt ze in de knoop met het eigen basisbeginsel: burgers in hun vrijheid van denken, spreken en handelen dekking bieden tegen een bemoeizuchtige staat.
In plaats van alert te zijn op inbreuken op die vrijheidsrechten, omarmt de VVD beleid dat de staat steeds verder laat doordringen in het privédomein, op zoek naar onaangepasten die de 'Nederlandse waarden en normen' niet onderschrijven.
Een partij die haar geloofwaardigheid ondergraaft door een loopje te nemen met de eigen beginselen, dat loopt nooit goed af. De twee andere volkspartijen, CDA en PvdA, kunnen daarover meepraten.
De christen-democraten sloten in 2010 een coalitie met een partij, de PVV, die de vrijheid van godsdienst en de vrijheid van onderwijs wil afschaffen. De sociaal-democraten gingen in Rutte-II ver met de VVD mee in bezuinigingsbeleid ten koste van de bestaanszekerheid en de publieke diensten. Beide partijen moesten hun ontrouw aan de eigen idealen bekopen met een scherpe terugval in de kiezersgunst.
Illustratief voor het dakloos worden van het liberalisme in de VVD is de woordenwisseling die fractievoorzitter Dilan Yesilgöz met PvdA-leider Frans Timmermans had in het Kamerdebat over de gewelddadigheden in Amsterdam in de nacht van 7 op 8 november.
Timmermans voerde aan dat in de moderne, pluralistische samenleving verschillen in waarden en normen tussen mensen onvermijdelijk zijn en op zichzelf geen grond voor uitsluiting kunnen vormen. 'Wij respecteren in deze samenleving al vierhonderd jaar verschillen in waarden en normen', zei hij. 'Daarin moeten we elkaar heel laten. Dat vind ik ook ten aanzien van denkbeelden over samenlevingsvormen die leven in orthodox-christelijke kring of in islamitische kring.' Hij vervolgde: 'Denkbeelden zijn vrij in dit land zolang ze binnen de kaders van de democratische rechtsstaat vallen. Dat is de vrijheid die we hebben.'
Pas als iemand strafbaar handelt, bijvoorbeeld door straatgeweld te plegen, is optreden gerechtvaardigd, omdat anders de democratische rechtsorde gevaar loopt. Timmermans baseerde zich voor deze stellingname, zei hij, op de Franse Revolutie en de Verlichting, twee van de oerbronnen van de liberale rechtsstaat met zijn mensenrechtenverdragen: 'Toen werd gezegd: we beoordelen een mens op basis van wat hij doet, niet op basis van wie hij is. De mens heeft individuele vrijheden die onlosmakelijk verbonden zijn met zijn rechten. En als een individu over de schreef gaat, dan moet hij worden aangepakt. Hopen dat mensen weggaan, of dat we ze anders wegsturen, dat is niet de oplossing voor dit land. Dat is niet Nederland zoals het altijd geweest is.' De PvdA-leider zegt met dit betoog dat je mensen niet op hun groepsidentiteit maar als individu moet aanspreken: relevant is wat je doet en niet wie je bent. Dat is een uitgesproken liberaal standpunt, maar Yesilgöz hoorde het niet, of wilde het niet horen, wellicht omdat zij 'links' van 'wegkijken' wilde kunnen betichten.
In haar reactie schmierde ze dat het niet lukte 'een intelligent gesprek' met Timmermans te voeren. Aan de vooravond van het debat had ze de harde aanpak die de VVD voorstaat - 'Dus zeg ik tegen burgemeester Halsema, tegen heel Nederland, van links tot rechts: het stopt hier' - al gecontrasteerd met dat 'wegkijken' van 'links'. Op de VVD-website schreef ze: 'Wegkijken van het echte probleem, zoals links graag doet, helpt ons land geen millimeter vooruit.' Om badinerend te vervolgen: 'Links behandelt iedere succesvol geïntegreerde Nederlander van Marokkaanse of Turkse afkomst als een exotisch diertje dat je met positieve discriminatie of zelfs een diversiteitsbokaal moet betuttelen.'
Dialectiek versus beeldvorming: het is een veel voorkomende tegenstelling in het politieke debat, waardoor feiten uit de parlementaire annalen soms ondergesneeuwd raken. Yesilgöz negeerde dat een PvdA'er, Lodewijk Asscher, in 2017 als minister in een coalitie met de VVD de grondslag legde voor een aangescherpt integratiebeleid, waarin de overheid dwang en drang uitoefent. Asscher verplichtte migranten die een inburgeringscursus volgen tot het tekenen van een 'participatieverklaring' waarin zij beloven 'kernwaarden' als vrijheid, gelijkwaardigheid en solidariteit te onderschrijven. Weigering of het niet halen van de inburgeringscursus binnen drie jaar wordt beboet, of in het uiterste geval bestraft met intrekking van de verblijfsvergunning.
Onder het bewind van Yesilgöz is de VVD verder verwijderd geraakt van de humanistische traditie in het liberalisme, waarin verzet tegen staatsmacht over het individu de kernwaarde is. De achterliggende gedachte is dat je in je eentje weinig klaarspeelt als de staat zich met al zijn macht tegen je keert: vraag maar aan de gedupeerden van de jacht op toeslagenouders. Het is allesbehalve liberaal om mensen rechten af te nemen die hen tegen de staat beschermen en hen zo weerloos te maken tegenover de overheidsmacht.
En toch juicht de VVD over het akkoord dat het kabinet sloot over 'het strengste toelatingsregime ooit', hoewel dat zwaar inhakt op de vrijheidsrechten van asielzoekers. Met het sluiten van dat akkoord heeft de regeringscoalitie een politiek onderhandelbare aangelegenheid gemaakt van de rechtszekerheid van mensen die op de vlucht voor terreur of armoede in Nederland een veilig heenkomen dachten te hebben gevonden. Het kabinet kan nu onzekerheid over hun toekomstperspectief zaaien, door hun kansen op een permanent verblijf te minimaliseren. Met een streep door het recht op hereniging van ouders met hun meerderjarige kinderen breekt het doelbewust gezinnen op. De zelfverzonnen noodtoestand met de komst van asielzoekers is het gelegenheidsargument waarmee het kabinet die ingrepen legitimeert.
In de ogen van VVD'erAnnelien Kappeyne van de Coppello (1936-1990) was gelegenheidswetgeving uit den boze, anders dreigde het'gesundes Volksempfinden'voor de wetgever maatgevend te worden. In de besluitvorming over de grondwet van 1983 pleitte zij destijds voor gedegen waarborgen tegen overheidsinterventies in de vrijheid van mensen. 'Ieder mens heeft een cirkel om zich heen nodig waarbinnen hij niet mag worden aangeraakt', zo verwoordde zij haar liberale idee over de autonomie van het individu in zijn verhouding met de staat.
Burgers moesten omwille van dat ideaal verzekerd zijn van de klassieke grondrechten die hun vrijheid van denken, spreken en handelen beschermen tegen controlezucht en conformeringsdwang van de overheid, zoals de vrijheid van meningsuiting, de vrijheid van onderwijs, de godsdienstvrijheid, de vrijheid van vereniging, de vrijheid van vergadering en demonstratie. Met de introductie van het discriminatieverbod in artikel 1 deed de grondwetgever in 1983 recht aan het principe van gelijke monniken, gelijke kappen: het garandeert dat de overheid in de toedeling van die grondrechten geen onderscheid maakt tussen burgers op oneigenlijke gronden als 'godsdienst, levensovertuiging, politieke gezindheid, ras, geslacht, handicap, seksuele gerichtheid' of 'op welke grond dan ook'.
Dat gelijkheidsbeginsel laat zich niet rijmen met de wens van de regeringscoalitie om geweldsmisdrijven met een antisemitisch motief te bestempelen als terrorisme, met het argument dat angst aanjagen in beide gevallen het doel is. Dat riekt naar een vorm van gelegenheidswetgeving op grond van hetgesundes Volksempfinden:in strijd met artikel 1 van de grondwet zou de overheid onderscheid maken op basis van een religie. Islamofobie die zich manifesteert in afgehakte varkenshoofden op de stoep van de moskee of pogingen tot brandstichting heeft evenzeer angst aanjagen als doel, maar de eerste politicus die haat zaaien tegen de islam bestempelt als terrorisme moet nog opstaan.
Premier Schoof reageerde welwillend op de suggestie van de coalitiepartijen PVV, VVD, BBB en NSC om antisemitische geweldsmisdrijven gelijk te stellen met terrorisme. Evenzeer willekeurig, want strijdig met het gelijkheidsbeginsel, is de straf die het kabinet daarop kan zetten dankzij een wetswijziging in 2017: ontneming van het Nederlandse staatsburgerschap en deportatie als de veroordeelde een dubbele nationaliteit heeft.
De staat bezondigt zich in dat geval aan meten met twee maten, concludeert jurist Olga Kortz, docent aan de Universiteit van Amsterdam. 'Een terrorist zonder migratieachtergrond kan dus misdaden begaan zonder zijn nationaliteit te verliezen', schreef zij in deNRC,'maar een terrorist die ook een Marokkaans paspoort heeft loopt het risico het Nederlanderschap te verliezen.'
Deze dubbele standaard in de straftoemeting wijst op een bewust instrumenteel gebruik van het recht, gericht tegen mensen wier geloof of afkomst de coalitiepartijen onwelgevallig is. Ook Marcel Canoy, hoogleraar aan de Vrije Universiteit, verwijt de coalitiepartijen eenzijdigheid ten koste van mensen met een migratieachtergrond. 'Als je keer op keer zaken eenzijdig bekijkt, moet je niet verbaasd zijn als het een keer de verkeerde kant op gaat met de integratie', schreef hij inTrouw.'Mona Keijzer die beweert dat jodenhaat onderdeel is van de islamitische cultuur, Geert Wilders die geen gelegenheid voorbij laat gaan om te roepen dat in Nederland geboren mensen met een migratieachtergrond het land uitgezet moeten worden, Dilan Yesilgöz met haar nareis-op-nareisfabeltjes: ze dragen allemaal bij aan het bemoeilijken van integratie.'
Een vraag die tot nadenken stemt:zou de VVD Theo van Gogh, als hij nu nog zou hebben geleefd, terechtwijzen voor antisemitisme en mogelijk oproepen tot zijn vervolging? Mohammed Bouyeri stak hem in 2004 genadeloos dood om zijn ongezouten provocaties jegens de islam en moslims, maar Van Gogh maakte ook grappig bedoelde opmerkingen over joden die in grofheid hun weerga niet kenden. Na zijn gewelddadige dood vierde de VVD hem niettemin als een kampioen van de vrije meningsuiting en opende Mark Rutte samen met PVV-leider Wilders in de fractiekamers van de VVD een 'Vrijdenkersruimte'. Getuige de spottekeningen van de cartoonist
Gregorius Nekschot aan de muur beschouwde de VVD diens vulgariteiten over joden en moslims ook als een vorm van 'vrijdenken'.
Deze geschiedenis duidt erop dat het ene antisemitisme bij de VVD het andere niet is. Zo maakte de VVD in de kabinetsformatie geen punt van Wilders' politieke vriendschap met gekende antisemitische politici als de Hongaarse premier Viktor Orbán en de Oostenrijkse fpö-leider en SS-fan Herbert Kickl. Evenmin waren de verdachtmakingen van PVV-Kamerlid Marin Bosma over de joodse miljonair en filantroop George Soros voor de VVD een beletsel om voor zijn Kamervoorzitterschap te stemmen. Naast de groteske bewering dat Soros medefinancier is van Kick Out Zwarte Piet zei Bosma onder meer dat Soros 'een dikke vinger in de Nederlandse democratie heeft' en beschuldigde hij hem van collaboratie met de nazi's gedurende zijn puberjaren - een al lang geleden ontkrachte complottheorie.
Inconsistent is ook het onderscheid dat de VVD tussen mensen maakt aan de hand van 'Nederlandse normen en waarden'. VVD'er Jurgen Nobel, de staatssecretaris voor Participatie en Integratie, zei na de gewelddadigheden in Amsterdam dat 'een groot deel van de islamitische jongeren' de 'Nederlandse normen en waarden' niet onderschrijft. Yesilgöz schreef: 'Alles wijst erop dat de meeste jongens op scooters en taxichauffeurs die samenwerkten om joden in een hoek te drijven een migratieachtergrond hebben. De meesten vermoedelijk een Marokkaanse achtergrond. Als je in ons land kunt wonen, vaak zelfs hier geboren en dus een Nederlander kunt zijn, en je zó kunt gedragen, dan heb je duidelijk niet de normen en waarden die ons land kenmerken.'
Het valt op dat twijfel of zij wel de 'Nederlandse normen en waarden' trouw zijn zelden of nooit wordt geuit over groepen zonder migratieachtergrond die zich met geweld tegen anderen keren, zoals over Staphorsters die anti-Zwarte Piet-activisten opjagen, blokkeerfriezen of demonstranten in Diepenheim die Sigrid Kaag met brandende fakkels opwachten.
Zo krijgt het verwijt dat iemand de 'Nederlandse normen en waarden' ontrouw is de trekken van een vage, willekeurige verdachtmaking, die politici naar eigen goeddunken kunnen richten tegen mensen die hun niet zinnen. Een kwestie van beeldvorming dus, in dit geval ten koste van moslims en Marokkanen. Het begrip 'Nederlandse normen en waarden' krijgt des te meer een suggestieve lading doordat politici ze zelden expliciet maken, noch het verschil aangeven met de normen en waarden die in andere landen zouden gelden.
Zo wordt dat begrip een morele rommelschuur, met voor elk wat wils, en komt het hellend vlak in zicht waarop grondrechten die de individuele vrijheid van denken, spreken en handelen beschermen afhankelijk worden gemaakt van de mate van 'integratie'. De VVD begaf zich al eens op dat hellend vlak, zij het met een actie die in de eigen gelederen meteen op grote weerstand stuitte. Dat was het initiatief van Geert Wilders, toen nog VVD-Kamerlid, en zijn fractiegenote Ayaan Hirsi Ali voor een 'liberale jihad', die onder meer een afschaffing van de vrijheid van godsdienst en de vrijheid van onderwijs voor moslims inhield.
Naar de liberale geest van Annelien Kappeyne van de Coppello is al dat gesjacher met de rechtsstaat allerminst. Dat geldt ook voor andere denkbeelden over repressiemaatregelen die bij de VVD leven. Alle maken ze inbreuk op de bescherming van burgers tegen een opdringerige staat: verscherpt overheidstoezicht op islamitische scholen en op moskeeën, beknotting van het demonstratierecht, inperking van de toegang tot de rechter voor actiegroepen en maatschappelijke organisaties. Een voor een zijn dat maatregelen uit het instrumentarium van een autoritair bewind, oftewel de 'illiberale' staat die Wilders' politieke vriend Orbán in Hongarije heeft gevestigd.
Er kan geen misverstand over bestaan:met haar aftreden als staatssecretaris waarschuwde Nora Achahbar ook voor het afglijden van de rechtsstaat in willekeur en gelegenheidswetgeving. Dat alarmsignaal heeft de regeringscoalitie, op twee vertrekkende NSC-Kamerleden na, nog niet in een verhoogde staat van paraatheid gebracht.
In de eerste berichtgeving over Achahbars aftreden werd haar stap toegeschreven aan persoonlijke ergernis over ongepaste, wellicht zelfs racistische opmerkingen van enkele van haar collega's in de ministerraad, enkele dagen na het Kamerdebat over de relnacht. Uit haar eigen verklaring over haar aftreden blijkt dat de motieven van Achahbar dieper steken en niet louter persoonlijk van aard zijn. Ze sprak niet alleen over de toon, maar ook over de inhoud van het debat, en doelde niet alleen op wat collega's wellicht hebben gezegd in de beslotenheid van het Catshuis, maar ook op de hyperbolische taal van politici uit de coalitiepartijen, hun verdachtmakingen, het vellen van oordelen nog voor de precieze feiten bekend waren.
De regeringscoalitie draagt volgens haar zo bij aan de verscherpte polarisatie in de samenleving. En dat is gevaarlijk, schreef zij: 'Polarisatie creëert een kloof die wederzijds begrip en respect verstoort en waardoor vreedzaam samenleven steeds moeilijker wordt. Wanneer we elkaar niet meer kunnen horen of begrijpen, raken we verstrikt in vijandigheid. Op die manier kunnen we ook niet meer werken aan gemeenschappelijke doelen.'
Het slotstuk van het politieke spektakel dat Achahbar tot haar aftreden dreef, is dat het kabinet nu broedt op een antisemitismewet waarin het afnemen van het Nederlandse staatsburgerschap de zwaarste sanctie zal zijn. Dat idee is doelbewust gericht tegen Nederlanders met een migratieachtergrond: alleen van burgers met een tweede nationaliteit kan de Nederlandse worden ingetrokken. Het is raadselachtig hoe dat is te rijmen met het discriminatieverbod dat de overheid in artikel 1 krijgt opgelegd - toch niet zomaar, zonder reden, het eerste artikel in de grondwet.
De VVD hielp de coalitiepartnersmet het blokkeren van een Kamerdebat over de precieze toedracht van Achahbars aftreden en over het alarmsignaal dat zij met haar vertrek afgaf. Zelfs dat debat was Yesilgöz' fractie al te veel, laat staan dat zij andere politieke consequenties aan het aftreden van de NSC-staatssecretaris zal verbinden. Daarmee knoopt de VVD zich verder vast aan de regeringssamenwerking met de rechts-populisten en laat zij een kans lopen om iets te herstellen van haar geloofwaardigheid als liberale partij die de rechtsstaat in het dna zit.
De gang van zaken roept de herinnering op aan een precedent: het aftreden van CDA'er Frans Andriessen als minister van Financiën in het eerste kabinet-Van Agt (1977-'81). Hij vertrok in februari 1980 bij gebrek aan steun in het kabinet voor de extra bezuinigingen die hij nodig achtte door de verslechterende economie. Andriessen rekende erop dat de VVD-bewindslieden zijn kant zouden kiezen, maar geen haar op het hoofd van VVD-leider Hans Wiegel, de minister van Binnenlandse Zaken, die daaraan dacht: hij wilde het kabinet met zijn politieke vriend Dries van Agt (CDA) niet op het spel zetten. De politieke prijs die de VVD betaalde was dat zij weinig geloofwaardig meer was als partij die een einde zou maken aan het 'potverteren' van links.
Het offer dat de VVD nu brengt voor het doormodderen met het kabinet-Schoof is dat zij haar liberale basisprincipe geweld aandoet: het individu in zijn vrijheid van denken, spreken en handelen beschermen tegen een opdringerige overheid.
De weg terug zal voor VVD des te langer en lastiger zijn naarmate zij zich meer vastklampt aan de rechts-populistische partij die niks opheeft met dat liberale ideaal omdat het in de weg staat van haar wensdroom: de illiberale staat. Dat maakt nog eens duidelijk hoe groot de strategische blunder was die Dilan Yesilgöz na haar aantreden als VVD-leider in 2023 maakte met de opheffing van de blokkade van de PVV.
In de formatie van 2017 schreef haar voorganger, Mark Rutte, nog aan de informateur dat de VVD 'onmogelijk kon regeren met de PVV', om principiële redenen: die partij tornde aan grondwettelijke vrijheden als de vrijheid van godsdienst en gedroeg zich met haar sneren naar het 'nepparlement' en 'neprechters' vijandig aan de democratie en de rechtsstaat. Die principiële bezwaren waren krap zes jaar later, onder Yesilgöz' leiderschap, als sneeuw voor de zon verdwenen, met als gevolg dat de VVD opnieuw is opgezadeld met een geloofwaardigheidsprobleem. Dat moet maar eens 'benoemd' worden.
Remko de Waal / ANP | Dilan Yesilgöz tijdens een debat over het geweld tegen supporters van Maccabi Tel Aviv in Amsterdam. Den Haag, 13 november